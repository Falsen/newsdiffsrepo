Politiker inte överens om bostäder i Björkekärr


Arne Larsson




Göteborg
Planerna på bostäder vid Robertshöjdsgatan har vållat protester. Nu vill byggnadsnämnden fundera ett varv till innan beslut.
- Det är inte så att de som ropar högst får sin vilja igenom, säger Emmali Jansson (MP)



Tanken är att 320 bostäder ska byggas vid Robertshöjdsgatan och Smörslottsgatan, i närheten av Härlanda tjärn.  På tisdagens möte i byggnadsnämnden bordlades ärendet. – Vi behöver prata mer om hur vi ser på det, säger nämndens ordförande Emmali Jansson (MP). Som GP tidigare berättat så har planerna väckt starka känslor hos många närboende. Över 400 skrivelser med synpunkter har nått stadsbyggnadskontoret. De många invändningarna är ett av skälen till att det inte gick att fatta beslut. – Men det är ingen omröstning. Det är inte så att de som ropar högst får sin vilja igenom, men vi måste titta på innehållet i synpunkterna och vad som blir bra för staden, säger Emmali Jansson.
På inspektion
Tidigare i sommar var ett antal av nämndens ledamöter och tittade på platsen, tillsammans med några av de boende. Nämndens andre vice ordförande Ann Catrine Fogelgren (L) tycker att det framkom en del viktiga synpunkter som det finns skäl att titta närmare på. Det handlar bland annat om placeringen och utformningen av tre punkthus, säger hon. – De ligger på en kulle i början av området och där har vi funderingar på vad man kan göra, så att de inte blir så dominerande. En annan fråga är den planerade skolans placering och hur den kommer att påverka trafiksituationen. I planen finns också ett längre hus, som bildar vad Ann Catrine Fogelgren beskriver som en vägg mot de befintliga husen. – Det kanske man borde bryta upp, säger hon.
"Lyssnar på resursstarka"
Även nämndens ordförande Emmali Jansson var med på rundvandringen och håller med att "det finns saker man kan fundera på". – Men det är lite beklämmande att Alliansen alltid lyssnar när det är resursstarka grupper i samhället som ropar högt. Det är inte första gången de vill förändra förslag när det är folk som är duktiga att höra av sig, säger hon och jämför med byggplaner i till exempel Bergsjön, som sällan möts av en enda invändning. Ann Catrine Fogelgren håller inte med om att Alliansen alltid viker sig för de som är högljudda och resursstarka. – Där finns både småhus, hyresrätter och bostadsrätter i Björkekärr. Det är ett blandat område. Och de vi träffade där var sakliga. Som folkvald tycker jag att det är min sak att lyssna på vad medborgarna säger. Sedan betyder inte det att alla kan få som de vill.
