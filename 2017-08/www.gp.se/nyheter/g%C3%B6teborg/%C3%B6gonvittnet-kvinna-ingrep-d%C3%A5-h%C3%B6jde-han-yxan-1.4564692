Ögonvittnet: Kvinna ingrep – då höjde han yxan


Hampus Dorian




Göteborg
En rånare i orangea kläder slog till mot en guldbutik i Allum på torsdagsförmiddagen. En kvinna försökte ingripa under det pågående rånet.
– Då hojtade han till och höjde yxan, säger ett ögonvittne.



Strax efter klockan tio på torsdagen larmades polisen till Allum i Partille, efter att en yxbeväpnad rånare slagit till mot Guldfynds butik i köpcentret. – Jag såg en snubbe med orangea regnkläder kan man säga och en halsduk som han höll för ansiktet. Han går in, drar upp en yxa, krossar ett glas, kastar ned lite guld i en plastpåse och springer ut, säger ett ögonvittne, till GP.
Enligt polisen ska mannen ha fått med sig stöldgods, dock inget guld.
Under flykten från brottsplatsen mötte ögonvittnet den misstänkte rånaren. – På vägen ut så möter jag honom ansikte mot ansikte så jag ser honom, han tappade halsduken tre, fyra gånger. – Han såg livrädd ut. Desperat och livrädd.
"Höjde yxan"
Gjorde han några utfall? – Nej, inte mot mig. Men det var en kvinna som sa någonting till honom när han var på väg ut, då hojtade han till och höjde yxan så hon blev rädd och flyttade på sig. Sen fortsatte han springa.
Blev du rädd? – Klart att man blir lite skärrad, men det gick så snabbt så man hann knappt tänka på det.
Ingen person kom till fysisk skada i samband med rånet, enligt polisen. Ingen är ännu gripen och polisen jagar gärningsmannen med flera patruller samt hundar.
