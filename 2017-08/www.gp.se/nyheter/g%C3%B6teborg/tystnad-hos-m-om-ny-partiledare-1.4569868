Tystnad hos M om ny partiledare


Stefan Bjarnefors




Göteborg
Efter Anna Kinberg Batras avgång krävs en ny ledare som enar partiet. Det är de flesta moderater överens om. Men ingen vill lyfta fram en specifik kandidat.



Sammanlagt hann elva länsförbund, samt ungdomförbundet MUF, kräva Anna Kinberg Batras avgång innan hon under fredagsförmiddagen meddelade sitt beslut.
Men trots de högljudda kraven är det ingen inom partiet som är intresserad av att prata om vem de tycker borde bli hennes efterträdare som partiledare för Moderaterna.
– Vi har inte haft någon egen diskussion. Det är valberedningen som tar vid nu. De har ett tufft ansvar, men jag känner ett stort förtroende för dem, säger Anders Åhrlin som är förbundsordförande för Moderaterna i Örebro län.
Inte heller Saila Quicklund, förbundsordförande i Jämtland vill lyfta fram någon särskild person till posten.
– Nej, vi har haft fokus på att ta ställning i förtroendefrågan. Det florerar namn, men vi har inte bestämt oss för någon kandidat. Nu är det valberedningens ansvar. Kanske kommer vi att föreslå någon – men just nu har vi ingen, säger hon.
Västmoderater kritiska mot partikollegor
I Västsverige är det få som har ställt krav på Anna Kinberg Batras avgång. Flera som GP pratat med är i stället kritiska mot de länsförbund som har drivit på fredagens besked.
– Jag tycker att det är en trist utveckling – det är inte så här vi väljer ledare. Men nu är vi där vi är. Jag förstår Annas bedömning av läget. Nu riktar vi blickarna framåt. Det är viktigt att ha med sig att det här inte är en personfråga utan en politisk fråga. Och den upphör inte när hon går ut genom dörren, säger Jonas Ransgård, kommunalråd i Göteborg.
Även Johnny Magnusson, ordförande för både regionstyrelsen och länsförbundet i Västra Götaland uttrycker en liknande synpunkt.
– Det är bara att beklaga att man drivit fram en situation som är ohållbar. Jag har inget att säga om hennes beslut att avgå. Det var nog det enda riktiga. Men det är beklagligt att man håller på på det här viset inom ett parti, säger han.
"Skadar partiet"
Maria Rydén, ordförande för Moderaterna i Göteborg ser hellre att det är de politiska frågorna som ska stå i fokus.
– Sådant här skymmer sikten, det är inte bra. Men vi kan inte gräva ned oss. Vi fortsätter det dagliga arbetet med att få fram moderat politik.
– Vi har en ordning med valberedningar och nomineringskommittéer. Men det är vissa förbund som har valt att gå utanför den. Det är klart att det skadar partiet. Men jag hoppas att väljarna kan skilja på vår politik och annat, säger hon.
Ser flera bra alternativ
Inte heller Göteborgsmoderaterna lyfter fram några namn som eventuella efterträdare.
– Den frågan lämnar jag med varm hand över till valberedningen. Men jag vill ha en partiledare som är Moderat i själ och hjärta. Jag tycker att Anna var en sådan partiledare, säger hon.
Jonas Ransgård ser gärna att den nya partiledaren uppfyller ett antal särskilda kriterier. – Det ska vara en person som har stor erfarenhet och breda politiska kunskaper. Med ett år kvar till valet är det också en stor fördel om det redan är en hyfsat välkänd offentlig person. Sen får man se vilka som föreslås. Jag tror att det finns flera dugliga kandidater att samla sig kring, säger han.
Hur ska ni jobba för att vända opinionen?
– Jag tror huvudsaken är vilka frågor som är aktuella. Där krävs det att man utvecklar en ny politik som svarar på frågor som folk ställer nu, inte de frågor som de ställde för två år sedan. Vi har under lång tid vant oss vid höga opinionssiffror för Moderaterna. Nu är det en återgång till det som har varit vanligast genom åren – då känns det som låga siffror. Det är inte så konstigt att det är många som är besvikna, säger Jonas Ransgård.
