Jobbade ett halvår med falsk sjuksköterskelegitimation


Johan Sundström




Göteborg
En kvinna som fått anställning på falsk sjuksköterskelegitimation hann jobba på en rättspsyiatrisk vårdavdelning i ett halvår innan fusket upptäcktes. – Nu har vi ändrat våra rutiner för kontroll, säger verksamhetschef Alessio Degl´lnnocenti.



Den nu avskedade kvinnan hade tidigare arbetat som skötare på en av Sahlgrenska Universitetssjukhusets rättspsykiatriska avdelningar på Rågården i Gunnilse.
– Hon var anställd av oss som skötare medan hon studerade till sjuksköterska. Som skötare behövs inte legitimation utan vi tittar på betyg och referenser, säger Alessio Degl´Innocenti som är verksamhetschef på Rågården.
Kvinnan jobbade som sommarvikarie 2015 och 2016. Sedan fick hon förlängt från sommaren 2016 fram till årsskiftet då kvinnan skulle ha tagit sin sjuksköterskeexamen, vilket hon berättade för vårdavdelningen att hon gjort.
– Hon visade upp sin legitimation som Socialstyrelsen ger de personer som har behörighet. Hon fick då en tillsvidareanställning hos oss som sjuksköterska, säger Alessio Degl´Innocenti.
Efter ett halvår började en av cheferna på avdelningen bli misstänksam mot kvinnan. De startade en undersökning och under tiden stängdes kvinnan av. När legitimationen kontrollerades med Socialstyrelsen konstaterade de att kvinnan inte godkänts av dem, och att legitimationen hon visat upp därför var en förfalskning.
– Jag har inte varit med om något liknande tidigare. När beskedet kom fick hon avsked direkt. Min första tanke var att vi måste undersöka om hon begått några misstag mot patienterna. Det är det viktigaste, att det är säkert för patienterna. Men vi hittade inget som blivit fel, säger Alessio Degl´Innocenti.
Varför tog det så lång tid, ett halvår, innan ni undersökte om hennes legitimation var giltig?
– Det tog ett tag innan vårdenhetschefen fick misstankar om att något var fel. Tidigare har vi inte gjort likadana kontroller på de som har varit inne och vikarierat hos oss innan de anställs, som med dem som är helt nya för oss. Vi litade på att kvinnan som jobbat här tidigare hade tagit sin examen. Men nu har vi ändrat våra rutiner. Från och med nu kontrollerar vi alla som vi anställer, oavsett om de jobbat hos oss tidigare eller inte, säger Alessio Degl´Innocenti.
Hur vet ni att det här inte har hänt tidigare?
– Vi kan inte garantera det till hundra procent trots våra omfattande säkerhetsrutiner. Därför skärper vi dem nu, säger Alessio Degl´Innocenti.
När kvinnans legitimation visade sig vara falsk anmälde Sahlgrenska Universitetssjukhuset händelsen som en Lex Maria. Socialstyrelsen har polisanmält kvinnan för att ha förfalskat legitimationen.
