Här rivs välkända konstverket i Göteborg


Victor Blomdahl




Göteborg
I över ett år stod konstverket "The Reincarnation" utanför Stora Teatern i Göteborg. Verket gjort av bambu uppskattades av många - men nu är det ett minne blott.



Sommaren 2016 stod den där. Ett virrvarr av bambu som var tänkt att föra tankarna till ett moln stod som ett nytt konstverk på den tomma ytan strax bredvid Stora Teatern i Göteborg.
– Det känns ju vemodigt det här. Men samtidigt visste vi ju att det skulle vara temporärt, säger Cecilia Liljedahl, projektledare för Gothenburg Green World som är projektet som låg bakom konstverket.
Tanken med bambumolnet av konstnären Tetsunori Kawana var att det bara skulle stå på platsen i fem månader, men dess popularitet hos göteborgarna samt projektmakarna gjorde att konstverket fick stå kvar ett helt år längre än planerat.
– Vi tyckte konstverket passade så bra där och det funkade fint med Julstaden. Så det fick stå kvar över vintern. Och sen tänkte vi att "då kan det lika gärna stå över våren och sommaren också!", säger Cecilia Liljedahl.
LÄS ÄVEN: Mannen bakom bambukonsten
"En del säkerhetsaspekter"
Men efter 15 månader kom alltså beslutet att riva det stora konstverket. Tanken var alltid att det skulle vara temporärt och Cecilia Liljedahl är förvånad över att konstverket har hållit så bra:
– Det har verkligen passerat sitt bäst före-datum. Men det är fantastiskt att det klarat sig så bra i en så offentlig miljö som vid Stora teatern där risken skulle kunna vara stor medsäger hon.
Lars Hildbrink, servicetekniker på Park- och naturförvaltningen, Göteborgs stad, var en av personerna som var på plats när konstverket revs.
– Det är tråkigt att det försvinner. Många människor tyckte det var ett fint konstverk och vissa tycker nog att det var bra att det försvann. Men verket hade en begränsad livslängd. Det finns en del säkerhetsaspekter att tänka på, säger han.
Blev hem för fåglar
Och enligt Lars Hildbrink är det inte bara göteborgarna som uppskattat konstverket.
– Vi hittade tre olika fågelbon. Så det är kul att många fått användning för det, säger han.
Konstnären Tetsunori Kawana har varit med i processen och beslutet att riva verket. Men hans avtryck i Göteborg fortsätter. I veckan sattes ett av hans andra konstverk upp i Bergskristallsparken i Tynnered. Och Göteborg ska fortsätta att satsa på tillfälliga konstverk som blir del av stadsbilden.
–  Allt behöver inte vara hugget i sten. Utan det finns en styrka i att man vågar använda centrala platser för temporära projekt som skapar mening och sammanhang, säger Cecilia Liljedahl.
Blir till biobränsle
Konstverket byggdes upp som en del av konceptet "Gothenburg Green World" som syftade till att samla initiativ och gröna upplevelser i Göteborgs stad och Västra Götalandsregionen. Ambitionen var också att inspirera till ekologisk odling och en hållbarare livsstil. Konceptet sträckte sig över 2016.
Bråten som blir över från  "The Reincarnation" kommer dels bli biobränsle och dels återanvändas till andra projekt. Och själva platsen där bambumolnet stod kommer återigen bli en tom plats med tomma bänkar.
– Men det kanske blier ett nytt konstverk där om några år. Det är en process som vi får titta på i framtiden, säger Cecilia Liljedahl.
