SD-ordföranden: "Kommer gräva ner dig i en garderob"


Michael Verdicchio




Göteborg
Det bråkas mer än någonsin inom SD Göteborg. Nu sprids en inspelning där SD Göteborgs ordförande hotar en annan SD-sympatisör.
– Kommer du hit kommer jag skalla ner dig. Jag kommer sparka ner dig. Jag kommer gräva ner dig i en jävla garderob, säger Jörgen Fogelklou i inspelningen.



Inspelningen ska enligt uppgifter till GP vara från 2015. Bakgrunden ska ha varit ett privat bråk mellan SD Göteborgs ordförande Jörgen Fogelklou och en partisympatisör under politikerveckan i Almedalen. Bråket ska senare ha lett till ett telefonsamtal mellan de två, som spelades in av SD-sympatisören.
I ljudklippet som nu sprids internt bland SD-politiker som är kritiska mot ledarskapet, hörs Jörgen Fogelklou (SD) stå och skrika på partikollegan.
"Kommer gräva ner dig i en jävla garderob"
– Jag kommer slå ner dig, jag kommer ge dig en sån jävla käftsmäll, skriker Jörgen Fogelklou.
– Du snackar bara skit, tror du att jag är rädd för dig? säger den andra personen.
Senare i samtalet fortsätter Jörgen Fogelklou:
– Jag är så jävla trött på dig och dina jävla typer. Kommer du hit, jag lovar dig. Jag kommer skalla ner dig. Jag kommer sparka ner dig. Jag kommer gräva ner dig i en jävla garderob, säger Jörgen Fogelklou.
Fogelklou ångerfull
GP har varit i kontakt med personen som gjorde inspelningen. Han bekräftar bråket och att det är han och Jörgen Fogelklou som hörs i ljudklippet. Mannen säger att han var mycket arg på Fogelklou efteråt. Han valde dock att inte gå vidare med polisanmälan eftersom han inte tog hoten på allvar. I dag har han släppt händelsen och vill inte ha med SD Göteborg att göra.
När GP når Jörgen Fogelklou bekräftar han bråket och att det är han som förekommer i inspelningen. Han säger att bråket var av privat karaktär och att han är ångerfull.
– Det är överspelat. Jag pratade med personen efteråt och det är utagerat för länge sen, säger Jörgen Fogelklou till GP.
Du säger bland annat att du ska slå ner och gräva ner honom?
– Ja, herre gud. Jag vill inte gå in på vad bråket handlade om. Men jag bad om ursäkt. Och vi hade ett möte efter och tog varandra i hand. Sen var det ur världen.
Samtidigt är du lokal ordförande i ett stort parti. Är det lämpligt att en politiker uttrycker sig så här?
– Nej. Men det har jag också bett honom om ursäkt för, säger Fogelklou och fortsätter:
– Jag är företrädare dygnet runt. Men jag är inte heller mer än människa. När vissa saker händer så blir man förbannad, och då säger man saker som man inte menar.
Fullskaligt krig inom partiet
GP har tidigare berättat om de många interna strider inom partiet i Göteborg. Missnöjet har varit stort bland lokala SD-medlemmar som anklagat ledningen för både pengafiffel, toppstyre och korruption. Efter en granskning i GP tillsattes en grupp som skulle leta reda på, och straffa, de medlemmar som lämnat uppgifter till GP.
GP har också berättat om den falangstrid som uppstått mellan partiledningen och SD-medlemmar på Hisingen. Så sent som i juni 2017 lades en film upp på Youtube där flera medlemmar klipper sina medlemskort. David Lindh (SD), ledamot i Västra Götalands regionfullmäktige, har därefter uppmanat göteborgarna att inte rösta på partiet.
– Vi hoppar av SD men framförallt påpekar vi att man absolut inte ska rösta på SD lokalt, har David Lindh tidigare sagt till GP.
"Vill skada mitt förtroende"
Enligt Jörgen Fogelklou är inspelningen som nu kommit upp till ytan en del av en smutskastningskampanj i syfte att skada honom och partiet.
– Man vill skada mitt och Sverigedemokraternas förtroende. Men jag hoppas att folk fortfarande har förtroende för mig, säger han.
