Svårt att få studentbostad i Göteborg

Gabriella Elbied Pettersson



Göteborg
Nya studenter i Göteborg behöver vid terminsstart vänta i 1,5 år för att få ett korridorsrum. Det visar den årliga bostadsrapporten från organisationen Sveriges förenade studentkårer, där Göteborg rödlistas på grund av den svåra bostadssituationen. Men enligt SGS är det värre än så.
– Jag skulle vilja säga att det är mer än så, säger Magnus Bonander, fastighetschef på SGS.



Sveriges förenade studentkårer, SFS, släppte i dag sin årliga bostadsrapport där de tittar på hur bostadssituationen ser ut för studenter i svenska städer. Och det ser inte ljust ut för Sveriges studenter – i tretton städer riskerar nya studenter att stå utan bostad i över ett halvår. De städer där nya studenter inte kan räkna med en bostad vid terminsstart rödmarkeras i rapporten och Göteborg är en av de städer som har fått rött ljus.
Bostadssituationen i Göteborg bedöms som mycket svår av SFS, vid terminsstart behövs ungefär 18 månaders kötid för att få ett korridorsrum.
– Det innebär att det tar ungefär ett och ett halvt år för en ny student att få ett permanent boende. Göteborg är en av de rödlistade städerna där tyvärr bostadsbyggandet inte har tagit fart som i andra rödlistade städer, säger Jacob Adamowicz, vice ordförande SFS.
Ännu längre kötid enligt SGS
Magnus Bonander är fastighetschef på Stiftelsen Göteborgs Studentbostäder, SGS, och ser situationen som mycket negativ. Han tror dessutom att kön vid terminsstart är ännu längre än vad rapporten hävdar.
– Det är nästan två års kötid för ett korridorsrum, och för en lägenhet är det mellan tre och fem års kötid beroende på var den ligger, säger Magnus Bonander.
Han påpekar dock att kötiden minskar en bit in på terminen. Att det dessutom är svårt att få tag i en vanlig hyresrätt i Göteborg för studenter gör situationen inte enklare.
– Man är hänvisad till studentbostad för det finns inga andra bostäder heller, det är ett jätteproblem. I värsta fall råkar man ut för ett svart andrahandskontrakt och då behöver man oroa sig över det, det är ju inte bra för studierna. Man vill ju absolut inte att studenten ska behöva tacka nej till sin studieplats på grund av bristen på boende, säger han.
Många överklagar bygget av bostäder
Anledningen till de långa kötiderna är helt enkelt att det finns alldeles för få studentbostäder i Göteborg. Enligt Magnus Bonander behöver Göteborg ha ytterligare 7 000 studentbostäder fram till 2026 för att täcka behovet.
Bostadbyggandet har gått alldeles för långsamt, dels på grund av att olika inblandade parter inte har haft gemensamma mål, dels för att detaljplanerna ofta överklagas.
– I år är ett år när det inte har färdigställt så många studentbostäder som vi hade hoppats på. Ofta är det grannar till de planerade bostadsetableringarna som överklagar, det är bra att man har möjlighet att överklaga, men det fördröjer projektet väldigt mycket, säger Magnus Bonander.
Hoppas på bättre siffror nästa år
Planen är att 800 nya studentbostäder ska byggas fram till 2020. I dagsläget byggs det 300 lägenheter, 150 bostäder på Plejadgatan på Lindholmen, 86 bostäder i den gamla varvssmedjan på Lindholmens varv och 40 bostäder på Guldhedstorget. Alla dessa boenden ska vara färdigställda och redo för inflytt 2018, så Magnus Bonander hoppas på bättring till nästa år.
Under tiden rekommenderar han nya studenter att man kontaktar Boplats privatsrumuthyrning, där människor hyr ut rum till studenter.
– Det viktiga är att man ställer sig i våran kö så fort som möjligt, det gäller att bygga på sig ködagar. I november och december, om man har fyra–fem månaders kötid kan man ha chans att få ett enkelrum i något av våra äldre studentboenden med korridorsrum, säger Magnus Bronander.
