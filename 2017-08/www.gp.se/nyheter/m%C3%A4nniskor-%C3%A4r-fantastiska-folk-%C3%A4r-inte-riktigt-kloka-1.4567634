Människor är fantastiska - folk är inte riktigt kloka

Eric Hilmersson



Krönika
Finns det något värre än folk, undrar Eric Hilmersson. Människor däremot...



Jag älskar människor, men hatar folk. Så förklarade en kompis till mig sin inställning till världen och det var lite som att äntligen träffa en läkare som kunde ställa rätt diagnos. För precis så är det ju. Folk. Finns det något värre? De är i vägen, de väsnas, de röstar på fel parti och de har inte lärt sig trafikreglerna. De är ett ständigt irritationsmoment som förpestar vardagen och har inte ens vett att skämmas. Fy fan för folk.
Människor, däremot. De skänker liv åt staden, de förälskar sig i varandra, de hjälper till och bär när man flyttar och de kommer med grillchips när man är sjuk. Utan dem klarar man sig inte. Älskade människor. Folk vill man till varje pris undvika – vilket bara gör dess förmåga att alltid vara i vägen än mer irriterande – medan människor ger en livsglädje, syre och kärlek att ta sig igenom dagen, hösten, vintern, livet. Jag har noterat att de opererar vid olika tidpunkter. Folk och människor, alltså. De förstnämnda är särskilt aktiva måndag mornar medan de sistnämnda, människorna, tycks träda fram kring 17-tiden på fredagar – särskilt om solen skiner. Det är en märklig slump. Jag har också lagt märke till att när man har bråttom, är hungrig eller har sovit dåligt så blir andelen folk omkring en väsentligt högre. Att kliva in i Nordstan dagen före julafton, lätt förkyld, svettig, stressad och i ett uppgivet krig med kommersialismen är en närmast hundraprocentig garanti för att råka ut för oerhörda mängder provocerande folk. De knör sig före, nyser en i ansiktet och är allmänt outhärdliga. Några människor syns inte till. Du som läser detta förstår säkert vart jag vill komma. Folk och människor är såklart inte två separata grupper utan en enda, som i mina ögon byter skepnad beroende på mitt humör, min hälsa, min livssituation.
Jag tänkte på detta när jag läste om hur folk stått på Medborgarplatsen och skrikit åt unga flyktingar från Afghanistan. Afghanerna demonstrerar för att de är livrädda att skickas tillbaka till ett land som bevisligen är livsfarligt. Att de gör det är fullt naturligt, det hade du och jag också gjort. Ändå står det alltså vuxna så kallade Sverigevänner och skriker ut sitt hat mot dem.  Hur är det möjligt? Har de fastnat i en evig måndag morgon? Är deras liv en ständigt pågående, febrig Nordstan-panik som får deras ögon att svartna och deras hat att växa som cancer? Är det därför de inte förmår se att det är människor som sitter där på torget och ber om att få överleva? . Jag vet bara att när jag ser bilderna från Medborgarplatsen så ser jag unga, rädda människor vädja om förståelse och medmänsklighet, och en bit ifrån dem folk som gastar och spottar som om de vore besatta av djävulen. Och jag vet att människor är fantastiska. Folk, däremot, är faktiskt inte kloka.
