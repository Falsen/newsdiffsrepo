Källa: Ingen koppling till Spaniendåden


TT




Världen
En konsert i Rotterdam i Nederländerna fick ställas in efter att spansk polis varnat om ett planerat attentat på platsen. En man är gripen och förhörd.



En minibuss med spanska nummerplåtar, som innehöll gasflaskor, hittades nära konsertarenan. Den har ingen koppling till dåden i Barcelona och Cambrils, där sammanlagt 15 människor dödades i förra veckan, uppger en källa inom rättsväsendet för Reuters.
Tipset om hotet kom från de spanska myndigheterna efter en utredning som pågått under en tid.
En poliskälla uppger att mannen som har gripits är spanjor.
Rotterdams borgmästare säger att det är oklart om hotet och fordonet har någon koppling. Minibussen undersöks av polisens bombgrupp, skriver lokala medier.
Insläppet till konserthallen Maassilo hade inte börjat när varningen kom. Det amerikanska rockbandet Allah-Las skulle spela på arenan.
Namnet har tidigare upprört vissa muslimer som ska ha känt sig förolämpade, berättade en av bandmedlemmarna i en intervju med The Guardian förra året. Det är oklart om terrorhotet var kopplat till bandnamnet.
TT-Reuters
