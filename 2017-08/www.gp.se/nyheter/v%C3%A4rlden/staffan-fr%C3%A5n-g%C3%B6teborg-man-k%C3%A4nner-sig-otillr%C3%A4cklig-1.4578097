Staffan från Göteborg: "Man känner sig otillräcklig"


Tobias Kjellberg




Världen
Staffan och Serra Tekin Eriksson från Göteborg bor i Houston, Texas. Vattnet har skurits av, men strömmen fungerar. Samtidigt orsakar översvämningar förödelse utanför fönstret. Nu beger sig paret ut för att hjälpa de tusentals nödställda i staden.



Texten börjar efter klippet.



Staffan Tekin Eriksson från Sisjön i Göteborg flyttade till Houston genom sitt arbete för tre år sedan. Nu befinner han sig, tillsammans med frun Serra Tekin Eriksson, mitt i Harveys förödelse.
– Det är en osannolikt stor vattenmängd som kommit. Vi har blivit ganska vana vid översvämningar, men det här är verkligen en klass för sig, säger Staffan Tekin Eriksson.
På tv-bilder syns hur parken Buffalo Bayou Park är fullkomligt översvämmad. En park bara något kvarter från paret Takin Erikssons lägenhet – en park där Staffan brukar jogga. Under måndagen har paret hållit sig inomhus.
– Vi bor i en lägenhet på tredje våningen, så för oss går det ingen direkt nöd. Vi har inget vatten, men vi har ström, och så länge man har det går det ganska bra, säger Staffan.
Det har gått bra för att de är väl förberedda, menar han. Innan Harvey nådde land hade de bunkrat upp med varor från de lokala affärerna. Scenariot de utgick ifrån var att klara sig inomhus utan ström, avlopp eller värme i en vecka.
– Man vet ju aldrig hur stora sådana här händelser blir, så det gäller att förbereda sig. Vi har bunkrat upp med mycket vatten, skaffat vattenfilter så att vi i värsta fall kan filtrera vatten utanför.
De har också köpt ett campingkök ifall strömmen skulle gå, och de fyllde upp vartenda kärl i lägenheten med vatten, inklusive badkaret, innan vattnet försvann.
Vill hjälpa till
Nu ska paret hjälpa de nödställda i staden, och har undersökt hur de på bästa sätt kan hjälpa till. På flera olika ställen har Röda korset satt upp härbärgen för folk som förlorat sina hem, och i centrum finns ett härbärge med rum för 5 000 personer, berättar Staffan. Det är dit de under måndagen beger sig.
– Många runt oss lider, så det är tufft. Man vet ju inte hur länge det här kommer hålla på. Men vi ska gå till centrum för att lämna över kläder och lite torra saker som folk kan behöva.
Det värsta med Harvey är att man inte vet hur länge det pågår, menar Staffan. Han tänker framför allt på folk som blivit av med sina hem redan första dagen. På flera håll i Houston, som är hem åt runt två miljoner människor, är det utegångsförbud. Men i området där paret Sekin Eriksson bor är det inte det än.
–  Vi känner ingen direkt oro för oss själva, men man känner med alla de människor som fått deras hem och liv förstörda. Vi har kompisar som fått evakuera, och vi har kompisar som har hela grannskapet boende hemma hos sig efter att deras hus blivit förstörda.
Då har man byggt passager i vattenmassorna med hjälp av sandsäckar, berättar Staffan.
– Man känner sig lite otillräcklig i det här. Men nu får man göra det man kan.
Under tisdagen uppger amerikanska Röda korset att över 17 000 nödställda människor söker sig till härbärgen runtom i delstaten.
LÄS ÄVEN: Katastrofläge i Houston – fördämning brustit
Snabb information
Men paret är nöjda med hur väl förberedda myndigheterna är, och hur snabbt de får ut kritisk information.
– Det är också tornados som kommit upp. Då får man en varning en minut innan. Man vet att om det händer något så får man det i telefonen. De har inte sett något i den här skalan förut, men man märker att de har rutiner, säger Staffan.
Dagarna inomhus spenderas till att hålla sig konstant uppdaterade genom tv och mobiltelefoner. Deras internet i hemmet har skurits av, men de har analog antenn och 3g-nät via sina telefoner.
– Så länge man har ström går det ganska bra att härda ut. Vi har torrfoder och mat så att vi förmodligen kan härda ut i sju dagar. Vi har reservbatterier till telefonen, men det tufft om strömmen går säger Staffan och fortsätter:
– Det är folk som har det svårare än oss och då gäller det att se vad man kan göra för dem. Man får göra det man kan.
