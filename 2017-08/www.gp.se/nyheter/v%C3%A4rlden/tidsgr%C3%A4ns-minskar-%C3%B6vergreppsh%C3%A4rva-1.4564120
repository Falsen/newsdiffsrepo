Tidsgräns minskar övergreppshärva


TT




Världen
Omkring 90 fall återstår i en stor övergreppshärva som utreds i nordnorska Tysfjord. Omkring 40 ärenden har lagts ned, eller är på väg att läggas ned, därför att de preskriberas, skriver lokaltidningen Avisa Nordland.



Tysfjord ligger söder om Narvik, och rapporterna om övergrepp kommer från en religiös sektmiljö. Merparten av brottsoffren och de utpekade förövarna är læstadianska samer.
Den första rättegången väntas ske i höst, då anklagelser om elva övergrepp ska prövas. En man står åtalad för de elva fallen. Hans advokat har tidigare meddelat att mannen förnekar brott.
Till jul räknar polisen med att bli klar med utredningsarbetet.
Polisutredningen drogs i gång sommaren 2016, sedan både kvinnor och män – elva personer – trätt fram i tidningen Verdens Gang. De flesta av de övergrepp de vittnat om ska ha ägt rum i Tysfjord när de var barn.
Kommunen har fått kritik för oförmåga att hantera larm om misstänkta övergrepp mot barn.
Læstadianismen är en sträng väckelserörelse, grundad i norra Sverige på 1800-talet. Antalet anhängare är i både Norge och Sverige svårt att beräkna eftersom rörelsen inte har lämnat de protestantiska majoritetskyrkorna.
TT-NTB
