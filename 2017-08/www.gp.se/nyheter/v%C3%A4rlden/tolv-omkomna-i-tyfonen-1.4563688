Sjömän räddade från fartyg i tyfon


TT




Världen
Flera dramatiska sjöräddningar har genomförts i tyfonvindar utanför södra Kina. Ytbärgare räddade 39 sjömän från fyra fartyg som gått på grund. I Macao, värst utsatt, anklagas myndigheter för att ha tagit för lätt på stormvarningarna.






Sammanlagt tros minst 13 människor ha omkommit i tyfonen Hato. I spelparadiset Macao har nio dödsoffer bekräftats och flera personer saknas, enligt nyhetsbyrån Reuters.
Tidningen South China Morning Post rapporterar att fler än tio fartyg råkade i sjönöd vid ön Guishan sydväst om Hongkong. Två av de sjömän som räddades till helikoptrar från grundstötta fartyg vårdas på sjukhus.
Som kriget
I Macao, en tidigare portugisisk koloni, beskrivs ovädret som det värsta sedan 1968. Lokala medier visar bilar under vatten och människor som simmar längs gatorna. El- och färskvattenförsörjning har skadats och vindarna spred glassplitter och fasadmaterial.
- Stan ser ut som om den just har varit i krig, säger en anonym offentliganställd, som egentligen inte har rätt att uttala sig för medier, till nyhetsbyrån Reuters.
Myndigheterna kritiseras för att inte ha gått ut med tillräckliga varningar. Macaos jättekasinon drevs vidare, med reservgeneratorer.
- Jag är skakad över att varningen kom så sent och att det inte gjordes förberedelser för den här superstormen, säger marknadskonsulten Ashley Sutherland-Winch till Reuters.
Evakuerades
Minst fyra människor omkom i den kinesiska provinsen Guangdong där över 27 000 evakuerades, rapporterar den statsliga nyhetsbyrån Nya Kina. Nästan två miljoner hushåll var kortvarigt utan ström.
- Hato rörde sig snabbt, växte hastigt i styrka och gav upphov till stora regnmängder, förklarar Wu Zhifang, chefsmeteorolog i Guangdong.
I Hongkong skadades fler än 120 personer skadades, men uppgifter om dödsoffer har dragits tillbaka.
Sedan Hongkong lämnades över till Kina 1997, efter att ha varit brittisk koloni, är det tredje gången en stormvarning utfärdas på skalans högsta nivå.
TT
