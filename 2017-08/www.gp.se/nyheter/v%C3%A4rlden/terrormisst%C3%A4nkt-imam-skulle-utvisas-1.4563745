Hatbrott mot muslimer i Spanien


TT




Världen
Efter terrordåden i Katalonien har flera hatbrott inträffat mot muslimska miljöer i Spanien.



En moské I Granada i Andalusien angreps i lördags av en extremhögergrupp, Hogar Social, som bland annat vecklade ut en spansk flagga vid byggnaden.
Ett par hundra muslimer genomförde på onsdagen en protest mot hatbrotten vid Granadas stadshus. En av arrangörerna, psykologen Nizar Liemlahi som lever i Spanien sedan sju år, betonade att de som begår terrorbrott inte företräder hela kollektivet.
Enligt Mounir Bendjelloun, som leder en samarbetsorganisation för muslimska församlingar, har den senaste tiden inneburit en lavin av trakasserier.
Mot attentaten
Muslimer har också demonstrerat, inte minst i Barcelona, mot de attentat som skett med islamiska ideal som förevändning.
I utredningen av dåden i Katalonien har det framkommit ett en spansk domare 2015 upphävde ett utvisningsbeslut för den marockanske imam som nu misstänks för att ha radikaliserat ungdomar som utförde dåden. Domaren ansåg inte att han var farlig.
Narkotikahandel
Imamen hade då suttit i fängelse i fyra år för narkotikahandel. Domaren kom fram till att imamen "visat ansträngningar att integreras i det spanska samhället".
Imamen dödades själv i en stor explosion i terroristernas provisoriska bombfabrik.
TT-AFP
