Ännu värre översvämningar väntas


TT




Världen
I Houston där vattnet står meterhögt på många gator har översvämningen ännu inte nått sin kulmen. Det väntas blir ännu värre under onsdag eller torsdag, enligt vädertjänsten NWS. Drygt 30 000 människor kommer att behöva bo i tillfälliga läger efter att deras hem har blivit förstörda.



Houston, som är USA:s fjärde största stad, har blivit hårt drabbad av stormen Harvey. Det har regnat över 76 centimeter på två dygn och vattnet står meterhögt på många gator. Men regnet fortsätter att vräka ned och enligt NWS kommer översvämningarna att bli ännu värre. På onsdag eller torsdag förväntas det att bli som värst. Minst åtta personer ska ha dött, skriver Washington Post.
Nu evakueras områden nära den amerikanska miljonstaden. Drygt 30 000 människor kommer att behöva bo i tillfälliga läger efter att deras hem förstörts av stormen eller svämmats över, enligt den amerikanska katastrofmyndigheten Fema.
I Fort Bend County, omkring fem mil sydväst om Houston, har fler än 50 000 människor blivit beordrade att lämna området, rapporterar Reuters. Beslutet fattades sedan floden Brazos stigit till en nivå som enligt en lokal domare är den högsta på 800 år.
LÄS ÄVEN: Familjen Hägg från Göteborg håller stånd mot Harvey
Stormen Harvey är den kraftigaste storm som nått landet sedan 2005. Stormen väntas stanna kvar över delstaten Texas i flera dagar. Nära sju miljoner människor bor i de områden i Texas som räknas som katastrofområden, skriver AP.
Drabbas hårt
Förstörelsen kan bli lika ekonomiskt kännbart som den efter orkanen Katrina i New Orleans 2005, bedömer en försäkringsorganisation.
– Det kan bli lika stora förluster som efter Katrina med tanke på mängderna vatten, säger Loretta Worters på The Insurance Information Institute till Reuters.
Efter Katrina betalades över 15 miljarder dollar, motsvarande omkring 130 miljarder kronor, ut från en nationell katastroffond.
När stormar med kraftigt regn slår till drabbas många amerikanska husägare hårt eftersom översvämningar, till skillnad från vindskador, ofta inte täcks av vanliga hemförsäkringar.
– Det vi ser just nu är den största översvämningskatastrof som skett i Houstons historia. Vi har sett regnmängder utan motstycke, säger Steve Bowen, chefsmeteorolog vid försäkringsbolaget Aon Benfield.
Myndigheter säger att Houston, som är ett viktigt centrum för nationens energiindustri, har förlorat miljader dollar på de skador som översvämmningen har bidragit till och att det kommer att ta år för staden att helt återhämta sig, enligt Washington Post. Olja- och gasföretag i Texas har tillfälligt stängt ungefär en fjärdedel av deras produktion i Mexikanska golfen vilket antas bidra till att priserna på bensin kommer att stiga.
"Känns annorlunda"
I USA väcker stormen Harvey obehagliga minnen från orkanen Katrina i Louisiana. Då omkom 1 800 människor i en katastrof som förvärrades av att det tog lång tid för myndigheterna att reagera.
Nichelle Mosby kommer från Louisiana och är på besök hos släktingar i Houston.
– Vi var med om Katrina, men det här känns annorlunda. I stället för att vattnet gradvis stigit är det som att vattnet forsat fram, säger hon till The Washington Post , stående i knähögt vatten på en parkeringsplats.
Skolor stängda i en vecka
Hamnen i Houston stänger helt på måndagen på grund av vädret. Skolorna i staden hålls stängda under hela veckan.
President Donald Trump kommer på tisdag att åka till Texas för att besöka drabbade områden.

HISTORIC rainfall in Houston, and all over Texas. Floods are unprecedented, and more rain coming. Spirit of the people is incredible.Thanks! — Donald J. Trump (@realDonaldTrump)
27 augusti 2017


"Historisk nederbörd i Houston, och över hela Texas. Översvämningarna är makalösa, och mer regn kommer att falla. Kraften i människorna är otrolig. Tack!", skriver presidenten på Twitter.
