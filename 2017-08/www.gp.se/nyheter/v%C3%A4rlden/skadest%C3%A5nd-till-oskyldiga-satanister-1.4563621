Skadestånd till oskyldiga "satanister"


TT




Världen



Ett amerikanskt par som felaktigt dömdes för sexuella övergrepp på barn på 90-talet får 3,4 miljoner dollar, runt 27 miljoner kronor, i skadestånd. Deras oskuld konstaterades för några månader sedan.
Paret, som drev en förskola, anklagades av barn för övergrepp och satanistiska ritualer. Bland annat sades de ha styckat spädbarn.
Myndigheterna har sedan erkänt att barnen inte intervjuats på rätt sätt, vilket har framkallat falska minnen.
Den läkare som tidigare uppgett sig ha sett fysiska bevis på övergrepp erkände 2013 att han begått misstag när han bedömt barns skador.
Paret frigavs från fängelset 2013 efter 21 år, men friades inte helt från alla misstankar förrän i juni i år. De har levt i fattigdom sedan de släpptes, uppger tidningen Austin American-Statesman.
- Det här betyder att vi inte måste oroa oss för socialbidrag och sena räkningar. Det betyder att vi faktiskt kommer att vara fria. Vi kan börja leva – och inga fler mardrömmar, säger kvinnan, som nu är 67 år, till tidningen.
TT-AFP
