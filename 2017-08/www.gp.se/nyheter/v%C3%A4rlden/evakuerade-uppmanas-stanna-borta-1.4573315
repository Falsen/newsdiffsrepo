Evakuerade uppmanas: Kom inte tillbaka


TT




Världen
De invånare i Rockport, Texas, som hörsammat varningarna och evakuerat sina hem i kustsamhället uppmanas att stanna borta.



Orkanen dröjde sig kvar över centrala Texas under lördagen, och farhågorna för "katastrofala" översvämningar efter den stora stormen stiger. Harvey är den kraftigaste storm som har nått USA sedan 2005.
De senaste prognoserna visar att Harvey, som nu har graderats ned till en tropisk storm, kommer att dröja sig kvar över området i fyra till fem dagar. Enorma mängder regn är att vänta, och väntas orsaka svåra översvämningar.
Texasguvernören Greg Abbot uppger att minst 50 centimeter regn har fallit i vissa områden, och lika mycket till kan vara att vänta.
"Krigszon"
Harvey har dödat minst en person i Rockport, som ligger norr om staden Corpus Christi. Vittnen säger att samhället ser ut som en krigszon efter att Harvey kommit med vindar upp till 58 meter per sekund och kapat många hus på hälften. Andra hus har fått sina tak bortblåsa och tusentals fönster har förstörts.
Husvagnshem har välts och båtar har flutit in på gatorna i orter nära kusten.
Bråte ligger över i övrigt tomma gator, vissa översvämmade med havsvatten, och kraftledningar hänger från stolparna.
- Ganska många bestämde sig för att stanna här, och det var ett stort misstag, säger Mills.
Lång återhämtning
Myndigheten för krishantering säger att de långsiktiga effekterna kommer att bli stora.
- Det här kommer att bli en oöverträffat lång och frustrerande händelse för delstaten Texas, säger Brett Long vid myndigheten, till MSNBC.
- Återhämtningen efter den här katastrofen kommer att ta flera år.
Räddningstjänsten kämpar för att ta sig fram medan regnen fortsätter. Kustbevakningen har flygit 15 sjömän till säkerhet efter att tre båtar hamnat i stormen nära Port Aransas.
Hundratusentals människor är utan ström vid kusten, där några av USA:s viktigaste oljeraffinaderier finns.
TT-AFP-Reuters
