Trumps order – ge polisen militärens vapen


Andreas Göransson




Världen
USA:s president Donald Trump har skrivit på en order som ger polis i USA tillgång till militär utrustning. Nu kritiseras han av medborgarrättsaktivister och partikamrater.



Amerikansk polis kommer snart att få tillgång till militära fordon och militära vapen som granatkastare och automatkarbiner, skriver AP. USA:s president Donald Trump har nämligen skrivit på en order som, enligt medborgarrättsaktivister, riskerar att öka spänningarna mellan polis och civilbefolkning.
LÄS MER: Rothstein lämnar Oxford i protest
Programmet stoppades år 2015 av dåvarande presidenten Barack Obama efter att afroamerikaner dödats av poliser i städer som Ferguson och Missouri. Trump-administrationen menar å andra sidan att programmet behövs för att bevara säkerheten.
Ett av presidentens vallöften
USA:s justitieminister Jeff Sessions försäkrade polisen, efter ett lokalt konvent i Tennessee, att de ska ”få tillgång till rätt utrustning” för att de ska kunna sköta sina jobb. Vidare ska han även ha sagt att han tycker att de restriktioner Barack Obama infört varit för hårda.
Programmet är ett led i det vallöfte Donald Trump gav under presidentkampanjen 2016. Trump kritiserade Obama och menade att han misslyckats med att ge polisen det stöd de behöver.
Ökad risk för spänningar
Men medborgarrättsaktivister och jurister är kritiska till Trumps order. De menar att genom att ge polisen tillgång till den typen av utrustning, kommer våldsamma konfrontationer med poliser att öka.
LÄS MER: Skräckförfattaren tar "revansch" på Trump
”Spänningar mellan de som ska upprätthålla lagen och civila är fortsatt höga, och ändå ger presidenten och justitieministern polisen militärklassade vapen istället för praktiska, effektiva sätt att skydda och tjäna alla”, sa Kanya Bennet, juridisk rådgivare för American Civil Liberties Union, i en kommentar till Trumps beslut.
Kritiseras av partikamrater
Och presidenten får även kritik från de egna leden. Rand Paul, republikansk senator för delstaten Kentucky, kallar programmet för en farlig expansion som kan ”förenkla militarisering”. South Carolinas senator Mark Sanford, även han republikan, menar att programmet ”uppmanar polisen att utrusta sig mer än vad de behöver”.
LÄS MER: Trump kritiseras efter benådning av sheriff
Det är inte det första kontroversiella beslutet som Donald Trump tagit den senaste tiden. Nyligen benådade han sheriffen Joe Arpaio som bland annat har tvingat fångar att bära rosa underkläder och inhyst dem i tältläger ute i öknen.
