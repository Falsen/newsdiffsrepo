Tonga utlyser nyval


TT




Världen



Örikets Tongas kung Tupou VI har upplöst parlamentet och utlyst nyval. Det innebär också att landets första icke-adliga premiärminister får lämna sin post.
Tonga är den enda monarkin i Stilla havet, men har på senare år genomfört steg mot demokratisering. 17 av de 26 ledamöterna i parlamentet är folkvalda, medan nio har ärvda platser.
Akilisi Pohiva, före detta demokratiaktivist som blev premiärminister 2014, överlevde nyligen ett försök från adeln – som hävdar att han är inkompetent – att genomdriva en misstroendeförklaring.
Efter kungens ingripande är planen nu att val ska hållas senast den 16 november. Kungen har inte motiverat sitt beslut, men det uppges ha föregåtts av konsultationer med talmannen, som tillhör adeln.
- Förväntningarna på Pohiva var skyhöga när han tillträdde, eftersom han hade lett demokratirörelsen: Men det fanns en hel del problem och regeringen åstadkom egentligen ingenting, säger Kalafi Moala som ger ut tidningen Taimi'O Tonga.
Pohiva har enligt honom bland annat försvagat skolsystemet och visat bristande respekt för pressfrihet.
TT-AFP
