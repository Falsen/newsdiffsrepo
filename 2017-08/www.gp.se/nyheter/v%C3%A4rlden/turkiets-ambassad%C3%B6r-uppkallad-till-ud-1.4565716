Turkiets ambassadör uppkallad till UD


TT




Världen
De frihetsberövad svenskarna fick utrikesdepartementet att på torsdagen kalla upp Turkiets ambassadör Kaya Türkmen.



Ambassadören fick träffa kabinettssekreterare Annika Söder.
Utrikesminister Margot Wallström skriver i en kommentar på Facebook att hon har talat med Tysklands utrikesminister Sigmar Gabriel om de frihetsberövade svenskarna.
"Jag och övriga regeringen har sedan en lång tid varit tydliga mot turkiska ledare med hur vi ser på dessa fall och den mycket oroväckande utvecklingen i Turkiet. Vi har understrukit att den senaste tidens händelser har direkt påverkan på vår och EU:s relation till Turkiet", skriver hon.
Överklagar varje månad
Den svenske IT-konsulten Ali Gharavi sitter fortsatt häktad i Turkiet. Den senaste överklagan som lämnats till lokal domstol har avslagits och advokaterna ser i nuläget inga direkta framsteg i fallet.
- Vi kommer fortsätta att överklaga varje månad, säger en av Gharavis advokater över telefon.
Advokaterna har också lämnat in en överklagan till konstitutionsdomstolen, där de framför att det inte finns någon grund att ingripa i människors rätt till frihet så länge det inte finns konkreta bevis.
- Ingen konkret bevisning har förts fram i fallet, bara partiska och icke tillförlitliga och anonyma vittnesmål. Vi väntar på svar därifrån, men vet inte när det kommer.
Gharavi greps i juli då han föreläst om IT-säkerhet för människorättsaktivister utanför Istanbul. Han anklagas för att ha stöttat en icke namngiven terrororganisation, men i övrigt är det dåligt med mer exakta uppgifter om misstankarna.
Kontakt med Spanien
Därutöver sitter den svenske författaren Hamza Yalcin fängslad i Spanien efter en internationell arresteringsorder utfärdad av Turkiet. Han anklagas av den turkiska regeringen för att vara ledare för en terrororganisation, och för att ha spridit propaganda via nätet under olika pseudonymer.
"Jag har talat med Spaniens utrikesminister och sagt hur viktigt det är att inte tillåta att efterlysningar används för politiska motiv. Spanska myndigheter behöver skyndsamt pröva frågan", skriver Margot Wallström i sin kommentar.
TT
