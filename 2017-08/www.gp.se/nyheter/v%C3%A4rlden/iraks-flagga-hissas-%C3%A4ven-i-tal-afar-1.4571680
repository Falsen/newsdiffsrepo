Iraks flagga hissas även i Tal Afar


TT




Världen



Irakiska regeringsstyrkor säger sig ha intagit citadellet och den gamla stadskärnan i Tal Afar, som har varit i terrorgruppen Islamiska statens händer. Iraks nationsflagga har hissats i citadellet, som är från osmansk tid.
Offensiven mot IS-fästet, som har pågått i en vecka, har nått så långt att 70 procent av staden kontrolleras av regeringsarmén, heter det.
Tal Afar ligger längs vägen från Mosul i norra Irak till Syrien. Vägen har utgjort en viktig försörjningslinje för IS, som nu är mycket pressat. I Irak återtogs storstaden Mosul från IS efter flera månader av strider, i Syrien pågår striden om IS högkvarter al-Raqqa.
Men priset för de civila har varit högt. FN har den senaste veckan varnat inte minst för förhållandena i al-Raqqa.
Kurdiska och arabiska styrkor i Syrien, som strider med amerikanskt stöd, har aviserat att de planerar en offensiv mot IS i provinsen Dayr al-Zawr (Deir Ezzor).
TT-AFP-Reuters
