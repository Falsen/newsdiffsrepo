Nytt namn på terrormisstänkt i Åbo


TT-FNB




Världen
Den man som är huvudmisstänkt för knivdådet i Åbo för en dryg vecka sedan heter i själva verket Abderrahman Bouanane och är 22 år gammal, enligt en domstol i Finland. Bouanane hade tidigare uppgett ett falskt namn.



Den terrormisstänkte mannen, som är marockansk medborgare, är född i oktober 1994. Tidigare hade han påstått att han hette Abderrahman Mechkah och var 18 år gammal. Bouananes identitet kunde slås fast efter ett internationellt polissamarbete. Han misstänks för två mord och åtta mordförsök som har begåtts i terrorsyfte.
Polisen har släppt flera personer som tidigare var misstänkta för inblandning i dådet. Nu sitter totalt fyra personer häktade, misstänkta för inblandning i knivhuggningarna.
Två kvinnor höggs ihjäl och ytterligare åtta personer skadades vid knivattacken på Salutorget i centrala Åbo i fredags förrförra veckan. Händelsen har fått stor uppmärksamhet, inte minst eftersom det är första gången i modern tid ett våldsdåd i Finland utreds som terrorbrott.
Ledningen för ett flyktingboende där Bouanane hade vistats varnade redan i januari för hans hotfulla beteende och stora intresse för extremistgruppen IS. Varningen togs vidare till polisen, som dock bedömde risken som relativt låg.
Motivet till dådet är ännu oklart.
