Madsens förklaring kom före häktningen


John Alexander Sahlin




Världen
Uppfinnaren Peter Madsens förklaring om att journalisten Kim Wall dött i en olycka ombord på ubåten och, som han själv uttrycker det, "begravts" till sjöss kom redan före häktningsförhandlingen den 12 augusti. Köpenhamnspolisen fick förklaringen.



Journalisten Kim Walls anhöriga var inte informerade om den misstänktes förklaring och det är bland annat skälet till att häktningsförhandlingen hölls bakom stängda dörrar, enligt en handling från Østre Landsret som danska nyhetsbyrån Ritzau tagit del av. Men från allra första början, efter det att Peter Madsen kommit i land från ubåten som hastigt sjönk, förklarade han att Kim Wall gick i land på Refshaleøen i Köpenhamn vid 22.30-tiden. Förklaringen ändrades alltså därefter och vid häktningsförhandlingen framfördes återigen Madsens förklaring om en olyckshändelse – han häktades som misstänkt för att ha vållat Kim Walls död under särskilt försvårande omständigheter.
Genombrottet
Sedan dess har ubåtsfallet vuxit rejält och Köpenhamnspolisen har gjort ett genombrott: Torson som hittades vid Amagers sydvästkust och blod från ubåten har matchats med dna från Kim Walls tandborste och hårborste.
Att kroppen stympats med avsikt och att ubåten sänkts med flit är också uppgifter som Köpenhamnspolisen meddelat sedan fallets början.
Köpenhamnspolisen har inte hittat några dolda utrymmen på ubåten Nautilus, rapporterar danska TV2. Slutsatsen dras sedan farkosten undersökts med en mobil scanner som myndigheten Skat normalt använder för att kontrollera lastbilar.
- Det finns hålrum där vi väntade oss att hitta hålrum, förklarar vice polisinspektör Jens Møller Jensen för tv-kanalen.
Sökinsatser
Utredningen i det uppmärksammade fallet fortsätter – bland annat genom sökinsatser efter journalisten Kim Walls kvarlevor i Kögebukten. Svenska likhundar som är specialtränade för sökning på vatten har deltagit i sökandet.
Snart har polisens arbete med fallet pågått i tre veckor och förra veckan hölls förhör där Peter Madsen delgavs misstanke för mord eller dråp samt brott mot griftefrid.
Kim Wall var ombord för att göra ett reportage om mannen som nu sitter häktad för att ha orsakat hennes död. Men den misstänkte nekar och hävdar att Kim Wall – som var ombord för ett reportage om uppfinnaren – dog i en olycka ombord.
TT
