Familjen Hägg från Göteborg håller stånd mot Harvey


Tobias Kjellberg




Världen
Anna Hägg från Göteborg bor numera med sin familj i Texas, USA, en halvtimma sydväst om Houston. De senaste dagarna har familjen förberett sig inför vad som kallats den största amerikanska katastrofen på tio år.
– Man känner lite osäkerhet, säger Anna Hägg.



De har fyllt bilarna med bensin, köksskåpen har fyllts med flaskvatten och mat, och badkaret har tappats upp med vatten.
Familjen Hägg från Björlanda i Göteborg bor i Texas, en halvtimma utanför Houston, och de har förberett sig inför orkanen Harvey så gott de kan. Men de är inte ensamma.
– Det var väldigt utplockat i affärerna. Det gick varken att köpa vatten eller bröd och bensinen var slut på bensinstationerna. Vi har tappat upp badkaret med vatten så att vi kan laga mat ifall vattnet från kranarna skulle bli förorenat, säger Anna Hägg.
Det var åtta månader sedan familjen Hägg flyttade från Björlanda i Göteborg till staden Sugar Land i Texas. Familjen består av mamma Anna, pappa Anders och barnen Einar, Ester och Ellen. Sedan fredagskvällen, lokal tid, håller sig familjen innanför lyckta dörrar – och barnen är förberedda. På skolan är rutinen att man övar inför en katastrofhändelse minst en gång i månaden.
– Vi visste väl lite att det är ett osäkert område vädermässigt när vi flyttade hit och det märktes ganska snabbt i skolan. De över inför orkaner, tornados och terroristattacker. De har en väldig vana här.
Nu är skolorna stängda. Men barnen tycker händelsen är spännande – de har aldrig upplevt något liknande förut. Och de har hjälpt sina föräldrar med förberedelserna.
Osäkerhet
Trots att Harvey har kallats den allvarligaste amerikanska katastrofen på tio år, är familjen Hägg inte bekymrade för sin säkerhet. De har förberett sig väl.
– Vi är inte jätteoroliga eftersom vi kan hålla oss hemma och inte måste bege oss ut. Det känns dessutom som att vi har ett välbyggt hus. Den stora risken är om man måste bege sig ut på vägarna, säger Anna Hägg.
Medier har de senaste dagarna visat bilder av fyllda motorvägar runtom i Texas – familjer som flyr sina hem från ovädret Harvey. Främst kommer de från städerna närmst kusten, men även i Sugar Land har folk flytt norrut. Familjen Hägg har dock valt att hålla stånd i sitt hem.
– Vi håller oss uppdaterade på information från lokala myndigheter och enligt dem är vi just nu säkra så länge vi håller oss inne, säger Anna Hägg.
Lugnt och stilla
Medan orkanen härjar utanför fönstren är tiden i hemmet lugn, berättar Anna Hägg. Hon hjälper barnen med läxor, fixar i hemmet och familjen spelar sällskapsspel för att fördriva tiden. Ibland har strömmen gått.
– Det är lugnt och stillsamt. Vi håller oss inne och följer nyheterna. Det rekommenderas att man inte beger sig ut alls, att köra bil eller så. Så vi tar det väldigt lugnt och avvaktar, säger hon.
Och planen är att hålla sig inne så länge ovädret pågår. Det är stor risk för att gatorna ska bli översvämmade, har myndigheterna sagt. Den största oron är att vatten ska börja läcka in i huset, berättar Anna Hägg.
– Då har vi turen att bo i ett tvåvåningshus. Så vi får flytta upp möblerna en våning om det börjar komma in vatten.
Hjälpsamma grannar
För att kunna förbereda sig så bra som möjligt har familjen pratat mycket med sina grannar, som är mer vana vid denna typ av katastrof än vad vi är i Sverige, menar Anna Hägg. Bland annat har familjen parkerat bilarna på högre mark.
– Så har vi tagit in allt löst från trädgården så att det inte ska blåsa iväg. Än har det inte varit så stark vind här men vi har sett hus som har skadade tak.
Från olika håll i delstaten syns bilder på hur familjer spikar för fönster och dörrar för att skydda sig mot Harvey. Och om ovädret förvärras i Sugar Land ska fönstren barrikaderas även hos familjen Hägg.
– Vi har träskivor som man kan sätta på fönstren men vi har inte gjort det än för än har inte vindstyrkan varit så kraftig. Men om behovet finns tar vi fram dem och sätter för.
Nu är familjens plan att hålla sig fortsatt vaksamma och följa utvecklingen.
– Man känner lite osäkerhet. Det märks att de som bor här är mer vana, men de tar det på allvar och bunkrar upp. Då försöker man att göra som dem, säger Anna Hägg.
