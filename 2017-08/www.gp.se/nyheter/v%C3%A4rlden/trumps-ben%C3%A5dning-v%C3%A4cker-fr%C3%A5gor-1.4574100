Trumps benådning väcker frågor


Britt-Marie Matsson




Världen
Den politiska stormen tilltar i Washington samtidigt som orkanen drar in över Texas. Benådningen av sheriffen Joe Arpaio väcker nya frågor om Donald Trumps omdöme. Arpaio anklagas för rasism.




Joe Arpaio, som är 85 år, var tidigare sheriff i Maricopa County i Arizona. Han röstades bort i det senaste valet men var under 1993–2016 stenhård i jakten på illegala immigranter. Arpaio blev känd som sheriffen som inte brydde sig om det juridiska regelverket och som lät gripa personer med latin­amerikanskt utseende på bara misstanken att de kommit in i Arizona illegalt. Han lät också fängsla människor under svåra och förnedrande förhållanden innan de utvisades. Även oskyldiga satt inlåsta på grund av sitt utseende.
Domare beslutade – efter långvarig kritik från medborgarrättsgrupper mot Arpaio – att sheriffen måste upphöra med sina svepande räder. Men Arpaio vägrade att efterfölja domstolsutslaget. Det är för detta som han åtalats. Domen skulle ha fallit den 5 oktober och antagligen inneburit sex månaders fängelse.
Trump prisar Arpaio
Men Donald Trumps kom med sin benådning steget före rättvisan. Arpaio kan inte dömas och tackar presidenten för att han räddats undan det som han beskriver som en häxprocess. Trump själv prisar Arpaio som en patriot.
Presidenter har rätten att benåda men brukar göra det först i slutskedet av presidentskapet.
Det finns många ifrågasatta benådningar. Gerad Fords av företrädaren Richard Nixon, direkt efter Watergateavgången, är den mest uppmärksammade.
Preisdentens benådning av Arpaio uppfattas av kritikerna som särskilt illa vald eftersom den kan kopplas ihop med Trumps slirande uttalanden kring rasistdemonstrationen i Charlottesville för två veckor sedan.
LÄS OCKSÅ: Trump ville stoppa åtal mot Arpaio
Hånade McCain
Trump antydde att han skulle benåda Arpaio vid ett kampanjliknande möte i Arizona i veckan som gick och möttes av jubel. Han passade då också på att – utan namns nämnande – håna de två republikanska senatorerna från delstaten. Den ene är John McCain som genomgår behandling för en hjärntumör.
Att visa fasthet mot den illegala immigrationen är inte särskilt kontroversiellt. Barack Obama är den president som låtit utvisa flest illegala invandrare. Här har den ökande människohandeln och narkotikatrafiken spelat in. Men det är sättet som det sker på som fått Arpaio att hamna i centrum.
Skröt om sitt handfasta sätt
I en intervju som jag gjorde med honom skröt han över sitt handfasta sätt att agera och sade att han gärna själv stoppade bilar med människor med latinamerikanskt utseende. Han skrattade när han berättade hur många han fått fast på det sättet. Han ryckte på axlarna när han fick frågan hur människor hanterades i överfyllda anläggningar i väntan på att utredas eller deporteras.
Han har vid andra tillfällen medgivit att det roat honom att tvinga misstänkta manliga illegala invandrare att bära rosa underbyxor.
Det diskriminerande sättet att agera har lett till att Arpaio anklagats för rasism, något som han förnekar. Men hans anhängare har – tills det senaste valet – röstat på honom som sheriff om och om igen.
Under Trumps valkampanj fanns Arpaio med och han talade också till öronbedövande jubel inför konventet där Trump nominerades till republikanernas presidentkandidat.
Mitt under orkanen – benådade Arpaio och sparkade Gorka
Donald Trump kritiseras nu för att han smög in sin benådning av Arpaio just som allt intresse riktas mot orkanen som slår hårt mot Texas. Trump lät inte heller frågan utredas i justitiedepartementet – vilket är kutym inför benådningar – utan fattade beslutet utan konsultation.
Trump passade även på att avskeda ytterligare en av sina rådgivare i Vita huset, Sebastian Gorka, som beskrivs som en konservativ nationalist. Gorka har starka band till Steve Bannon, som fick lämna sin post i Vita Huset för en tid sedan.
