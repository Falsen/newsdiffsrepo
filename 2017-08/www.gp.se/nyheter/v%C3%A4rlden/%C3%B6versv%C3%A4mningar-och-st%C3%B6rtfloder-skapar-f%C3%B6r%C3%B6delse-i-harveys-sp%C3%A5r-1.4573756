Översvämningar och störtfloder skapar förödelse i Harveys spår


Julia Sandstén Vikberg




Världen
Fem personer har rapporterats döda i den katastrofala stormen Harvey. I Houston är gatorna just nu kraftigt översvämmade och myndigheterna har räddat tusentals personer som har stannat kvar i staden. Det var på en översvämmad gata i Houston som orkanens andra dödsoffer miste livet. Efter att över 2 000 personer larmat myndigheterna och bett om hjälp öppnar nu borgmästaren Sylvester Turner ett center för de katastrofdrabbade.



Farhågorna för "katastrofala" översvämningar efter den stora stormen stiger. Harvey är den kraftigaste storm som har nått USA sedan 2005 och den starkaste som slagit till mot Texas de senaste 50 åren.

Aerial video shows Buffalo Bayou Park in Houston as Harvey causes severe flooding in Texas https://t.co/iJHbYTFT7I Video via @avmidas pic.twitter.com/cVV8fI63fs — NBC News (@NBCNews)
27 augusti 2017


Översvämningsvarning – en varning för plötsliga störtfloder – råder i hela Houstonområdet, enligt tv-kanalen ABC13. Orkanens andra dödsfall, en kvinna, ska ha dött när hon körde på översvämmade gator i Houston, enligt Reuters.
– Det är översvämning över hela staden. Vi har ett dödsfall och potentiellt ett till dödsfall av översvämningarna här ute, säger Houstons polischef Art Acevedo, enligt Washington Post.
Enligt orkancentret NHC har det fallit omkring en halv meter (20 inches) regn i Houston. Orkancentret varnar människor för att köra in i vattenmassorna – nio utav tio personer som dör i orkaner dör på grund av vatten. Enligt den nationella vädertjänsten NWS är översvämningarna värre än allt som tidigare upplevts.

Nine of ten people die in hurricanes from water. Heed the advice of local officials and do not drive into flooded roadways. #Harvey pic.twitter.com/TPdO8LRfdD — NHC Atlantic Ops (@NHC_Atlantic)
26 augusti 2017


Mer än 1000 personer räddades under lördagsnatten på grund av de kraftiga översvämningarna enligt meteorologen Jeff Linder, vid Harris Countys översvämningskontrolldistrikt, rapporterar CNN. Houston-sheriffen Ed Gonzalez skriver på Twitter att många ber om hjälp, inklusive barn, och att de försöker rädda så många som möjligt.

Getting lots of requests for hi-water rescues. Some involve children, others with medical issues. Trying to get to as many as possible. — Ed Gonzalez (@SheriffEd_HCSO)
27 augusti 2017

I Harris County, som innefattar Houston och där drygt 4,5 miljoner människor bor, uppmanar borgmästaren Sylverster Turner invånarna att stanna i sina hem.

There is rain and high water all over the City. Please stay put.-st — Sylvester Turner (@SylvesterTurner)
27 augusti 2017

Över 2 000 personer i Houstonområdet ska ha ringt det lokala nödnumret 911 och bett om räddning, vilket har lett till att Sylvester Turner öppnat ett center för de katastrofdrabbade. Han sade i samma uttalande att de måste prioritera de som ringde och är i ett livshotande tillstånd.
Fem personer har dött
Enligt New York Times har minst fem personer dött i stormen och ett dussintal har skadats. Orkanens första dödsoffer hittadse död i Rockport, som ligger norr om staden Corpus Christi. Personen ska ha dött i ett brinnande hus, enligt Reuters.
Texasguvernören Greg Abbot varnar för allvarliga översvämningar. Han uppger att minst 50 centimeter regn har fallit i vissa områden, och lika mycket till kan vara att vänta.
Vittnen säger att samhället ser ut som en krigszon efter att Harvey kommit med vindar upp till 58 meter per sekund och kapat många hus på hälften. Andra hus har fått sina tak bortblåsta och tusentals fönster har förstörts.
Presidenten besöker drabbade områden
På tisdag kommer president Trump att besöka de drabbade områdena. Det meddelade Vita husets presstalesperson Sarah Sanders under söndagskvällen. I ett pressmeddelande skriver hon att "Presidenten kommer att resa till Texas på tisdag. Vi kordinerar med lokala myndigheter och när alla detaljer är satta kommer vi att informera er. Vi fortsätter att hålla de som drabbats i våra tankar och böner."
"Snälla kom inte tillbaka"
De invånare i Rockport, Texas, som hörsammat varningarna och evakuerat sina hem i kustsamhället uppmanas att stanna borta.
– Snälla kom inte tillbaka, det finns inget för er här, sade den lokale domaren CH Burt Mills några timmar efter att Harvey drabbat stadens kust.
Husvagnshem har välts och båtar har flutit in på gatorna i orter nära kusten.
Bråte ligger över i övrigt tomma gator, vissa översvämmade med havsvatten, och kraftledningar hänger från stolparna.
– Ganska många bestämde sig för att stanna här, och det var ett stort misstag, sade Mills.
Enligt Reuters anlände en militärkonvoj på lördagskvällen till Rockport-området med återhämtningsinsatser och stadens myndigheter tillkännagav ett utegångsförbud för invånarna under lördagsnatten.
Texten fortsätter under videoklippet



Lång återhämtning
Harvey, som nu har graderats ned till tropisk storm, kommer att dröja sig kvar över Texas i fyra till fem dagar, enligt de senaste väderrapporterna. Enorma mängder regn är att vänta, och de antas kunna orsaka svåra översvämningar.
Myndigheten för krishantering säger att de långsiktiga effekterna kommer att bli stora.
– Det här kommer att bli en oöverträffat lång och frustrerande händelse för delstaten Texas, säger Brett Long vid myndigheten, till MSNBC.
– Återhämtningen efter den här katastrofen kommer att ta flera år, fortsätter han.
Räddningstjänsten kämpar för att ta sig fram medan regnen fortsätter. Kustbevakningen har flugit 15 sjömän till säkerhet efter att tre båtar hamnat i stormen nära Port Aransas. Hundratusentals människor är utan ström vid kusten, där några av USA:s viktigaste oljeraffinaderier finns.
