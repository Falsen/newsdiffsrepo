Experten: "Läget har mörknat för ubåtskaptenen"


Anja Haglund




Världen
Att Kim Walls kropp har hittats är ett avgörande framsteg i utredningen. Nu skärps misstankarna mot Peter Madsen, bedömer rättsexperten Sven-Erik Alhem.



- Det rättsliga läget har mörknat för ubåtskaptenen. Brottsmisstankarna är uppenbart mord nu enligt min bedömning, säger Sven-Erik Alhem, tidigare överåklagare.
Peter Madsen har hittills varit misstänkt för vållande till annans död.
Utan kropp hade Peter Madsens berättelse om att det skett en olycka ombord kunnat bli svår att motbevisa. Fyndet av torson gör att utredningen hamnar i ett helt nytt läge, anser Alhem.
- Hans utsikter att klara sig från ett ansvar är minimala nu, säger Alhem.
Ofta oplanerat
Det är samtidigt oerhört viktigt att även de andra kroppsdelarna återfinns, enligt Alhem.
- Obduktionen kommer att få brister annars. Ofta kan det vara huvudet just som är avgörande för att fastställa dödsorsaken, säger Sven-Erik Alhem.
Om det rör sig om ett styckmord är än så länge oklart. Styckmord är ovanliga. I Sverige sker det någon gång vartannat år, även om exakta siffror saknas, enligt Sven Granath, kriminolog och analytiker vid polisen.
- Generellt är det oplanerade fall av dödligt våld där gärningspersonen desperat försöker lösa situationen på det här sättet. Ofta är det någon som har kunskapen, exempelvis genom att ha jagat, men också har möjlighet att hantera kroppen i skymundan, att man har tillgång till ett dolt utrymme och gott om tid, säger Sven Granath.
Syftet med styckningen är både att bli av med kroppen och att dölja bevis.
- Kroppen är ju ett jätteviktigt bevis. Det är svårare för åklagare och polis att göra en bra gärningsbeskrivning om kroppen saknas, säger Granath.
Mycket att förklara
Att en person tidigare är ostraffad behöver inte vara ett tecken på oskuld.
- Av de mord som begås i Sverige är det en inte obetydlig andel som begås av personer som inte tidigare gjort sig kända för kriminalitet. Det gäller särskilt dödligt våld i nära relationer, säger Sven Granath.
Alhem konstaterar att Peter Madsen har mycket att förklara. Den version han gav inledningsvis har visat sig vara falsk och polisen har konstaterat att ubåten sänktes medvetet.
- Att han sedan skulle ha funnit skäl att ta av såväl huvud som armar och ben är fullständigt otänkbart. Vad skulle orsaken vara att han beter sig på detta sätt om det var en olycka? Det normala är att man ringer 112 eller liknande, säger Alhem.
För de anhöriga innebär fyndet stora påfrestningar, säger Alhem.
- Visserligen de får reda på mer om vad som hänt, men till vilket pris?
LÄS MER: Detta har hänt i ubåtsdramat
TT
