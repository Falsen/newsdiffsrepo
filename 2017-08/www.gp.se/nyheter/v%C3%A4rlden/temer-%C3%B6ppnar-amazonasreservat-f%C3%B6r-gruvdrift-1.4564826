Temer öppnar Amazonasreservat för gruvdrift


Mattias Mächs




Världen
Gruvindustrin glädjer sig åt ett nytt beslut från Brasiliens president Michel Temer om att upphäva ett regnskogsreservat större än Danmark. Men miljöorganisationer varnar för allvarliga konsekvenser.



Området sträcker sig över en yta på nästan 47 000 kvadratkilometer i delstaterna Pará och Amapá i norra Brasilien. Enligt Temers dekret, som offentliggjordes på onsdagen lokal tid, hävs skyddet för reservatet, och därmed blir det fritt fram för utvinning av guld och andra mineraler, skriver tidningen O Globo.
Målet är att attrahera nya investeringar, arbetstillfällen och välstånd, skriver regeringen i ett uttalande. Samtidigt försäkrar man att de flertalet skyddade skogsområden och ursprungsbefolkningsterritorier som finns i reservatet inte kommer att påverkas.
Varnar för effekter
Men Världsnaturfonden (WWF) i Brasilien varnade nyligen för att avskogning, förstörelse av vattenreserver, förlust av biologisk mångfald och risk för markkonflikter, är några av de potentiella konsekvenserna om reservatet öppnas för gruvdrift. Det område som är av störst intresse för koppar- och guldutvinning ligger i det biologiska reservatet Maicuru, uppger WWF.
Man varnar också för att en guldrush kan ha negativ påverkan för de olika etniska grupper som lever relativt isolerade i området.
Oppositionssenatorn Randolfe Rodrigues kallar, enligt O Globo, beslutet för "den största attacken mot Amazonas under de senaste 50 åren".
Räddades från åtal
Bakgrunden till kritiken är ett läge där skövlingstakten av Amazonas har börjat öka igen. Temers regering har tidigare beslutat om amnesti för alla som ockuperat offentligägd mark före 2011, vilket enligt kritikerna uppmuntrar till fortsatta markstölder och skövling i Amazonas.
Man lade också nyligen fram ett lagförslag om att nedgradera skyddet i ett annat stort regnskogsområde i norra Brasilien.
Enligt kritikerna sitter Temer i knät på den stora gruv- och jordbrukslobbyn i kongressen, vars stöd räddat den korruptionsmisstänkte presidenten från åtal.
TT
