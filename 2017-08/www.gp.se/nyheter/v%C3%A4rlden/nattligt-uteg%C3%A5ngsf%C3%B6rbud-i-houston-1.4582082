Mer regn väntas i katastrofens Houston


Sofia Tanaka




Världen
Utegångsförbud råder nu nattetid i översvämningsdrabbade Houston på obestämd tid.



Hon befinner sig i sitt hem i mångmiljonstaden i den amerikanska delstaten Texas. För två dagar sedan nådde vattnet fram till tröskeln, men det har sjunkit undan på hennes gata.
- Det här är det största som hänt i Houston. Den här stormen har effekt på sju miljoner människor, säger hon.
Tidigt på tisdagskvällen lokal tid var det uppehåll. Men stormen Harvey väntas ta nya tag över fastlandet i delstaten Texas på onsdagen. Ytterligare 15–20 centimeter regn väntas fram till torsdag.
Det har fallit 132 centimeter regn hittills – rekord för en storm i USA. En yta femton gånger så stor som Manhattan i New York ligger under vatten, skriver The Houston Chronicle, enligt Reuters.
Stannar hemma
Det är svårt att ta sig in och ut ur staden, berättar Astrid Marklund.
- Man kommer inte upp på några av de stora vägarna. Påfarter och avfarter är översvämmade. Man får hålla sig i sitt område.
På det svenska konsulatet saknas vatten och el, men det finns i Astrid Marklund hem.
- Vi har uppmanats stanna hemma för att vara ur vägen för räddningsinsatserna. Det är utegångsförbud efter mörkrets inbrott för att hålla nere kriminalitet, säger hon, och fortsätter:
- Farorna just nu är att det har regnat så mycket att floder svämmar över på vägen till havet. Jag är orolig för liv som går till spillo.
Dammar i utkanten av Houston är fyllda till bristningsgränsen med regnvatten och har börjat svämma över.
Många evakuerade
Utegångsförbudet i staden ska gälla mellan midnatt och klockan 5, säger stadens borgmästare Sylvester Turner, enligt Reuters. Det ska gälla tills "det inte längre behövs". Plundring har förekommit, enligt stadens polischef Art Acevedo.
- Vi har haft beväpnade personer som under gårdagen rånat människor, och gjort dem till offer ännu en gång, säger han, enligt AFP.
Omkring 10 000 människor har hittills evakuerats till en mässhall i Houston, enligt borgmästaren. Vissa kommer att flyttas till en inomhusarena.
Utöver de som redan evakuerats har människor nära en fabrik i Houstonområdet tvingats lämna sina hem på grund av risk för utsläpp av kemikalier. Evakueringen görs som en försiktighetsåtgärd eftersom fabriken översvämmats.
Uppgifterna om hur många liv stormen tagit varierar. Flera medier rapporterar om tiotalet döda. Nyhetsbyrån AP rapporterar att stormen krävt minst 18 dödsoffer, medan The Washington Post skriver att minst 22 döda har bekräftats av myndigheterna.
TT
