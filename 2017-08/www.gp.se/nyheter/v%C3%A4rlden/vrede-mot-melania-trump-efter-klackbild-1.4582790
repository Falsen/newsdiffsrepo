Vrede mot Melania Trump efter klackbild


TT




Världen



En serie bilder på presidenthustrun Melania Trump skapar vrede i USA, där nödläge utlysts i flera delstater sedan ovädret Harvey dragit in med förödelse och död till följd. Fotona föreställer Melania och Donald Trump på väg till katastrofområdet – Melania balanserande på skyhöga stilettklackar.
"Passar bättre för eftermiddagsshopping på Madison Avenue eller finlunch med tjejerna på La Grenouille", skriver Vogue om ormskinnsskorna, det senare syftande på ett känt vattenhål i New York för välmanikyrerade kvinnor i märkeskläder.
"Varför, varför kan den här regeringen inte göra något rätt, inte ens välja ett par skor?" fortsätter modemagasinet.
Webbtidningen Politico kallar klackarna "ännu en symbol för ett Vita huset som ofta saknar kontakt med verkligheten".
Väl ombord på presidentflygplanet Air Force One svidade Melania om – till ett par kritvita sneakers som tycktes komma direkt ur skokartongen.
TT
