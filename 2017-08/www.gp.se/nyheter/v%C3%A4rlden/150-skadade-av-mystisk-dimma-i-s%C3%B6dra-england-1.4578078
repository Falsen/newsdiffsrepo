150 skadade av mystisk dimma i södra England


Victor Blomdahl




Världen
En dimma drog in över de brittiska öarna under söndagen. Men det var inte vilken dimma som helst som drog in i södra England. Över 150 människor har fått uppsöka sjukvård efter att ha befunnit sig i den okända gasen.



Hösten må vara på väg till norra Sverige men i East Sussex på den brittiska sydkusten hägrar sommaren fortfarande. Strandbesökare och boende i närheten av Birling Gap-stranden fick en otrevlig överraskning under söndagen när en mystisk gas drog in över området, det rapporterar BBC.
Stranden behövde evakueras efter att människor fått andningssvårigheter, stickningar i ögonen samt började kräkas på grund av en mystisk "dimma" som drog in från, vad det verkade som, havet.
Att skadliga ämnen färdats över Engelska kanalen från fabriker på kontinenten är inget nytt fenomen, men söndagens dimma konfunderar ändå lokala myndigheter.
– De senaste vädermodellerna visar att det skulle vara mycket otroligt att gasen kommer från det franska fastlandet, säger polisen i Sussex till BBC.
Fick problem med ögonen
Ett vittne, Jonathan Hill, berättar till den brittiska tv-kanalen att han och han flickvän varit på semester och när de kom tillbaka till sitt hem nära Birling Gap-stranden öppnade de alla fönster i hemmet för att vädra. Då fick de genast problem med ögonen.
– Vid ett tillfälle kunde jag inte se på fem minuter, berättar han till BBC.
Många av semesterfirarna fick uppsöka sjukhus och köerna blev långa när över 150 människor behövde vård efter att ha vistats i dimman. Många var rädda för att gasen, som luktade bränd plast, skulle rörda sig om klorgas som skulle ha läckt ut ur närliggande industrier, men så verkar inte vara fallet.
Samarbetar med Frankrike
Kustbevakningen samarbetar nu med sin franska motpart för att se om dimman skulle kunna komma från något fartyg som trafikerar Engelska kanalen.
Dimman låg kvar över området på grund av svaga vindar under söndagen, men på måndagen var den som bortblåst och stranden besöktes återigen av soltörstande människor.
– Men det är lite mindre folk här än vanligt, säger Jonathan Hill till BBC.
Polisen i East Sussex behandlar händelsen som en "kemisk olycka" och människor som drabbats uppmanades att tvätta ansiktet och ögonen noga i vatten.
