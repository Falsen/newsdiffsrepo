Nordkorea har avfyrat robot över Japan – krismöte i FN


Andreas Göransson




Världen
Nordkorea har testskjutit en robot över Japan, som utfärdade ett nationellt krislarm. Efter att ha flugit över landets norra delar landade roboten i havet. Spänningarna på Koreahalvön har "nått en brytpunkt", enligt Kina. Regimen i Pyongyang skyller på USA, som man anser har trappat upp läget i regionen till ett "extremt explosivt tillstånd". Trump svarar nu att USA "inte stänger några" dörrar vad gäller svar på Nordkoreas robottest.



Uppskjutningen är ett exempellöst och allvarligt hot mot Japan, enligt landets premiärminister Shinzo Abe.
Varningsmeddelanden skickades ut i tv och radio i Japan tidigt på tisdagsmorgonen lokal tid. Snabbtåg stoppades och varningar ropades ut i högtalare i städer på Hokkaido, den nordligaste av Japans huvudöar.
LÄS MER: Nordkorea trappar upp robotutveckling
Trump: Nordkorea har visat förakt för alla medlemmar i FN
Roboten ska enligt den sydkoreanska militären ha avfyrats från den nordkoreanska huvudstaden Pyongyangs omedelbara närhet klockan 05.57, lokal tid. Den passerade den japanska ön Hokkaido klockan 06.06 för att sedan slå ner i havet i tre bitar. Reuters uppger att den japanska militären inte försökt att skjuta ner den. Enligt CNN färdades roboten 270 mil innan den slog ned.
"Vi stänger inga dörrar", säger USA:s president Donald Trump i ett uttalande om Nordkoreas robottest, rapporterar Reuters.
Regimen i Pyongyang har enligt Trump "visat upp sitt förakt för sina grannar, för alla medlemmar i FN, och för grundläggande standarder för acceptabelt beteende på världsarenan".
"Världen har uppfattat Nordkoreas senaste budskap klart och tydligt", fortsätter Trump.
Har "nått en brytpunkt"
Spänningarna på Koreahalvön har "nått en brytpunkt", enligt Kina. En talesperson för det kinesiska utrikesdepartementet upprepar de krav på fredssamtal som tidigare framförts av regeringen i Peking, och säger att enbart sanktioner inte kan lösa situationen, rapporterar AFP.
Men USA:s nedrustningsambassadör Robert Wood är inte heller han nådig i sitt uttalande:
– Det är ytterligare en provokation av Nordkorea, de tycks bara fortsätta. Det här är givetvis en stor anledning till oro för min regering, och för ett antal andra regeringar, säger Wood på en nedrustningskonferens i FN-regi, där även den nordkoreanske diplomaten Han Tae Song deltar.
Nordkorea: "USA har visat fientliga intentioner"
Nordkorea å sin sida anklagar USA för att driva situationen på Koreahalvön till ett "extremt explosivt tillstånd", och säger att regeringen i Pyongyang har all rätt att ta till hårda motmedel.
– Nu när USA öppet har visat sina fientliga intentioner mot Demokratiska folkrepubliken Korea, genom aggressiva gemensamma militärövningar trots upprepade varningar, har mitt land all anledning att svara med hårda motåtgärder i självförsvarssyfte, säger Nordkoreas ambassadör till FN i Genève, Han Tae Song.
– USA bör hållas ensamt ansvarigt för de katastrofala konsekvenser detta kommer att föra med sig, fortsätter han.
Ett extrainsatt möte i FN:s säkerhetsråd ska nu hållas sent på tisdagen, efter påtryckningar från USA, Japan och Sydkorea.
I början av augusti röstade rådet enhälligt ja till nya tuffare sanktioner mot Nordkorea, som bland annat innebär totalt exportförbud mot kol och järn.
Sköt kortdistansrobotar i lördags
Senast i lördags avfyrade Nordkorea tre stycken missiler. Då rörde det sig om kortdistansrobotar. Enligt Japans försvarsminister Itsunori Onodera var tisdagens robot sannolikt en medeldistansrobot av samma typ som den som sköts upp i maj.
Japan har tidigare lovat att skjuta ner robotar som hotar landet.
Regeringens talesperson Yoshihide Suga kallar roboten för ett allvarligt säkerhetshot mot Japan och poängterar att uppskjutningen bryter mot FN:s resolutioner.
I ett uttalande säger Japans premiärminister Shinzo Abe att han ska göra allt han förmår för att skydda den japanska befolningen.
– Vi kommer att göra våra yttersta ansträngningar för att skydda våra invånares liv.
Ryssland "extremt oroade" – EU fördömer
Även ryska regeringen är "extremt oroad" av situationen i Nordkorea, rapporterar den statliga ryska nyhetsbyrån Ria Novosti.
– Vi ser en tendens till upptrappning. Vi är extremt oroade av den allmänna utvecklingen, säger Rysslands vice utrikesminister Sergej Ryabkov.
EU fördömer Nordkoreas robottest.
"Vi stödjer helt kraven på ett extrainsatt nödmöte med FN:s säkerhetsråd i dag", säger EU:s utrikeschef Federica Mogherini i ett uttalande.
Mogherini säger att EU kommer att titta närmare på "ett lämpligt svar" i nära samråd med allierade, och i linje med säkerhetsrådets överläggningar.
Sanktioner har inte stoppat Nordkorea
Tidigare i augusti besökte Nordkoreas ledare Kim Jong-Un ett försvarsinstitut som har en nyckelroll i utvecklingen och ska då ha gett order om utökad verksamhet. Det skrev den statliga nyhetsbyrån KCNA, enligt TT. FN har i sju omgångar lagt sanktioner mot landet för att stoppa dess vapenprogram, men det har inte lyckats. Nordkorea har istället ökat takten.
LÄS MER: Nya projektiler från Nordkorea
Nordkorea har i sommar vid två tillfällen testat långdistansrobotar med kapacitet att nå USA. En robot som ska flyga ända till USA måste passera över Japan.
2009 sköts en robot upp från Nordkorea som passerade över Japan, utan att orsaka skador. Då sade diktaturen att det rörde sig om en satellituppskjutning, men USA, Sydkorea och Japan bedömde efteråt att det rörde sig om ett robottest.
