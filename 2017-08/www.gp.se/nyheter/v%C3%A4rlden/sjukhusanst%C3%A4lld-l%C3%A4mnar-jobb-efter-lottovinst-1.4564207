Rekordvinnare "ska gömma sig i sängen"


TT




Världen
En 53-årig sjukhusanställd tog hem rekordvinsten på 758 700 000 dollar i det amerikanska lotteriet Powerball.



Chansen att pricka rätt är en på 292 miljoner. Trots den minimala chansen lyckades Mavis Wanczyk i Chicopee, Massachusetts, satsa på de sex rätta siffrorna i Powerballs jackpotdragning. Därmed står hon som vinnare till 758,7 miljoner dollar, motsvarande sex miljarder svenska kronor.
Wanczyk gav sig tillkänna på torsdagen och berättade att hon alltid trott att en vinst på lotto bara är en "önskedröm".
Att hon hade vunnit på Powerball insåg hon på vägen hem från sjukhuset, efter att hon diskuterat lotteriet med en brandman. Mannen följde henne därefter hem.
- Jag kunde inte köra någonstans, jag kunde inte göra någonting. Så han följde mig hem för att se till att jag kom hem säkert. Nu är jag en vinnare, och jag är rädd, men det kommer bli okej, säger hon vid en presskonferens på torsdagen.
Beloppet är det största för en ensam vinnare hittills i USA, enligt Powerball. Den enskilt största vinsten som delats ut var i januari förra året, då jackpot låg på 1,5 miljarder dollar vilket då motsvarade ungefär 12,8 miljarder kronor. Men den gången fick tre personer dela på summan.
Lotteriföretaget har berättat att tvåbarnsmamman hittills valt att plocka ut en klumpsumma på 480 miljoner dollar. Hon planerar nu att "ta det lugnt och koppla av".
- Jag tänker gömma mig i min säng, säger hon.
Hon har även meddelat sin arbetsplats att hon inte tänker komma tillbaka.
TT-AP
