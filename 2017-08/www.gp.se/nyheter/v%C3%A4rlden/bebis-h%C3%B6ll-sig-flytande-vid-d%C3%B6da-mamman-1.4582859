40 000 hem befaras förstörda efter Harvey


Anders Abrahamsson




Världen
Dödssiffran stiger efter översvämningarna i Texas, USA. Under onsdagen har också stormen återvänt till fastlandet och nått grannstaten Louisiana.
I Houston-området befaras upp mot 40 000 hem ha förstörts till följder av kraftiga stormar och översvämningar.






Den tropiska stormen Harvey fortsätter att skörda dödsoffer i delstaten Texas i södra USA.
New York Times rapporterar under onsdagsmorgonen svensk tid att omkring 30 personer befaras ha omkommit till följd av ovädret. Enligt AP har i nuläget 20 personer bekräftats avlidna.
15 Manhattan översvämmade
Stora delar av USA:s fjärde största stad, Houston, har översvämmats och för att förhindra att övergivna hem plundras efter katastrofen utfärdade borgmästaren Sylvester Turner, ett tillfälligt utegångsförbud, rapporterar Houston Chronicle. Enligt tidningen omfattar översvämningarna områden som är 15 gånger större än Manhattan i New York City.
– Jag vill inte att människor ska behöva oroa sig för att någon bryter sig in i deras hem eller plundrar när de är borta. Det finns vissa människor som kan vara benägna att dra fördel av situationen, motiverar borgmästaren sitt beslut.
Under onsdagseftermiddagen svensk tid meddelade Ed Emmet, domare i distriktet Harris County som omfattar Houston med omnejd, att mellan 30 000 - 40 000 hem befaras ha förstörts i stormen.
Enligt Emmet är många hus så förstörda att de inte kommer att kunna repareras, och han uppger samtidigt att Houston med omnejd har många svåra månader, om inte år, framför sig efter katastrofen.
Kostnaderna efter stormen anses forfarande svåra att beräkna, men flera amerikanska medier rapporterar om belopp på flera hundra miljarder svenska kronor.
Amerikanska medier har de senaste dagarna också skildrat hur allmänheten och övrig räddningspersonal tillsammans räddat människor från översvämmande områden och hem i båtar och till och med uppblåsbara pooler från det stigande vattnet.
LÄS OCKSÅ: Göteborgsfamiljen håller stånd mot Harvey
Bebis räddad - klamrade sig fast vid mamman
Under onsdagsmorgonen rapporterar nyhetsbyrån AP om ett hjärtskärande öde för en mamma och hennes 18 månader gamla dotter i staden Beaumont som ligger omkring två timmar öster om Houston.
Enligt Brad Penisson, chef för räddningstjänsten i Beaumont, hittades kvinnan medvetslös i en översvämmad kanal tillsammans med sin dotter fastklamrad intill kroppen.
Brad Penisson berättar fortsatt att vittnen har uppget hur kvinnan lämnade sin bil på en översvämmad parkeringsplats för att försöka rädda sin dotter till säkerhet samtidigt som vatten från en översvämmad kanal svepte omkull dem.
När polis och räddningstjänsten i båtar anträffade kvinnan flöt hon medvetslös omkring i vattenmassorna med dottern hängande runt sig omkring 800 meter från platsen där de sågs sköljas bort.
Trots återupplivningsförsök gick mammans liv inte att rädda. Enligt Brad Penisson vårdas nu det 1,5 år gamla barnet på sjukhus och tillståndet uppges vara stabilt.
Regnrekord
Läget i södra Texas beskrivs fortfarande som akut på flera håll. I Cedar Bayou, utanför staden Corpus Christi sydväst om Houston, hade det under tisdagseftermiddagen sedan i fredags fallit 1,31 meter regn. Mängden är ett nytt rekord för en storm i USA, det tidigare rekordet sattes efter stormen Amelia 1978.
LÄS OCKSÅ: Katastrofläge i Houston – fördämning brustit
Under tisdagskvällen lokal tid i Texas var det uppehåll, men ytterligare omkring två decimeter nederbörd väntas till följd av Harvey väntas i Texas de kommande två dagarna.
Bara I miljonstaden Houston har omkring tiotusentals personer evakuerats till olika räddningscenter. Förutom risken för att drunkna varnar myndigheter människor för att vattenmassorna kan vara förorenade av olika typer av kemikalier. Risk för att bakterier sprider sig i stillastående vattenmassor gör också att alla människor som vadat i vattnet uppmanas att tvätta sig noggrant med rent vatten.
Drar vidare mot Louisiana
Under onsdagen drog Harvey sig tillbaka mot det amerikanska fastlandet efter att ha blåst ut mot Mexikanska golfen. Stormen väntas nu slå till mot Texas grannstat Louisiana, en stat som drabbades hårt av orkanen Katrina 2005 då omkring 1800 personer miste livet.
Enligt det amerikanska orkancentret NHC väntas Harvey svepa in strax väster om staden Cameron i Louisiana. Stormen väntas dock då ha avtagit något i sin kraft och inte medföra lika stora mängder regn som drabbat Texas sedan i fredags.
Då det redan tidigare under sommaren fallit mycket regn i staten förbereder sig dock lokala myndigheter i Lousiana sig för att stormen kan medföra kraftiga översvämningar.
LÄS OCKSÅ: Stormen stänger raffinaderier
