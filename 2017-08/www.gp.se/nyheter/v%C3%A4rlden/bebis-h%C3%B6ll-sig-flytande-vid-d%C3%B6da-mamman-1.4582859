Bebis klamrade sig fast vid döda mamman


Anders Abrahamsson




Världen
Dödssiffran stiger efter översvämningarna i Texas, USA. Under onsdagsmorgonen bekräftade lokala myndigheter att en kvinnas liv inte gick att rädda efter att hon hittades tillsammans med sin 18 månader gamla dotter - som räddat sig själv genom att klamra sig fast vid sin döda mamma.



Den tropiska stormen Harvey fortsätter att skörda dödsoffer i delstaten Texas i södra USA.
New York Times rapporterar under onsdagsmorgonen svensk tid att omkring 30 personer har bekräftats döda till följd av ovädret. Dödssiffran efter katastrofen varierar dock och enligt AP har 18 personer bekräftats döda.
15 Manhattan översvämmade
Stora delar av USA:s fjärde största stad, Houston, har översvämmats och för att förhindra att övergivna hem plundras efter katastrofen har borgmästaren Sylvester Turner, utfärdat ett utegångsförbud, rapporterar Houston Chronicle. Enligt tidningen omfattar översvämningarna områden som är 15 gånger större än Manhattan i New York City.
– Jag vill inte att människor ska behöva oroa sig för att någon bryter sig in i deras hem eller plundrar när de är borta. Det finns vissa människor som kan vara benägna att dra fördel av situationen, motiverar borgmästaren sitt beslut.
Kostnaderna efter katastrofen anses forfarande svåra att beräkna, men flera amerikanska medier rapporterar om belopp på flera hundra miljarder svenska kronor.
Amerikanska medier skildrar också hur allmänheten och övrig räddningspersonal tillsammans räddat människor från översvämmande områden och hem i båtar och till och med uppblåsbara pooler från det stigande vattnet.
LÄS OCKSÅ: Göteborgsfamiljen håller stånd mot Harvey
Bebis räddad - klamrade sig fast vid mamman
Under onsdagsmorgonen rapporterar nyhetsbyrån AP om ett hjärtskärande öde för en mamma och hennes 18 månader gamla dotter i staden Beaumont som ligger omkring två timmar öster om Houston.
Enligt Brad Penisson, chef för räddningstjänsten i Beaumont, hittades kvinnan medvetslös i en översvämmad kanal tillsammans med sin dotter fastklamrad intill kroppen.
Brad Penisson berättar fortsatt att vittnen har uppget hur kvinnan lämnade sin bil på en översvämmad parkeringsplats för att försöka rädda sin dotter till säkerhet samtidigt som vatten från en översvämmad kanal svepte omkull dem.
När polis och räddningstjänsten i båtar anträffade kvinnan flöt hon medvetslös omkring i vattenmassorna med dottern hängande runt sig omkring 800 meter från platsen där de sågs sköljas bort.
Trots återupplivningsförsök gick mammans liv inte att rädda. Enligt Brad Penisson vårdas nu det 1,5 år gamla barnet på sjukhus och tillståndet uppges vara stabilt.
Regnrekord
Läget i södra Texas beskrivs fortfarande som akut. I Cedar Bayou, utanför staden Corpus Christi sydväst om Houston, hade det under tisdagseftermiddagen sedan i fredags fallit 1,31 meter regn. Mängden är ett nytt rekord för en storm i USA, det tidigare rekordet sattes efter stormen Amelia 1978.
LÄS OCKSÅ: Katastrofläge i Houston – fördämning brustit
Under tisdagskvällen lokal tid i Texas var det uppehåll, men ytterligare omkring två decimeter nederbörd väntas till följd av Harvey väntas i Texas de kommande två dagarna.
Bara I miljonstaden Houston har omkring 10 000 personer evakuerats till olika räddningscenter. Förutom risken för att drunkna varnar myndigheter människor för att vattenmassorna kan vara förorenade av olika typer av kemikalier. Risk för att bakterier sprider sig i stillastående vattenmassor gör också att alla människor som vadat i vattnet uppmanas att tvätta sig noggrant med rent vatten.
LÄS OCKSÅ: Stormen stänger raffinaderier
