Folk flyr våldsam regnorkan i USA: "Extrema mängder"


Tobias Kjellberg




Världen
Orkanen Harvey drar in över Texas under fredagen och väntas bringa förstörelse över delstaten. Militären har kallats in och folk flyr ovädret som beräknas orsaka skyfall på 889 millimeter.



Motorvägarna i Texas var fyllda av familjer på flykt undan den annalkande orkanen Harvey under torsdagskvällen, rapporterar CNN. Orkanen har nu tilltagit i styrka och meteorologer spår att situationen kommer att bli "livshotande" – med hela 889 millimeter regn på vissa håll.
– Det är extrema mängder. När det kommer väldigt mycket i Sverige, då kan vi få upp emot 100 millimeter. Då tycker vi att det har varit extremt stora mängder, säger Christoffer Hallgren, meteorolog vid väderinstitutet Foreca.
Enligt CNN har många flytt sina hem utmed den sydliga kusträckan i delstaten, men en del har valt att stanna hemma. Många fyller sandsäckar, bunkrar upp vattenreserver och spikar för fönstren.
Harvey kommer att uppnå en vindhastighet på upp mot 45 sekundmeter, enligt amerikanska National weather service – väl över gränsen för att klassas som orkan (32,7 sekundmeter). Men orkanen fortsätter att tillta i styrka och man tror att den kan komma upp i en hastighet av 50 sekundmeter.
– Det kommer förstås bli stora problem med översvämningar, säger Christoffer Hallgren.
Svensk katastrof
Det svenska rekordet för nederbörd under ett dygn är 198 millimeter och uppmättes i Fagerheden, Norrbotten, för 20 år sedan.
– Det regnade massor. Det var nog 17 ägare som blev bortspolade, säger Torbjörn Johansson, räddningschef i Piteå kommun.
Enligt Räddningsverkets rapport från händelsen fick 16 personer räddas med helikopter efter att ha blivit instängda i vattenmassorna. Andra fick undfly översvämningarna i provisoriska roddbåtar. 13 stora vägar och flera broar raserades under vattenmassorna och nya vattendrag och sjöar bildades. Men trots katastrofen i Fagerheden 1997 kommer det inte ens i närheten av vad som nu väntas i Texas.
– De här stora ovädren samlar på sig mycket fukt över Atlanten och när molnen töms över Texas så blir det extremt. Vi har inte denna typen av väder här hemma, säger Christoffer Hallgren, meteorolog vid Foreca.
Katastroftillstånd
Under onsdagen deklarerade Texas guvernör Greg Abbot ett katastroftillstånd över delstaten.
– Texasbor är handlingskraftiga och är alltid förberedda i händelse av en nödsituation, sade han enligt CNN.
Under torsdagen kallade guvernören in 700 poliser och militärer från armén och flygvapnet i förberedande syfte. Energibolag har evakuerat personal från kraftverk ute till havs och lokala myndigheter har varnat folk från att vistas ute i regnet. Flera städer i delstaten, där stormens öga kommer att passera, står redo att evakueras.
