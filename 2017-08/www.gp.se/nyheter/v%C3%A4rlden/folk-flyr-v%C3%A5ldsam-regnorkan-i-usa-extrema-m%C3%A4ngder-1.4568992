Folk flyr våldsam regnorkan i USA: "Extrema mängder"


Tobias Kjellberg




Världen
Orkanen Harvey drar in över Texas under lördagsmorgonen och väntas bringa förstörelse över delstaten. Militären har kallats in och folk flyr ovädret som beräknas orsaka skyfall på 889 millimeter. Under fredagskvällen vädjade Texas guvernör till Donald Trump om att utlysa "stor katastrof" för att låsa upp mer förnödenheter.



Motorvägarna i Texas var fyllda av familjer på flykt undan den annalkande orkanen Harvey under torsdagskvällen, rapporterar CNN. Orkanen har nu tilltagit i styrka och meteorologer spår att situationen kommer att bli "livshotande" – med hela 889 millimeter regn på vissa håll.
– Det är extrema mängder. När det kommer väldigt mycket i Sverige, då kan vi få upp emot 100 millimeter. Då tycker vi att det har varit extremt stora mängder, säger Christoffer Hallgren, meteorolog vid väderinstitutet Foreca.
Enligt CNN har många flytt sina hem utmed den sydliga kuststräckan i delstaten, men en del har valt att stanna hemma. Många fyller sandsäckar, bunkrar upp vattenreserver och spikar för fönstren.
Harvey kommer att nå Texas östkust under lördagsmorgonen, svensk tid. Under natten mot lördagen uppgav amerikanska myndigheter att Harvey tilltagit i styrka och klassificeras nu som en orkan av kategori fyra på Saffir-Simpson-skalan. Det innebär att vindstyrkan beräknas slå till i mellan 58-69 sekundmeter, enligt amerikanska National weather service. Man fruktar att orkanen kommer fortsätta att tillta i styrka innan den når Texas.
– Det kommer förstås bli stora problem med översvämningar, säger Christoffer Hallgren.
Svensk katastrof
Det svenska rekordet för nederbörd under ett dygn är 198 millimeter och uppmättes i Fagerheden, Norrbotten, för 20 år sedan.
– Det regnade massor. Det var nog 17 personer som fick sina hus bortspolade, säger Torbjörn Johansson, räddningschef i Piteå kommun.
Enligt Räddningsverkets rapport från händelsen fick 16 personer räddas med helikopter efter att ha blivit instängda i vattenmassorna. Andra fick undfly översvämningarna i provisoriska roddbåtar. 13 stora vägar och flera broar raserades och nya vattendrag och sjöar bildades. Men trots katastrofen i Fagerheden 1997 kommer det inte ens i närheten av vad som nu väntas i Texas.
– De här stora ovädren samlar på sig mycket fukt över Atlanten och när molnen töms över Texas så blir det extremt. Vi har inte denna typen av väder här hemma, säger Christoffer Hallgren, meteorolog vid Foreca.
Katastroftillstånd
Under onsdagen deklarerade Texas guvernör Greg Abbot ett katastroftillstånd över delstaten.
– Texasbor är handlingskraftiga och är alltid förberedda i händelse av en nödsituation, sade han enligt CNN.
Under fredagskvällen rapporterade AFP att guvernören vädjade till president Donald Trump om att utlysa ett tillstånd av "stor katastrof", vilket innebär att mer förnödenheter kan ställas till förfogande inför den stundande krisen.
Man har redan kallat in 700 poliser och militärer från armén och flygvapnet i förberedande syfte. Energibolag har evakuerat personal från kraftverk ute till havs och lokala myndigheter har varnat folk från att vistas ute i regnet. Flera städer i delstaten, där stormens öga kommer att passera, står redo att evakueras.
Under fredagskvällen meddelade Vita huset att president Donald Trump kommer att besöka Texas nästa vecka, med anledning av orkanen, rapporterade AFP.
