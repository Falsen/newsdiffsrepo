Nordkorea har avfyrat ännu en robot


Andreas Göransson




Världen
Sydkoreanska Yonhap skriver Nordkorea har avfyrat en robot mot Japan. Missilen ska ha flugit över landet och landat i det Japanska havet.
– Vi kommer att göra våra yttersta ansträngningar för att skydda våra invånares liv, säger premiärminister  Shinzo Abe i ett uttalande.



Nordkorea har avfyrat ännu en robot. Det uppger sydkoreanska nyhetsmediet Yonhap. Missilen ska ha passerat Japan och landat i Japanska havet. Enligt Bloomberg har den japanska regeringen uppmanat befolningen i norra delarna av landet att vara försiktiga.
LÄS MER: Nordkorea trappar upp robotutveckling
Roboten ska enligt den sydkoreanska militären ha avfyrats från nordkoreanska huvudstaden Pyongyang klockan 05.57, lokal tid, och passerat japanska ön Hokkaido klockan 06.06 för att sedan slå ner i havet i tre bitar. Reuters skriver att den japanska militären inte försökt att skjuta ner den. Enligt CNN färdades roboten 2 700 kilometer innan den slog ned.
Sköt kortdistansrobotar i lördags
Som senast i lördags avfyrade Nordkorea tre stycken missiler. Då rörde det sig om kortdistansrobotar. Vad för typ av projektil det handlar om denna gången är fortfarande oklart.
I ett uttalande säger Japans premiärminister Shinzo Abe att han ska göra allt han förmår för att skydda den japanska befolningen. – Vi kommer att göra våra yttersta ansträngningar för att skydda våra invånares liv.
Sanktioner har inte stoppat Nordkorea
Tidigare i augusti besökte Nordkoreas ledare Kim Jong-Un ett försvarsinstitut som har en nyckelroll i utvecklingen och ska då ha gett order om utökad verksamhet. Det skrev den statliga nyhetsbyrån KCNA, enligt TT. FN har i sju omgångar lagt sanktioner mot landet för att stoppa dess vapenprogram, men det har inte lyckats. Nordkorea har istället ökat takten.
LÄS MER: Nya projektiler från Nordkorea
