Inga spår efter saknade i jordskred


TT




Världen



Åtta människor saknas efter ett jordskred i Val Bondasca i Schweiz. De saknade är medborgare i Tyskland, Österrike och Schweiz, enligt kantonspolisen i Graubünden.
Sex av personerna har anmälts som saknade av sina anhöriga. Eftersökningar görs både med helikopter och med hundpatruller. Luftrummet har spärrats av för civilflyg, för att räddningsinsatsen inte ska störas. Inga spår av de saknade har hittills kunnat hittas, rapporterar den österrikiska nyhetsbyrån APA.
Det finns även rapporter om fler saknade i området. Det är dock än så länge oklart om detta har något samband med jordskredet.
Raset inträffade på onsdagen och har delvis begravt en by som heter Bondo. Ungefär hundra personer har evakuerats därifrån och de kan tills vidare inte återvända till sina bostäder, enligt polisen.
TT
