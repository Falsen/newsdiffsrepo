Misstänkt för Åbo-attacken levde i Sverige

Gabriella Elbied Pettersson



Världen
En av dem som misstänks för inblandning i terrordådet i Åbo, en 18-årig man, har under flera år levt i Sverige, enligt DN.



En av de fyra personerna som häktades under tisdagen misstänkt för inblandning i terrordådet i Åbo, Finland har levt i Sverige under flera år, skriver Dagens Nyheter.
Enligt tidningen ska den misstänkte mannen, som nu är 18 år, kommit till Sverige som 14-åring från Marocko där han levde som gatubarn. I maj 2013 sökte han uppehållstillstånd i Sverige, men fick efter en månad sin ansökan avslagen av Migrationsverket. Svensk polis ska sedan hösten 2015 ha haft i uppdrag att utvisa honom.
Enligt tidningen har mannen skickat in nya ansökningar vid upprepade tillfällen efter det, men fått avslag alla gånger. Enligt uppgifter från Migrationsverket som Dagens Nyheter har tagit del av har mannen avvikit från de boenden han har haft. Under sin tid i Sverige har han levt i bland annat Västerbotten och Småland.
Beslut om utvisning
I juli 2015 beslutade Migrationsdomstolen i Stockholm att utvisningen skulle verkställas. Han berättade då om livet på gatan i Marocko inför Migrationsdomstolen och vädjade om att få stanna i Sverige. Han berättade även att han inte kunde återvända hem till sin familj då hans mamma slog honom om han kom hem utan mat eller pengar, skriver tidningen.
Enligt DN är det okänt när mannen kom till Finland, men i juli 2016 dömdes han av tingsrätten i Åbo för sexövergrepp till fem månaders villkorligt fängelsestraff.
Fem personer häktade
Tidigare under måndagen hördes den huvudmisstänkte 18-årige mannen via videolänk från sjukhuset där han vårdas. Förhandlingen hölls bakom stängda dörrar. Enligt Yle har mannen erkänt handlingar med dödlig utgång men förnekar mord och terrorhandling. Motivet till dådet, det första i Finland som utreds som terrorbrott, är fortfarande oklart.
Förutom den huvudmisstänkte 18-årige mannen – som ska ha varit den som höll i kniven – begärs ytterligare tre män häktade misstänkta för mord och mordförsök i terrorsyfte. Ytterligare en man begärs häktad, misstänkt för medhjälp till samma brott. Samtliga är marockanska medborgare.
Två dog i attacken
Det var på fredagseftermiddagen den 18 augusti som polisen larmades till Salutorget i centrala Åbo efter att en man hade attackerat människor med kniv. Det första offret, en kvinna, fick flera hugg och avled på platsen.
Attacken fortsatte och flera personer blev knivhuggna fram tills att polisen stoppade gärningsmannen genom att skjuta honom i benet.
Två personer dog och åtta skadades i attacken.
