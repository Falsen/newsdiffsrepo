Många saknas efter jordskred


TT




Världen



Så många som 14 personer saknas fortfarande efter onsdagens jordskred i Schweiz, rapporterar nyhetsbyrån AFP.
Enligt kantonspolisen i Graubünden i östra Schweiz saknades på onsdagen en grupp på åtta vandrare som befann i sig skredområdet när det inträffade. De saknade är medborgare i Tyskland, Österrike och Schweiz.
På torsdagen växte siffran, efter att ytterligare en grupp på fem eller sex personer anmälts saknad.
Landets armé hjälper till med eftersökningarna, som genomförs med flera helikoptrar och omkring 120 räddningsarbetare. Luftrummet har spärrats av för civilflyg, för att räddningsinsatsen inte ska störas.
Raset inträffade i Val Bondasca och har delvis begravt en by som heter Bondo, skriver tidningen Blick. Ungefär hundra personer har evakuerats därifrån och de kan tills vidare inte återvända till sina bostäder, enligt polisen.
Omkring fyra miljoner kubikmeter av lera och småsten sattes i rörelse när raset startade.
Tolv jordbruksbyggnader har förstörts och flera byar har evakuerats i samband med jordskredet, enligt AFP.
TT
