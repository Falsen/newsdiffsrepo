Ensam vinnare tar hem rekordvinst


Erika Nekham




Världen
Vad sägs om 758 700 000 dollar? En ensam ännu okänd vinnare i Massachusetts kan glädja sig åt att ha tagit hem den största vinsten hittills, efter att ha satsat på en lott i det amerikanska lotteriet Powerball.



Chansen att pricka rätt är en på 292 miljoner. Trots den minst sagt blygsamma möjligheten lyckades en lottköpare i Massachusetts satsa på de sex rätta siffrorna i Powerballs jackpotdragning, rapporterar nyhetsbyrån AP. Därmed står personen som vinnare till 758,7 miljoner dollar, motsvarande sex miljarder svenska kronor.
Det är den största vinsten för en ensam vinnare hittills i USA, enligt Powerball. Den enskilt största vinsten som delats ut var i januari förra året, då jackpot låg på 1,5 miljarder dollar vilket då motsvarade ungefär 12,8 miljarder kronor. Men den gången fick tre personer dela på summan.
För att göra det något mer begripligt hur mycket 1,5 miljarder dollar faktiskt är kan man jämföra med om man skulle lägga vinstsumman i dollarsedlar på rad efter varandra. Då skulle de räcka 5,8 varv runt jorden.
De vinnande numren i den senaste dragningen var 6, 7, 16, 23 och 26 samt Powerball-numret 4. Ytterligare sex personer har vunnit sex miljoner dollar var och 34 personer kan se fram emot en miljon på kontot.

TT
