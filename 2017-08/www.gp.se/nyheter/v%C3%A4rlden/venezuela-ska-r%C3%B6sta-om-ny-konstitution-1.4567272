Venezuela ska rösta om ny konstitution


TT




Världen



Det kommer att bli folkomröstning om Venezuelas framtida konstitution som ska skrivas av landets nya grundlagsförsamling.
Den omstridda församlingens 545 medlemmar, som är anhängare till president Nicolás Maduro, har enhälligt beslutat att de ska godkänna texten och sedan sätta ett datum för omröstning.
Maduro har motsatt sig oppositionens krav på nya val men säger att han kommer att be venezuelanerna att tycka till om den nya texten.
- Från nästa vecka kommer vi att skriva kapitlen i den nya konstitutionen, säger församlingens ordförande Delcy Rodriguez, som också är Maduros tidigare utrikesminister.
Maduro har lovat att grundlagsförsamlingen ska återföra fred och välfärd till landet.
Hans motståndare kräver presidentens avgång efter landets svåra ekonomiska kris som har orsakat omfattande brist på mat och medicin.
Nästan 130 människor har dödats i anti-regeringsdemonstrationer i Venezuela i år.
TT-AFP
