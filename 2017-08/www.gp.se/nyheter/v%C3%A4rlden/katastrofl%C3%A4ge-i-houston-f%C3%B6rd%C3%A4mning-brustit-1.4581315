Katastrofläge i Houston – fördämning brustit


Tobias Kjellberg




Världen
En fördämning i en flod söder om Houston har brustit och myndigheter uppmanar folk i området att fly omgående. Ytterligare två dammar är nära på att brista i Houston, trots kontrollerade försök att släppa ut vatten.



Under tisdagseftermiddagen uppgav amerikanska myndigheter att en vall i floden Brazos, söder om Houston, har brustit. Myndigheter uppmanar boende i det närliggande området Columbia lakes att fly sina hem omgående.
"Ta er härifrån nu", skriver myndigheterna i Brazoria på Twitter.

pic.twitter.com/sUTyXBzer9 — Brazoria County (@BrazoriaCounty)
29 augusti 2017

Dessutom har dammen Addicks dam och vattenreservoaren Barker reservoir nått kritiska vattennivåer och man oroar sig nu för att båda ska fallera, uppger myndighetspersoner för AP.
Försökt släppa ut vatten
Ingenjörer från den amerikanska armén har försökt att släppa ut vatten från både Addicks och Barker, men vattennivåerna fortsätter att stiga.
Jeff Lindner, vid Harris county flood control district, säger till AP att han är övertygad om att fler hem och vägar kommer att svämmas över som ett resultat av krisen vid de båda dammarna. Nu försöker man lista ut vart vattnet kommer att ta vägen om det briserar.
Man har tidigare släppt på vattnet från andra dammar uppströms i floden Buffalo Bayou som flyter genom Houston. Detta har gjort att vattennivåerna har stigit i floden, men nyligen ska de ha sjunkit igen.
Många söker skydd
Samtidigt uppger amerikanska Röda korset att över 17 000 människor i Texas söker skydd i härbärgen från ovädret. Röda korsets talesperson, Don Lauritzen, berättar att det finns totalt 45 härbärgen i området i och omkring Houston, längs golfkusten och på andra ställen i Texas. Dessutom håller fler härbärgen på att öppna upp i grannstaten Louisiana.
Texten uppdateras.
