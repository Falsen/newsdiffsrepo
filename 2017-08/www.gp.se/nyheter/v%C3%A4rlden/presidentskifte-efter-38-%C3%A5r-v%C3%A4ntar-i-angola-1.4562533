Presidentskifte efter 38 år väntar i Angola


TT




Världen
Parlamentsvalet i Angola betyder slutet på José Eduardo dos Santos 38-åriga tid på presidentposten, men hans parti MPLA spås behålla makten, trots den ekonomiska krisen. Näste president väntas bli tidigare försvarsministern João Lourenço.



MPLA har styrt Angola sedan självständigheten från Portugal 1975. Trots sviktande ekonomi i spåren av fallande oljepriser och anklagelser om nepotism väntas partiet behålla makten i parlamentet efter onsdagens val, om än med reducerad majoritet. I valet 2012 fick partiet 72 procent av rösterna.
Det bäddar för att Lourenço, utvald av dos Santos själv som efterträdare, blir landets nye president. Han har lovat att främja tillväxt och bekämpa korruption, men väntas inte slå in på någon ny politisk kurs. Han ärver en ekonomi tyngd av recession, stigande inflation och hög arbetslöshet.
Kvar som partiledare
Många angolaner håller fast vid sitt stöd för MPLA trots stora inkomstklyftor och att de senaste årens oljeboom inte kommit folkmajoriteten till del.
- Jag har följt MPLA hela mitt liv. Jag växte upp med det. De andra partierna har inte förmåga att regera, säger 33-årige bageriägaren Telma Francisco till nyhetsbyrån Reuters utanför en vallokal i huvudstaden Luanda.
Det har väckts frågor kring hur mycket makt 74-årige dos Santos tänker lämna ifrån sig till efterträdaren. Avgående presidenten behåller posten som ledare för MPLA. Hans dotter Isabel leder landets största oljeproducent Sonango och hans son José Filomeno styr landets statliga investeringsfond.
Resultatet dröjer
MPLA:s huvudmotståndare i valet är motståndaren i det långa inbördeskriget, Unita. Många unga väljare sägs stödja CASA-CE, ett parti som bildades 2012 med mål att sätts stopp för 50 års tvåpartisystem.
De första inofficiella resultaten väntas först på fredag, men det kan ta upp till två veckor innan rösträkningen officiellt förklaras avslutad. Landet har 28 miljoner invånare och är dubbelt så stort som Frankrike till ytan.

TT-AFP-Reuters
