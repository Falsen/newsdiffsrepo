Nästan hela Tal Afar kontrolleras av Bagdad


TT




Världen
Irakiska regeringsstyrkor har intagit citadellet och den gamla stadskärnan i Tal Afar, som har varit i terrorgruppen Islamiska statens händer. Omkring 95 procent av staden har nu återerövrats, enligt en talesperson för den irakiska armén.



- Den återstående delen kommer att befrias inom kort, säger Iraks utrikesminister Ibrahim al-Jaafari
Offensiven mot IS-fästet har pågått i en vecka, och nu har Iraks nationsflagga har hissats i citadellet, som är från osmansk tid.
Tal Afar, som innan IS tog över staden hade omkring 200 000 invånare, ligger längs vägen från Mosul i norra Irak till Syrien. Vägen har utgjort en viktig försörjningslinje för IS, som nu är mycket pressat. I Irak återtogs storstaden Mosul från IS efter flera månader av strider, i Syrien pågår striden om IS högkvarter al-Raqqa.
Men priset för de civila har varit högt. FN har den senaste veckan varnat inte minst för förhållandena i al-Raqqa. Antalet civila i Tal Afar före offensiven beräknades till mellan 10 000 och 20 000.
Kurdiska och arabiska styrkor i Syrien, som strider med amerikanskt stöd, har aviserat att de planerar en offensiv mot IS i provinsen Dayr al-Zawr (Deir Ezzor).
TT-AFP-Reuters
