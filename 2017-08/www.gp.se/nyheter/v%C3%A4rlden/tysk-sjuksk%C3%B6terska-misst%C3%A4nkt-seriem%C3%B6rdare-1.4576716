Tysk sjuksköterska misstänkt seriemördare


Tobias Kjellberg




Världen
Tysk polis säger sig ha hittat bevis för att en tysk sjuksköterska har mördat minst 90 patienter och misstänks för att ha mördat ytterligare minst lika många. Det kan därmed röra sig om en av Tysklands värsta seriemördare i modern tid, uppger AFP.



Texten börjar efter klippet.




För två år sedan dömdes en tysk sjuksköterska till två års fängelse för att ha mördat två patienter på ett sjukhus.
Under måndagen uppgav den tyska polisen att den 40-årige mannen kan kopplas till mord på minst 90 patienter. Detta efter att polisen har grävt upp gravar, analyserat kroppar och granskat gammalt bevismaterial, uppger AFP.
– Dödssiffran är unik för den tyska republikens historia, sade polisinspektör Arne Schmidt.
Polisinspektören tillade att sjuksköterskan dödade slumpmässigt och riktade in sig specifikt på dem som befann sig i ett livshotande tillstånd.
– Det finns bevis för 90 mord, och minst lika många fall av misstänkt mord som inte längre kan bevisas, sade Arne Schmidt på en presskonferens.
Schmidt sade att han var mållös över vad de fått reda på i undersökningen.
Dömdes 2015
Sjuksköterskan fängslades för två år sedan för att ha mördat två patienter på intensivvårdsavdelningen på Delmenhorst sjukhus, nära staden Bremen i norra Tyskland.
Mannen har själv erkänt att han då injicerat patienterna med en överdos av hjärtmedicin och sedan försökt återuppliva dem, för att kunna anses som en hjälte av sina kollegor de gånger han lyckades. Han har i förhör också sagt att han kände sig "euforisk" då han lyckades rädda dem, men "förkrossad" då han misslyckades, enligt AFP.
Efter att polisen fått reda på mördarens besatthet inledde man tillsammans med åklagare en forensisk undersökning kallad "Kardio", som gått ut på att undersöka andra patienters dödsfall.
Under måndagen hade polisen grävt upp mer än 130 kroppar och testat dem efter spår av den dödliga drogen. Men i många fall kan ingenting bevisas eftersom kvarlevorna kremerats, uppger polisen.
Kunde namnge 30
Sjuksköterskan har erkänt 30 av fallen, då han kunde uppge alla patienter vid namn. Redan för 12 år sedan blev han ertappad av en kollega som såg honom injicera den dödliga drogen i en patient på Delmenhorst sjukhus. Den patienten överlevde och sjuksköterskan greps.
Under den följande uppmärksamheten från media hörde en kvinna av sig till polisen och misstänkte att hennes mor kan ha fallit offer för gärningsmannen. Då grävde myndigheter upp flera kroppar och hittade spår av den dödliga drogen i fem utav dem, och konstaterade att drogen i vissa fall var den direkta dödsorsaken men ibland en bidragande orsak.
När sjuksköterskan fängslades för två mord 2015 var det känt att han hade mördat dussintals fler. Utredarna medgav då att man aldrig kommer att få reda på den sanna dödssiffran.
