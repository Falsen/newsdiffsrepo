Analys: Hur stoppas Kim Jong-Un?


Analys av Jan Höglund




Världen
Sanktioner, vädjanden och böner biter inte på Kim Jong-Un. Det visar det nya robottestet. För varje provokation minskar hoppet om en fredlig lösning på världens farligaste konflikt.



Den nordkoreanske diktatorn är inte komisk, sitt uppträdande till trots på bilderna efter en lyckad uppskjutning eller ett kärnvapenprov. Han är oerhört skrämmande. Isolerad bland applåderande ja-sägare och underkuvade medborgare i sin ärvda, slutna skräckregim är han fullständigt oförutsägbar.
Det är väl omvittnat att han tror att bara med tillgång till domedagsvapen kan illasinnade motståndare avskräckas från att störta honom vid första bästa tillfälle om han sänker garden. Så som skedde med Saddam Hussein i Irak och Muammar Gaddafi i Libyen.
Och han behöver, likt andra envåldshärskare, en yttre fiende för att mobilisera militären och massorna. Det motiverar rustningar för miljarder och maktelitens privilegier när vanligt folk, enligt bedömningar och vittnesmål, lever i armod och fruktan på landsbygden bortom Pyongyangs pampiga höghus, torg, boulevarder och monument.
Kim Jong-Un är ett akut hot mot världsfreden. Han struntar i FN:s ekonomiska sanktioner. Han vägrar gå tillbaka till förhandlingsbordet trots försonliga inviter från till exempel den amerikanske utrikesministern Rex Tillerson. Han är tvärtom bevisligen beredd att utmana till och med världens militära supermakt.
Passerar han gränsen riskerar han inte bara sig egen undergång. Han äventyrar också sitt eget folks existens, tillsammans med grannbefolkningen i söder. Nordkorea har cirka 25 miljoner invånare, Sydkorea dubbelt så många. Det antyder vilka konsekvenser ett krig med kärnvapen, men även konventionella vapen, skulle kunna få.
Även Kina och Ryssland kan dras in
I ett eskalerande händelseförlopp är det sannolikt att även Nordkoreas grannar Kina och Ryssland dras in. Det skulle drastiskt höja spänningen globalt, även i Sveriges närområde. Både Kina och Ryssland har egna geopolitiska agendor. De har ekonomiska band till Nordkorea, som betraktas som garantier för status quo. I klartext: ingen återförening med ökat amerikanskt inflytande i regionen, inga flyktingströmmar norrut.
USA har idag omkring 30 000 soldater med tung utrustning, inklusive antirobotsystem, i Sydkorea. Det kritiseras av både Peking och Moskva.
Det är en återkommande samövning mellan amerikanska och sydkoreanska försvarsstyrkor som fick Kim Jong-Un att tidigt i går morse, lokal tid,  provskjuta ännu en ballistisk robot som i utvecklad form tros kunna bära kärnvapen.
Roboten sköts upp klockan 05.57 från en plats i närheten av Pyongyang, fortsatte österut över Japan och gick sönder i tre delar och försvann i Stilla havet. Det uppges ha skett i vattnet 118 mil öster om den japanska ön Hokkaido, efter att han avverkat 270 mil på en höjd av 55 mil, enligt sydkoreansk militär.
USA beskylls för fientliga intentioner
Nordkoreas ambassadör vid FN i Genéve, Han Tae Song, beskyller USA för att öppet ha visat sina fientliga intentioner gentemot Nordkorea "genom aggressiva gemensamma militärövningar trots upprepade varningar". Därför, säger han, "har mitt land all anledning att svara med hårda motåtgärder i självförsvarssyfte".
President Trump, som tidigare varnat för "eld och ursinne", säger att Pyongyang "visat upp sitt förakt för sina grannar, för alla medlemmar i FN, och för grundläggande standarder för acceptabelt beteende på världsarenan". Han stänger inga dörrar, säger han och tillägger:
"Världen har uppfattat Nordkoreas senaste budskap som klart och tydligt."
Kineserna talar om att läget på Koreahalvön har "nått en brytpunkt" och den ryska regeringen är "extremt oroad". EU:s utrikeschef Federica Mogherini fördömer robottestet, liksom Sveriges utrikesminister Margot Wallström, som ser "en allvarlig utveckling".
"Vi uppmanar Nordkorea att avstå från ytterligare provokativa handlingar. Nordkorea bör omedelbart fullgöra sina internationella förpliktelser och inleda en fullständig, verifierbar och oåterkallelig avveckling av sitt kärnvapen- och robotprogram", skriver Wallström i sitt uttalande och slutar:
"Det är nu viktigare än någonsin att vidta åtgärder för att minska spänningarna och risken för missförstånd och misstag".
FN:s säkerhetsråd skulle hålla ett extra möte sent i går. Att besinnas är bråttom eftersom det inte finns någon militär lösning.
