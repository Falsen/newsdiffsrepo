Man skjuten i Bryssel – attackerade soldater

Gabriella Elbied Pettersson



Världen
En man har skjutits till döds i centrala Bryssel efter att han attackerat soldater med en kniv, enligt belgiska Le Soir.



Händelsen inträffade på Boulevard Emile Jacqmain i centrala Bryssel strax efter klockan åtta under fredagskvällen. En man gick till attack med kniv mot två soldater. Soldaterna ska sedan ha skjutit mannen, enligt belgiska RTBF.
– En man beväpnad med en kniv attackerade en grupp soldater. Soldaterna sköt mot honom och neutraliserade individen, säger Jonathan Pfunde, talesperson för den federala polisen i Belgien, till AP.
Gärningsmannen har avlidit
Gärningsmannen ska ha dött av sina skador, bekräftar den federala åklagarmyndigheten, enligt Le Soir.
Gärningsmannen fördes inledningsvis till sjukhus med allvarliga skador. Enligt Le Soir ska Bryssels åklagarmyndighet ha sagt att angriparen för närvarande svävar mellan liv och död. Mannen ska ha varit i 30-års åldern.
En av soldaterna ska ha skadats lindrigt då han ska ha fått sin hand skadad i samband med attacken, uppger Le Soir.
Ett stort område är avspärrat och beligsk polis är på plats. Enligt AP har polisen spärrat av en huvudgata inte långt från turistmålet Grand Place i centrala Bryssel.
Gärningsmannen ska inte vara känd av myndigheterna sedan tidigare, skriver RTBF.  Enligt den federala polisen ska situationen vara under kontroll, skriver Le Soir.
Stöttar soldaterna i sociala medier
Belgiens premiärminister Charles Michel skriver på Twitter att "Allt vårt stöd är med våra soldaterna. Vår säkerhetstjänst är fortsatt uppmärksam. Vi följer händelseutvecklingen noggrant".

Tout notre soutien à nos militaires. Nos services de sécurité restent attentifs. Nous suivons la situation de près avec @crisiscenterBe — Charles Michel (@CharlesMichel)
25 augusti 2017

Texten uppdateras.
