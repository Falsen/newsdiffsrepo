Man skjuten i Bryssel – attackerade soldater

Gabriella Elbied Pettersson



Världen
En man har skjutits i centrala Bryssel efter att han attackerat soldater med en kniv, enligt belgiska RTBF.



Händelsen inträffade på Boulevard Emile Jacqmain i centrala Bryssel strax efter klockan åtta under fredagskvällen. En man gick till attack med kniv mot två soldater. Soldaterna ska sedan ha skjutit mannen, enligt belgiska RTBF.
– En man beväpnad med en kniv attackerade en grupp soldater. Soldaterna sköt mot honom och neutraliserade individen, säger Jonathan Pfunde, talesperson för den federala polisen i Belgien, till AP.
Gärningsmannen ska vara förd till sjukhus med allvarliga skador. Enligt Le Soir ska Bryssels åklagarmyndighet ha sagt att angriparen för närvarande svävar mellan liv och död.
Soldaterna ska ha fått lindriga skador, en ska ha blivit skadad på sin hand och en ska ha blivit skadad i ansiktet. De har förts till sjukhus, enligt RTBF.
Området är avspärrat och beligsk polis är på plats. Gärningsmannen ska inte vara känd av myndigheterna sedan tidigare, skriver RTBF.  Enligt den federala polisen ska situationen vara under kontroll, skriver Le Soir.
Belgiens premiärminister Charles Michel skriver på Twitter att "Allt vårt stöd är med våra soldaterna. Våra säkerhetstjänster är fortsatt uppmärksamma. Vi följer händelseutvecklingen noggrant".

Tout notre soutien à nos militaires. Nos services de sécurité restent attentifs. Nous suivons la situation de près avec @crisiscenterBe — Charles Michel (@CharlesMichel)
25 augusti 2017

Enligt AP har polisen spärrat av en huvudgata inte långt från turistmålet Grand Place i centrala Bryssel.
Texten uppdateras.
