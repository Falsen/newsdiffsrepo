Befälhavare sparkas efter fartygsolyckor


TT




Världen
Befälhavaren vid USA:s sjunde flotta avskedas efter den senaste tidens olyckor med amerikanska krigsfartyg i Stilla havet. Samtidigt väcks frågan om hackare kan ligga bakom.



Sedan januari i år har fyra olyckor inträffat, den senaste i måndags då USS John S McCain kolliderade med tankfartyget Alic MC. Det här innebär att förtroendet för viceamiralen Joseph Aucoins ledarskap har gått förlorat och han kommer att petas. Det meddelar den amerikanska flottan, rapporterar Reuters.
Sjunde flottan är baserad i Japan, och i den ingår bland annat 70 fartyg och 20 000 sjömän. Det var redan på förhand bestämt att Aucoin skulle sluta i september, men nu tvingas han alltså lämna sin post tidigare.
Tio sjömän rapporterades saknade efter olyckan den 21 augusti, och fem människor skadades. I går påträffade dykare mänskliga kvarlevor i delar av fartyget som översvämmats.
Nu utreds vad som kan ligga bakom olyckorna – om det helt enkelt beror på den mänskliga faktorn, eller något annat. Till det sistnämnda räknas möjligheten att det kan vara fråga om cyberattacker, som påverkat fartygens navigeringssystem.
Flera experter på IT-säkerhet som nyhetsbyrån AFP talat med tror att detta är möjligt, medan andra anser att det är osannolikt att ett hackat gps-system ligger bakom.
- Kollisionen kan bara inträffa om flera andra säkerhetsmekanismer misslyckas, säger Zachary Fryer-Biggs, vid konsultfirman IHS Markit.
TT
