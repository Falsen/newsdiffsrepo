Man skjuten i Bryssel – attackerade soldater

Gabriella Elbied Pettersson



Världen
En man har skjutits till döds i centrala Bryssel efter att han attackerat soldater med en kniv. Den federala åklagarmyndigheten utreder händelsen som ett terrorbrott, enligt AP.



Händelsen inträffade på Boulevard Emile Jacqmain i centrala Bryssel strax efter klockan åtta under fredagskvällen. En man gick till attack med kniv mot flera soldater. Soldaterna ska sedan ha skjutit mannen, enligt AP.
– En man beväpnad med en kniv attackerade en grupp soldater. Soldaterna sköt mot honom och neutraliserade individen, säger Jonathan Pfunde, talesperson för den federala polisen i Belgien, till AP.
Enligt Bryssels borgmästare Philippe Close var det tre soldater som attackerades, varav en fick föras till sjukhus med lindriga skador.
Gärningsmannen har avlidit
Gärningsmannen ska ha dött av sina skador, bekräftar den federala åklagarmyndigheten, enligt Le Soir.
Gärningsmannen fördes inledningsvis till sjukhus med allvarliga skador. Enligt Le Soir uppgav polisen vid tillfället att angriparen svävade mellan liv och död. Mannen ska ha varit i 30-års åldern.
En av soldaterna ska ha skadats lindrigt då han ska ha fått sin hand skadad i samband med attacken, uppger Le Soir.
Ett stort område är avspärrat och beligsk polis är på plats. Enligt AP har polisen spärrat av en huvudgata inte långt från turistmålet Grand Place i centrala Bryssel.
Enligt den federala polisen ska situationen vara under kontroll, skriver Le Soir.
Stöttar soldaterna i sociala medier
Belgiens premiärminister Charles Michel skriver på Twitter att "Allt vårt stöd är med våra soldaterna. Vår säkerhetstjänst är fortsatt uppmärksam. Vi följer händelseutvecklingen noggrant".

Tout notre soutien à nos militaires. Nos services de sécurité restent attentifs. Nous suivons la situation de près avec @crisiscenterBe — Charles Michel (@CharlesMichel)
25 augusti 2017

Den federala åklagarmyndigheten i Belgien meddelar senare under fredagskvällen att de utreder händelsen som ett terrorattack, enligt AP.
– Vi ser på det som en terrorattack, sade Esther Natus, talesperson för federala åklagarmyndigheten, till AP.
Soldater och extrapoliser har patrullerat centrala delar av Bryssel och använts vid offentliga byggnader och stora samlingar sedan terrorattackerna i landet för lite mer än ett år sedan. Det var den 22 mars 2016 som självmordsbombare dödade 32 personer i attacker på Bryssels största flygplats och i tunnelbanan.
