Pilgrimer riskerar smittas av virus vid vallfärd till Mecka


Johan Sundström




Världen
Av de runt två miljoner människor ska göra den stora vandringen hajj till Mecka i år, är nästan två tusen av pilgrimerna från Sverige. Samtidigt sprids flera virus i regionen. – Det finns en del att se upp för inför årets vandring, säger Andreas Jacks på Folkhälsomyndigheten.



Hajj är den årliga vallfärden till islams heliga stad Mecka i Saudiarabien och vandringen är en av islams fem pelare. Varje frisk vuxen muslim som har råd bör enligt religionen göra resan någon gång under sitt liv. Vandringen ska göras mellan den åttonde och tolfte dagen i dhu-I-hijjah som är den tolfte månaden i den muslimska kalendern. I år infaller dagarna mellan den trettionde augusti den fjärde september enligt den gregorianska kalendern. Under de senaste åren har det totala antalet pilgrimer legat strax under två miljoner, varav knappt två tusen kommer från Sverige.   – Med tanke på att smittsamma sjukdomar lättare kan spridas när en så stor grupp människor samlas på samma plats utfärdar det saudiska hälsoministeriet både allmänna råd och specifika krav om hälsa och vaccinationer för dem som vill genomföra pilgrimsresan, säger Andreas Jacks som är utredare på enheten för beredskap och krishantering på Folkhälsomyndigheten.
Farliga virus
Bland annat kräver Saudiarabien att alla pilgrimer som kommer till landet har vaccinerat sig mot meningokocker. – Det är en bakterieform av hjärnhinneinflammation. Sedan måste man tänka på att många länder i området har andra krav om resan går igenom de länderna. Vissa har som krav att resenärerna ska kunna visa upp bevis på att man är vaccinerad mot polio, mässling, gula febern eller andra sjukdomar. Det är bra att kolla upp innan resan vad det är som gäller i respektive land, säger Andreas Jacks.   I området i och runt Saudiarabien sprids just nu farliga virus. i Jemen har en koleraepidemi brutit ut på grund av kriget. I vissa områden i Saudiarabien, Oman, Quatar och Förenade Arabemiraten sprids samtidigt viruset MERS (Middle Eastern Respiratory Syndrome). – MERS-virus är släkt med SARS. Hittills har man satt MERS i samband med närkontakter med kameldjur, man tror att det är en överförare av viruset, säger Andreas Jacks.  Sammanlagt låter det ganska riskfyllt att göra vandringen. Bör man göra den i år? – Ja, även om det sprids sjukdomar i området så har de saudiska myndigheterna en bra kontroll över läget. De kontrollerar personer på gränsen från Yemen efter kolera, och när det gäller MERS-virus så har myndigheterna bra förebyggande arbete inför hajj. Det krävs kontakt med djuren för att drabba så det går att kontrollera. Det är exotiska smittor och inte så stor risk att drabbas. Sköter du hygienen ordentligt så är det minimal risk, säger Andreas Jacks.  Vilka bör inte göra vandringen? – Är du över 65 år eller yngre än 12 bör du avstå, precis som de saudiska myndigheterna rekommenderar. Är du gravid eller har en allvarlig sjukdom bör du också avstå.
Vad bör man tänka på inför och under vandringen? – Det beror på hur lång resa du gör till fots. De största hälsoriskerna är ganska vanliga saker. Att dricka för lite och få fotsår och infektioner är en vanlig risk. Även sådant som alla kan drabbas under stressiga situationer med långa dagar och mycket hetta, som till exempel hjärtinfarkt eller lunginflammation. Se till att ha skyddande klädsel och ta hand om fötterna och sår som kan uppstå. Var noggrann med handhygienen och att du äter mat som är tillagad hygieniskt så är det minimal chans att råka ut för något, säger Andreas Jacks.
