Åtta från samma familj dödade i flygräd


TT




Världen



I en flygräd mot Jemens huvudstad Sanaa på fredagen har minst 14 dödsoffer krävts. Enligt Internationella rödakorskommittén (ICRC) har en och samma familj drabbats hårt av attacken.
- Åtta av offren var medlemmar i samma familj, däribland fem barn mellan tre och tio år, säger Carlos Morazzani, ställföreträdande chef för ICRC:s delegation i Jemen efter att ha besökt platsen.
Vid räden mot området Faj Attan i Sanaa totalförstördes ett par byggnader. Nyhetsbyrån Reuters uppger att totalt sex barn dödades.
Flygattackerna utförs av en militär allians ledd av sunnimuslimska Saudiarabien. Sanaa kontrolleras av de shiamuslimska Huthirebellerna.
Under den senaste veckan har 58 civilpersoner dödats, enligt FN-uppgifter från Genève. FN lastar alliansen för 42 av dödsoffren.
FN vill att en oberoende granskning ska göras av räderna och manar parterna att respektera internationell humanitär lag.
TT-AFP
