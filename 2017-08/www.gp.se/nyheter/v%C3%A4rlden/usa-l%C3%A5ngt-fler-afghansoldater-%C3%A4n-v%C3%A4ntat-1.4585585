USA: Långt fler Afghansoldater än väntat


TT




Världen



Uppskattningsvis 11 000 amerikanska soldater befinner sig för närvarande i Afghanistan, meddelar försvarshögkvarteret Pentagon och höjer därmed kraftigt antalet i förhållande till den siffra som tidigare angivits.
Enligt löjtnant Kenneth McKenzie har en omfattande genomgång gjorts av antalet soldater för att få ett underlag för Trumpregeringens nya Afghanistanstrategi. President Donald Trump har nyligen utlovat fler amerikanska trupper till Afghanistan, men antalet har inte specificerats. En siffra som nämnts i sammanhanget är 4 000 nya USA-soldater till det krigshärjade landet.
Fram till nu har det uppskattade antalet amerikanska soldater i Afghanistan varit 8 400. I den nya beräkningen omfattas förutom de reguljära trupperna också tillfälliga och hemliga enheter, enligt Pentagon.
Under valrörelsen förordade Trump ett snabbt amerikanskt tillbakadragande från Afghanistan.
TT-AFP-Reuters
