Mångmiljardnota väntas efter Harvey


TT




Världen
Ovädret Harvey bedarrar, men översvämningarna är kvar. I delstaten Texas ligger stora arealer under vatten, och de ekonomiska förlusterna på grund av stormen kan bli så stora som 58 miljarder dollar, har tyska experter på naturkatastrofer räknat fram.



Om prognosen håller gör det Harvey till nummer nio på listan över världens dyraste naturkatastrofer, enligt Cedim-institutet i Karlsruhe.
- Skadorna är omfattande, på cirka 58 miljarder dollar (motsvarande 462 miljarder kronor), och över 90 procent är på grund av översvämningar, säger James Daniell på Cedim.
"Mer realistisk kalkyl"
Andra kalkyler över stormens skador har dock uppskattat de ekonomiska förlusterna betydligt lägre. Tyska försäkringsjätten Hannover Re skattar dem till en början till 3 miljarder dollar, medan katastrofexpert Enki Holdings i Georgia räknar på 30 miljarder dollar.
Cedim baserar sin beräkning på data från US Bureau of Economic Analysis, där bland annat kostnader för återuppbyggnad ingår. Skattningen är, enligt institutet, mer realistisk än de lägre beräkningarna.
I Harris county, där mångmiljonstaden Houston ligger, ligger 600 kvadratkilometer land under vatten, enligt forskare på University of Colorado. I närliggande Galveston county ligger 132 kvadratkilometer under vatten. I båda regionerna rör det sig om en åttondel av landytan.
Oljeindustrin hårt drabbad
Stormen har bland annat slagit hårt mot oljeindustrin. Raffinaderier vid gulfkusten i Texas körs på reducerad kapacitet, med rusande oljepriser som följd. Nästan en fjärdedel av USA:s raffinaderikapacitet är påverkad, vilket ger globala konsekvenser för bland annat transporter.
Myndigheterna i USA säger att 33 människor tros ha omkommit direkt eller indirekt till följd av stormen i Texas. Antalet kan öka när vattnet drar sig tillbaka.
TT-AFP
