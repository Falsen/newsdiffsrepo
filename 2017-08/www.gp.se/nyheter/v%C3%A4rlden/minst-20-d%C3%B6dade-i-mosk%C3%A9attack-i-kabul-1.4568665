Minst 20 dödade i moskéattack i Kabul


TT




Världen



En attack mot en shiamuslimsk moské i Afghanistans huvudstad Kabul har krävt minst 20 liv. En självmordsbombare ska ha sprängt sig vid entrén och beväpnade män har stormat lokalen.
- Över 50 skadades. säger Mohammad Ismail Kawoosi, vid sjukvårdsdepartementet, till nyhetsbyrån AFP.
Men uppgifterna går isär. Enligt Tolo News dödades över 30 människor i attentatet mot Imam Zaman-moskén i norra Kabul. Över 80 skadades, uppger säkerhetskällor för det afghanska mediebolaget.
Enligt Reuters finns en böneledare bland offren. Tiotals ambulanser finns på plats vid moskén, som ligger i de norra delarna av staden.
Säkerhetsstyrkor har omringat byggnaden, dit många människor hade sökt sig för fredagens lunchbön.
Terrorgruppen Islamiska staten har tagit på sig dådet genom sitt propagandaorgan Amaq.
Flera attacker har utförts mot shiamuslimska moskéer de senaste veckorna. I juli dödades 32 människor när beväpnade män stormade en moské i Herat-provinsen. IS sade sig ligga bakom även det dådet, och lovade då att fler attacker var att vänta.
TT
