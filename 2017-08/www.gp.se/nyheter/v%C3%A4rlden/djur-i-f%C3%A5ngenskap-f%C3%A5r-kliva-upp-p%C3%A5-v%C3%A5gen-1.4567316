Djur i fångenskap får kliva upp på vågen


Matilda Träff




Världen
Nu börjar den årliga vägningen på London Zoo där både stora som små av parkens 200 arter ska upp på vågen. Och även svenska parker vill ha koll på sina djurs vikt.



Allt från grodor, getter, pingviner, gorillor och lejon ska vägas under några dagar i London. Resultaten registreras i en databas som delas av djurparker världen över, rapporterar nyhetsbyrån AP.
Det tyngsta djuret på London Zoo är en 852 kilo tung giraff och de lättaste är bladskärmsmyror som väger mellan tre och fem milligram.
Att väga djuren är ett sätt att hålla koll så att unga djur växer som de ska och en allmän hälsokontroll av alla djur. På Orsa Rovdjurspark och Kolmårdens djurpark vägs djuren flera gånger per år, efter behov.
- Björnar som går i ide vill vi ha vikt på före och efter de går i ide till exempel, säger Sven Brunberg, chef för Orsa Rovdjurspark.
Stefan Aspegren är driftledare på djursidan på Kolmårdens djurpark och berättar att alla djur är tränade att gå upp på vågen. Även farliga djur som lejon har lärt sig genom positiv förstärkning, alltså att de får en belöning när de kliver upp på vågen. Lejonen vägs en gång i veckan.
- Det som kan vara lite lurigt är att det gäller att ha rätt utrustning. För att väga ett djur som bor i vatten så måste man ha en våg som klarar vatten, säger Aspegren.
TT
