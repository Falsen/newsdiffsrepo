Syfestivalen växer så det knakar

Marie Kennedy



Nyheter
Sy- och hantverksfestivalen ser ut att bli en fortsatt dundersuccé i Göteborg och lockar tusentals stick- och syfantaster från hela Västsverige.



I fjol kom Sy- och hantverksfestivalen för första gången till Svenska Mässan i Göteborg och tusen och åter tusen hantverksglada samlades kring färglada tygbalar, garner, senaste symaskinerna och inte minst alla workshops för hur man ska använda materialen. I år var kön om möjligt ännu längre under invigningsdagen på fredagen, trots att mässan blivit större både till format och till antalet utställare som i år är 120. Och besökarna består till 95 procent av kvinnor, som nöjda och utmattade lämnar mässan med x antal hundralappar minde och ett stort antal fyllda kassar. - Detta är ju som julafton. Jag har hittat fantastiska mönster och tyger, och då speciellt fina ylletyger som är svåra att hitta annars. Men nu är jag helt slut, så ikväll blir det ingen middag, säger Gunilla Lokrantz och visar generöst upp sina kap.
"Vi är synördar allihop"
Ett stort glatt gäng kvinnor sitter med små, små stickor i workshopen Dominosticking med Anita och skapar färgglada romber som sedan sätts samman till större stycken. - Det är första gången jag stickar domino och det är jättekul, säger Lotta Knutsson, från Gällstad Röshult, som kommit tillsammans med bästa väninnan. - Vi är synördar allihop! ropar en dam i dominogruppen.
Renässans för hantverk
Via internet och alla demonstrationsfilmer på Youtube har handarbete och slöjd genomgått rena renässansen på senare år. Stickning är fortfarande störst, men brodyr och vävning är också på väg tillbaka. Textildesignern Anna Vasko från Finland är på Sy- och hantverksfestivalen i Göteborg för första gången och säljer sina egenhändigt naturfärgade garner, som går i de dova skandinaviska färgskalorna med mycket grått, blått och grönt. - Affärerna har gått mycket bra. Det har varit mycket folk, och de verkar verkligen gilla detta med naturfärgade garner, säger hon. Då är färg- och mönsterexplosionerna desto starkare vid Tygaffären, där kunderna fördjupar sig i tyger, mönster och design. - Det som säljs allra mest är trikå, och det är blommiga mönster som är mest populära, säger Sara Hellsmark.
