Avenykrogar och Nordstan i fokus för ny narkotikagrupp

Per Sydvik



Nyheter
I dagarna återuppstår Göteborgspolisens gatulangningsgrupp, med fokus på narkotikaförsäljning utomhus och på de nattöppna Avenykrogarna.



Under våren har Citypolisen ökat insatserna mot den öppna drogförsäljningen och från månadsskiftet kommer en grupp poliser att vara fredade för att uteslutande arbeta mot denna.
– Vi börjar som ett projekt under sex månader. Men det skulle förvåna mig om inte gruppen behövs också efter den tiden, säger Citypolisens chef Anders Börjesson, som svarar att gruppen kommer att vara "tillräckligt stor".
– Det blir ett ganska ordentligt antal poliser, så att göteborgarna ska märka skillnad, säger han. Det är många göteborgare som hört av sig till oss med obehag över att folk dealar narkotika på gatan. Och vi har lovat invånarna i Centrum och Majorna-Linné att skärpa insatserna mot handeln.
Enligt Anders Börjesson kommer arbetet att inriktas mot området kring Kanaltorget, Nordstan och Brunnsparken. Dessutom kommer gatulangningsgruppen att arbeta mot försäljning och bruk av narkotika på krogar.
– Vi pekar inte ut någon särskild krog som extra problematisk. Men vi inriktar oss i första hand på de nattöppna krogarna och klubbarna längs Avenyn. Dessutom kommer vi att bevaka restaurangerna längs Andra Långgatan.
Äldre missbrukare kommer inte att prioriteras.
– Vårt fokus ligger på ungdomar, kanske 24-25-åringar och nedåt, för att hindra dem från att fastna i långvarigt missbruk. Gruppen har socialsekreterare knutna till sig i en tät samverkan för att ungdomarna vi träffar på ska kunna få hjälp, säger Anders Börjesson.
Formellt benämns den nya styrkan fokusgrupp med inriktning mot den öppna drogförsäljningen. Men Anders Börjesson har inget emot att den kallas gatulangningsgrupp. En sådan fanns under många år i Göteborg, tills den försvann i en polisiär omorganisation för snart tio år sedan. Därefter vittnade flera krögare, inte minst längs Avenyn, om att de kände sig svikna av polisen.
Den nygamla gruppen kommer att uppträda i uniform eller civilt, beroende på uppdragets art.
Kommer den också att arbeta mot dopningsbrott? – Det kan komma med. Fast i dag är den öppna droghandeln prioriterad.
I polisens omorganiseringar har även narkotikaroteln försvunnit. Kan det bli aktuellt att återupprätta även den? – Det ska du fråga Erik Nord om, svarar Anders Börjesson.
Erik Nord, chef för polisen i Storgöteborg, svarar:
– Vi har inte behov av en separat narkotikarotel. Huvuddelen av de som nu arbetar på polisområdets spaningssektion fanns tidigare på narkotikaroteln, och de arbetar nu intensivt mot narkotika men också mot annan brottslighet.
