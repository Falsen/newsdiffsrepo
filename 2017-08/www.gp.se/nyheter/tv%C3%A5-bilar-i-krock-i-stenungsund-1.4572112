Två bilar i krock i Stenungsund


Tobias Kjellberg




Nyheter
Två bilar har krockat i Stenungsund. Fem personer var inblandade i olyckan, men ingen ska ha skadats.



Det var strax innan 13 under lördagseftermiddagen som två bilar krockade vid infarten till hotellet Stenungsbaden yacht club i Stenungsund.
– Fem personer i bilarna. Oklart skadeläge. Alla våra resurser har inte kommit fram ännu, säger Lars Strandh, räddningschef i beredskap vid Södra bohusläns räddningstjänstförbund.
Ambulanshelikopter blev kallad till platsen, men vände sedan. När polisen kom till platsen var alla personer ute ur bilarna.
– Det var bvilföraren själv som ringde och sade att alla var okej, säger Hans Lippens, presstalesperson vid polisen i region Väst.
Vittnar om långa köer
En bilist Göteborgs-Posten är i kontakt med berättar att det i stort sett stod still i trafiken ut mot Tjörn i samband med olyckan.
– Trafiken kommer helt klart bli påverkad under dagen. Det gäller då länsväg 160 mot Tjörn, säger Hans Lippens, polisens presstalesperson i Region Väst.
Enligt Trafikverket påverkas trafiken av olyckan i ett av körfälten.
– Men det går att passera. Det verkar inte vara en stor trafikpåverkan. Man får köra lite långsammare bara, säger Beisi Sundin, presskommunikatör vid Trafikverket.
"Inga personskador"
Polisen kunde snabbt konstatera att personerna i bilarna kommit undan lindrigt.
– Vi kan konstatera att det inte rör sig om några personskador, säger Hans Lippens.
