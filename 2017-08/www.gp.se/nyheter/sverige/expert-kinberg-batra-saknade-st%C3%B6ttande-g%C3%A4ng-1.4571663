Expert: Kinberg Batra saknade stöttande gäng


Gustav Sjöholm




Sverige
Anna Kinberg Batra saknade ett nära gäng som slöt upp när det blåste. Det anser organisationspsykologen Lars Einar Engström, som tror att Anna Kinberg Batra kan se fram emot tunga poster i näringslivet – om hon vill.



Efter en vecka av växande krav på avgång inom Moderaterna meddelade Anna Kinberg Batra att hon lämnar partiledarposten.
Lars Einar Engström, som bland annat föreläser och arbetar som rekryteringskonsult och med jämställdhetsfrågor, säger att en orsak till Anna Kinberg Batras fall är att hon inte hade en tydlig grupp förtrogna som stöttade henne när det började blåsa.
Reinfeldts "grabbgäng" med Anders Borg, Sven Otto Littorin och Per Schlingmann – var enligt Engström "mycket mer förberedda på att försöka göra något helt nytt och stöttade varandra till 100 procent".
- Det är också ganska vanligt när man tittar på organisationer och företag. En man som får en tung post, vd eller koncernchef och liknande, tar ofta med sig "grabbarna", vilket kvinnor oftast inte gör, säger Engström.
Konsekvensen enligt honom är att Anna Kinberg Batra allt oftare framstått som ensam när krisen förvärrats.
Könet påverkade
I efterspelet av Kinberg Batras avgång har också diskussionen uppstått om hennes fall påverkades av att hon är kvinna. Partikollegan Mikael Odenberg skriver på Facebook att han delvis tror att hon slog i glastaket: "I vart fall har Annas publika uppträdande och kommunikativa förmåga ibland recenserats på ett sätt som jag tror skulle ha besparats en man."
- Det går inte utan vidare att slå fast att hon åkte ut för att hon var kvinna. Men både forskning och min egen erfarenhet är att kvinnor bedöms annorlunda, säger Lars Einar Engström, och nämner att en kvinna ofta bedöms för sin person och utseende snarare än prestationen.
Han jämför Kinberg Batra med statsminister Stefan Löfven (S).
- Det man sagt om Anna Kinberg Batra är att hon varit otydlig, och nästan sur, och inte svarat på journalisters frågor. Men otydlig, det är ju Löfvens mellannamn, är det någon som varit otydlig är det han. Men Löfven kritiseras inte på samma sätt.
Krav på man
En annan genusaspekt är hur en organisation reagerar vid en kris. Normalt uppskattas egenskaper som ett demokratiskt ledarskap, jobba för konsensus och att lyssna in medarbetare. Men när det krisar ropar folk efter någon som pekar med hela handen.
- Då kommer det här kravet, nu måste vi ha en "riktig karl", säger han.
Om Moderaterna väljer en man som efterträdare till Kinberg Batra riskerar partiet en skadlig debatt om det är möjligt för en kvinna att ha den högsta partiposten.
- De sitter i ett dilemma.
Ljus framtid
Lars Einar Engström säger också att det är skillnad på när en man och en kvinna inte passat på en viss post.
- Om jag rekryterat en man till en post och det inte funkat så säger man ofta "det var fel kille". Men om jag rekryterat en kvinna och hon misslyckats på något vis säger de "ja du ser, tjejer klarar inte de här uppgifterna". Kvinnor blir ofta representanter för hela könet, medan mannen bara är sin egen.
För Anna Kinberg Batra ser framtiden ljus ut, tror Lars Einar Engström. Flera av de egenskaper som hon stundtals fått kritik för som politiker, att hon anses allvarlig och sällan glad, uppskattas i näringslivet. Han tror att jobb som kan bli aktuella utanför politiken är styrelseuppdrag, leda någon organisation eller inom lobbying och pr.
- De kommer att vara mycket intresserade av henne, det skulle förvåna mig om hon inte redan fått ett antal kontakter, säger Engström.
TT
