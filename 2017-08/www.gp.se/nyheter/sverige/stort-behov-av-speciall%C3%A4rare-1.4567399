Stort behov av speciallärare


TT




Sverige



Nästan 45 000 lärare beräknas gå i pension inom en tioårsperiod och framförallt ökar behovet av speciallärare och specialpedagoger. Det visar statistik som Lärarförbundet tagit fram när det gäller yrkesverksamma lärare över 55 år. I exempelvis Jämtland och Norrbottens län kommer en tredjedel av grundskollärarna att ha lämnat yrket.
Allra värst är situationen beträffande speciallärare och specialpedagoger där i princip hälften – 47 procent – är över 55 år gamla.
"Satsningarna på lärarkåren måste fortsätta med full kraft och menar regeringen allvar med sin läsa-skriva-räkna-garanti måste den se till att det finns speciallärare som kan ge det utlovade stödet till eleverna", säger Lärarförbundets ordförande Johanna Jaara Åstrand i ett pressmeddelande.
Statistiken bygger på underlag från november 2016 och Lärarförbundets och Lärarnas Riksförbunds medlemmar.
TT
