Åtta åtalas för tre brutala mord


TT




Sverige
Åtta unga män åtalas i dag för tre uppmärksammade mord som ägde rum i början av året i Stockholm. I januari sköts en 25-årig man till döds i ett parkeringsgarage, sex veckor senare knivmördades ett gift par i samma område.



25-åringen sköts med flera skott i ett garage i Hallonbergen i Sundbyberg den 22 januari. Den 7 mars dödades det gifta paret i 40-årsåldern i ett knivdåd i samma område. Flera personer tog sig in i parets lägenhet och högg ihjäl kvinnan. Mannen flydde genom fönstret men blev upphunnen.
Enligt åklagaren hänger händelserna ihop. Den mördade maken var vittne till mordet på 25-åringen, vilket tros ha varit motiv till att även han dödades.
Samtliga åtta misstänkta, som är mellan 16 och 21 år, sitter häktade. Sex åtalas för det första mordet och fyra för det andra, enligt Aftonbladet. Två av dem ska ha varit med på samtliga tre mord.
Åtalet kommer även att omfatta grovt övergrepp i rättssak, synnerligen grovt vapenbrott, narkotikabrott och misshandel.
Parallellt med mordutredningarna pågår en förundersökning mot en polischef. Han har inte arbetat med någon av mordutredningarna, men misstänks för brott mot tystnadsplikten och tjänstefel kopplat till mordet på vittnet, enligt Aftonbladet.
TT
