Rikspolischefen i gotländskt bastudrama


TT




Sverige



Rikspolischef Dan Eliasson hamnade mitt i en något udda polisutryckning på Gotland på tisdagskvällen, rapporterar Gotlands Allehanda. Strax före klockan halv sju larmades polisen till Solbergabadet i Visby.
- Det var två äldre herrar i 70-årsåldern som inte ville gå därifrån, säger Thomas Rasch, stationsbefäl hos polisen.
De två poliserna förstärktes av Dan Eliasson, som råkade befinna sig på Gotland för att delta i en konferens. Tillsammans med de två polismännen övertygade han männen – som ansåg sig ha rätt att bada bastu – att lämna badhuset.
- Det är inom ramen för vår verksamhet, ibland gör man konstiga saker som polis, säger Thomas Rasch.
Männen misstänks inte för brott.

TT
