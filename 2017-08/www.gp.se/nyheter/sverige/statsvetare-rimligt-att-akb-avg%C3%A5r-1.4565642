Statsvetare: "Rimligt att AKB avgår"


TT




Sverige
I skrivande stund uppmanar mer än en tredjedel av Moderaternas länsförbund Anna Kinberg Batra att avgå som partiledare. Allt mer talar nu för att hon verkligen gör det, menar statsvetaren Marja Lemne.



- Det rimliga scenariot är att hon väljer att dra sig tillbaka för partiets skull. Jag kan inte minnas någon gång när en partiledare insisterat på att sitta kvar samtidigt som åtta länsförbund kräver en extra partistämma för att göra upp om saken så nära ett val, säger Marja Lemne, doktor i statsvetenskap och universitetslektor vid Södertörns högskola.
Den knappa tiden till valet kräver också att Moderaterna ger ett snabbt besked. Annars kan det vara skadligt för partiet, enligt Lemne.
Henrik Oscarsson, professor i statsvetenskap vid Göteborgs universitet är inne på samma linje.
- Ingen funderar just nu på Moderaternas valbudskap för 2018 utan nu pratar man bara om vem som ska leda partiet. Så länge det håller på får mycket av Moderaternas politik läggas på is. Oavsett vad som händer är det viktigt att partiet ger ett snabbt besked att antigen köra vidare på Kinberg Batra eller att man meddelar att någon annan tar över.
Ett snabbt besked skulle inte heller nödvändigtvis innebära en snabb vändning i opinionssiffrorna, enligt Oskarsson.
- Om det blir ett maktskifte ska väljarna även lära känna ett nytt Moderaterna. I val vet vi att det är väldigt viktigt att ett parti går fram med en röst och agerar som en enhetlig aktör. Det får inte finnas några tveksamheter bland väljarna om vad partiet vill särskilt inte när det handlar om regeringsfrågor och vilka andra partier man vill samarbeta med. Jag tror att det är förödande för ett parti.
TT
