Anna Kinberg Batra avgår som partiledare för Moderaterna

Caroline Lundgren



Sverige
Det har stormat kring Anna Kinberg Batra under den senaste veckan då hittills 11 av 22 moderata länsförbund krävt hennes avgång. Under en presskonferens på fredagen meddelar hon att hon nu avgår som partiledare. GPTV sänder nedan direkt från presskonferensen.



Artikeln börjar under tv-sändningen




Klockan 9.30 på fredagen håller Anna Kinberg Batra en presskonferens om läget inom Moderaterna, där hon väntas ge besked om sin eventuella avgång som partiledare.
Texten fortsätter under direktrapporten

Hälften av länsförbunden kräver hennes avgång
Kinberg Batras position som partiledare för Moderaterna har ifrågasatts starkt inom partiet under den senaste veckan. I tisdags krävde enstaka kommunalråd hennes avgång, och Muf, moderata ungdomsförbundet, ställde sig snabbt bakom uppmaningen.
Dagen efter meddelade även länsförbunden i Stockholm, Dalarna, Västerbotten och Jämtland att också de kräver att Anna Kinberg Batra avgår från sin post. På torsdagen anslöt sig Stockholms stad, Örebro, Gotland, Uppsala, Södermanland, Västernorrland och Östergötland till upproret. Detta innebär att totalt 11 av 22 länsförbund kräver hennes avgång, vilket är mer än vad som behövs för att ett nyval av partiledare ska kunna hållas. Minst åtta länsförbund behövs för att kunna kräva ett extraval.
Kinberg Batra meddelade tidigare i veckan, på onsdagen, att hon inte hade några planer på att avgå som partiledare.
Vid det tillfället hade färre än åtta länsförbund slutit upp i avgångskravet.
LÄS OCKSÅ: Partiledarstrid ofta lika med opinionsras
Västra Götaland står bakom partiledaren
Västra Götaland är ett av de länsförbund som står bakom Anna Kinberg Batra. GP har tidigare skrivit om hur Jonas Ransgård, moderat kommunalråd i Göteborg, är kritisk till de offentliga krav som ställts på Kinberg Batra att lämna sitt uppdrag.
– Det här gagnar inte Alliansen och Moderaternas chans att vinna val. Man gör en personfråga av något som egentligen är politiskt, säger han.
Statsvetare: Tror Kinberg Batra avgår
Statsvetaren Jenny Madestam, som är verksam vid Södertörns högskola, säger enligt TT att i och med att hälften av länsförbunden vill att hon avgår så är det mest troligt att hon också gör det.
Om Kinberg Batra stannar så kommer de som kräver hennes avgång att yrka på en extrastämma och ta fram en motkandidat, som får gå upp mot henne på stämman. Det gäller då att den kandidaten har stöd av en majoritet.
Madestam säger att striden inom Moderaterna mest påminner om krisen inom Socialdemokraterna där Håkan Juholt tvingades bort.
– Det är lättast att jämföra de partierna då det är två stora partier med många olika maktcentra. När det blir sådana här konflikter eller kriser i ett parti positionerar sig de olika falangerna och så vidare, säger Madestam.
TIDSLINJE: Förtroendekrisen inom Moderaterna
