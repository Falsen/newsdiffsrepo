Fler förbund kräver att AKB avgår


TT




Sverige
Moderaterna på Gotland och Östersund kräver att partiledaren Anna Kinberg Batra avgår. Därmed växer skaran som ställer sig bakom att partiledaren byts ut. Men M-ledaren får stöd av Kristdemokraternas partiledare.



- Det är inte jag som ska bestämma om hon sitter kvar, men jag vill gärna jobba vidare med henne, säger Ebba Busch Thor (KD) i en intervju i Aftonbladet Morgon.
- Jag uppskattar Anna som person och politiker. Vi planerar att gå till val ihop nästa år, säger hon.
I går krävde Moderaternas kanske tyngsta länsförbund, Stockholm, partiledarens avgång – liksom förbunden i Dalarna, Västerbotten och Uppsala län samt ungdomsförbundet Muf. På torsdagsmorgonen anslöt sig även Gotland och Östersund till det interna upproret. Sammanlagt sex förbund kräver nu hennes avgång.
- Efter att ha pratat med min styrelse står det klart att det saknas ett förtroende för partiledaren. Därför ställer vi oss bakom kraven på att sammankalla valberedningen för att nominera en ny partiledare, säger den moderata riksdagsmannen Jesper Skalberg Karlsson till Helagotland.
KD-ledaren tycker att frågan om Kinberg Batras avgång tar fokus från politiken.
- Den stora gemensamma anställningsreform som vi lade fram förra veckan hamnar i skymundan på grund av det här.
Bush Thor vill dock inte svara på vad hon skulle göra om hon var i M-ledarens skor.
- Det kan bara Anna Kinberg Batra svara på. Det är inte mitt parti, säger hon.
TT
