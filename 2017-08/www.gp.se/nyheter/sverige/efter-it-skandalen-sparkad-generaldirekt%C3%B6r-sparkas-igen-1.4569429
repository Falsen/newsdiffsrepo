Efter IT-skandalen: Sparkad generaldirektör sparkas igen


Madeleine Gartéus




Sverige
Ända sedan Maria Ågren fick sparken från sin tjänst som generaldirektör för Transportstyrelsen, i samband med den omfattande IT-skandalen som briserade i januari, har hon fortsatt arbeta i statlig regi. Nu har hon fått sparken igen.



I mars 2015 utsågs civilingenjören Maria Ågren till ny generaldirektör för Transportstyrelsen, och efterträdde då Staffan Widlert.
Den 19 januari 2017 sparkades Ågren som generaldirektör med omedelbar verkan. Enligt den tidigare infrastrukturministern Anna Johansson, ska avskedet berott på att Ågren och Johansson ”hade haft olika syn på hur arbetet skulle bedrivas”.
I juli avslöjade dock DN att Ågren utretts av åklagare vid Riksenheten för säkerhetsmål och där fått ett strafföreläggande för vårdslöshet med hemlig uppgift, vilket Ågren erkände och därmed godkände ett strafföreläggande på 70 000 kronor i dagsböter. Hon misstänktes då för att ha röjt sekretessbelagda uppgifter som skulle kunna medföra en fara för rikets säkerhet.
I samband med att Ågren tvingades att lämna sin tjänst som generaldirektör flyttades hon i stället till Näringsdepartementet, till en tjänst där hon inte hanterade några hemliga uppgifter.
Men i juli blev det också känt att regeringen ville ha bort Ågren helt och hållet från statlig tjänstgöring och har därför tagit frågan vidare till Statens Ansvarsnämnd.
Ågren har tidigare i sommar berättat att hon kommer strida för sin tjänst.
LÄS ÄVEN: Äventyrade rikets säkerhet – fick 70 dagsböter
Insynsråd i statlig myndighet
Men Ågren arbetar inte bara med utredningar på Näringsdepartementet, utan har också suttit i insynsrådet på Havs- och vattenmyndigheten (HaV). HaV är en svensk, statlig myndighet som tillhör Miljödepartementet. HaV ansvarar för frågor gällande bevarande, restaurering och hållbart nyttjande av sjöar, vattendrag och hav.
Insynsrådet beskrivs av HaV själva som ”ett insynsråd som regeringen utser. Insynsrådet är rådgivande och säkrar allmänhetens insyn i myndighetens verksamhet.”
Enligt Jakob Granit, generaldirektör vid Havs- och vattenmyndigheten är det inte HaV själva som tillsätter insynsrådet – och att man därför inte har några kommentarer till Ågrens plats i insynsrådet.
”Regeringen tillsätter insynsrådet och säkerställer den demokratiska insynen i vår verksamhet. Som GD (red. anm. generaldirektör) har jag inte kommentarer till regeringens agerande eller beslut i frågan”, skriver Jakob Granit i ett mail till GP.
Insynsrådet tillsätts alltså av regeringen – som anser att Ågren inte bör ha en statlig tjänst överhuvudtaget.
Hanna Björnfors är pressekreterare för miljöminister Karolina Skog, och säger att ansvaret att tillsätta insynsråd vid Havs- och vattenmyndigheten ligger under Miljödepartementet.
Det är också Miljödepartementet som anser att Maria Ågren är en lämplig kandidat i insynsrådet.
– Ja, det är en relevant fråga. Jag ska kolla upp det och återkommer, säger hon.
LÄS ÄVEN: Gd: Jag såg ingen annan utväg
"Entledigades från det uppdraget igår"
Under fredagseftermiddagen meddelade Hanna Björnfors att regeringen fattade beslut under torsdagen, 24 augusti, att Maria Ågren inte längre skulle ha uppdrag i Havs- och vattenmyndigheten heller.
– Det är faktiskt så att hon entledigades från det uppdraget igår, att hon från den 24 augusti alltså inte längre är ledamot i insynsrådet, säger Hanna Björnfors.
Hanna Björnfors menar att beslutet att entlediga Maria Ågren från sitt arbete i insynsrådet är ett följdbeslut på att regeringen meddelat att Ågren inte ska ha något sådant uppdrag i myndigheter.
Varför det dröjt ända till slutet på augusti innan Ågren entledigas, tror Hanna Björnfors kan ha att göra med att regeringsbeslut tar tid.
– Jag vet faktiskt inte säkert, men det kan vara en så enkel sak som att det tar lite tid att ordna med regeringsbeslut, säger hon.
GP har sökt Maria Ågren för en kommentar.
