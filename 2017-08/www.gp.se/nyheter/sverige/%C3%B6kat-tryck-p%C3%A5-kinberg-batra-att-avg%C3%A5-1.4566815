Ökat tryck på Kinberg Batra att avgå


Johan Sundström




Sverige
Fler och fler länsförbund vänder ryggen åt Anna Kinberg Batra. Kravet för att välja en ny partiledare är uppfyllt, när nu hälften av länsförbunden slutit sig till protesterna.



Upproret inom Moderaterna fortsatte att sprida sig under torsdagen. Innan dagens slut hade elva av 22 länsförbund bekräftat att de kräver partiledaren Anna Kinberg Batras avgång. Det innebär att de tillsammans är över gränsen på en tredjedel, vilket behövs för att kunna kräva ett nyval av partiledare.  De öppna protesterna mot partiledaren har växt snabbt. Under tisdagen krävde enstaka kommunalråd att partiledaren skulle avgå och Moderata Ungdomsförbundet ställde sig snabbt bakom kravet. Under onsdagen meddelade Moderaterna i Stockholms länsförbund att även de kräver Kinberg Batras avgång. Det dröjde inte länge förrän förbundet i Dalarna föll in i upproret följt utav förbundet i Västerbotten. Senare under kvällen meddelade även förbundet i Jämtland att de ställer sig bakom avgångskraven. Under torsdagen hade totalt elva av 22 länsförbund ställt sig bakom kraven på en ny partiledare, vilket är över en tredjedel av förbunden och därför räcker för att kräva ett nyval av partiledare.
"Det finns en besvikelse"
Moderata Ungdomsförbundet har krävt att det ska ske på partiets stämma i Örebro 12-15 oktober. Enligt statsvetare Marja Lemne beror upproret på en besvikelse över opinionssiffrorna. – Det finns en besvikelse över att partiet inte kunnat nå upp till siffrorna som gjorde att de vann valet 2006 när Reinfeldt blev statsminister. Istället har opinionssiffrorna fortsatt att sjunka. Ett avgörande i Kinberg Batras popularitet var utspelet i januari när hon öppnade upp för en möjlighet att regera med Sverigedemokraterna, som till viss del förstorades upp. Det ledde till en större splittring inom partiet, säger Marja Lemne, statsvetare på Stockholms universitet.   Enligt Marja Lemne är det nu troligast att Anna Kinberg Batra kommer att välja att avgå. – Enligt min uppfattning är det rimligt att hon har valt att avgå inom en vecka för partiets bästa. Om hon väljer att uthärda så har hon en matematisk chans att klara sig om det går till ett val om ny partiledare. Men det blir svårt att styra moderaterna och få väljarnas stöd med den här krisen bakom sig, säger Marja Lemne.   Efter Socialdemokraternas egen kris tidigare i sommar med skandalerna runt Transportstyrelsen, kunde inte krisen inom Moderaterna komma i ett bättre läge för dem, enligt Marja Lemne. – Nu när det är kris i Moderaterna så är det också kris i hela alliansen. Det är ett år kvar till valet och just nu drunknar övriga allianspartiers budskap bakom krisen, säger Marja Lemne.
"Mycket olyckligt"
Nu återstår att se om de elva länsförbunden kommer att gå vidare och formellt kräva att ett val om partiledare ska ske. I sådana fall kommer valberedningen att tvingas kalla till en extra stämma. Enligt Elisabeth Unell, som är Moderaternas vice ordförande i valberedningen, är det olyckligt att flytta fokus från politik till person. – Vi borde i stället diskutera politik, säger hon.   Elisabeth Unell är till vardags oppositionsråd i Västerås och hon är kritisk till utvecklingen inom partiet under de senaste dagarna. – De stora förlorarna på hela den här turbulensen är Moderaterna. Vi kommer inte till tals i de viktiga frågorna och kan inte föra ut den politik som vi vill driva. Det är mycket olyckligt, säger hon.
Under gårdagskvällen meddelade Anna Kinberg Batra via sin presschef att hennes tidigare uttalande om att hon inte tänker avgå står fast.
