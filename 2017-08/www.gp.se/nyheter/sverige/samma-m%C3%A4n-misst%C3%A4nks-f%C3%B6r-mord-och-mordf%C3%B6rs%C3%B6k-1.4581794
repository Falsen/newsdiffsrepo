Samma män misstänks för mord och mordförsök


TT




Sverige



Det finns ett samband mellan mordet på en 25-årig man i Limmared och mordförsöket i Herrljunga, då en jämnårig man sköts ned på öppen gata. Brotten begicks med bara en dags mellanrum i mitten av augusti.
Två personer har tidigare häktats för mordförsöket.
- Vi har under utredningens gång funnit samband mellan de här två händelserna, och därför har vi anhållit de här två personerna misstänkta för mord, säger Mats Axelsson, chef för polisens avdelning för grova brott i Borås, till SVT Nyheter Väst.
En kvinna som är bekant med de båda männen har också anhållits, misstänkt för medhjälp till mord. Flera av de inblandade personerna är kända av polisen, som uppger att det sannolikt inte handlar om en gängkonflikt utan snarare om personliga uppgörelser.
25-åringen sköts till döds i en lägenhet i Limmared den 19 augusti. Dagen därpå greps de två männen för mordförsöket efter att ha voltat med sin bil utanför Herrljunga.
TT
