Oklart när M:s valberedning kan börja arbetet


Filip Kruse




Sverige
Det är olyckligt att fokus flyttats från politik till person. Det menar Moderaterna valberednings vice ordförande Elisabeth Unell.
– Vi borde i stället diskutera politik, säger hon.



Efter att över en tredjedel av länsförbunden inom Moderaterna nu förklarat att man inte har förtroende för Anna Kinberg Batra blir missnöjet nu en fråga för valberedningen.
– Konsekvensen av det hela blir att kalla till en extra partistämma, säger Elisabeth Unell.
Valberedningen, som leds av Vellingemoderaten Lars-Ingvar Ljungman, har inte hunnit sammanträda för att diskutera frågan om avgångskraven mot Anna Kinberg Batra.
– Vi har inte haft möjlighet att prata än. Själv har jag varit på sammanträde hela dagen. Det här är något vi får diskutera. Men i och med att tillräckligt många länsförbund nu har gått ut och sagt att de inte har förtroende så kommer det kallas till extrastämma. Då innebär det att valberedningen aktiveras.
Elisabeth Unell är till vardags oppositionsråd i Västerås. Hon är kritisk till utvecklingen inom partiet under de senaste dagarna.
– De stora förlorarna på hela den här turbulensen är Moderaterna. Vi kommer inte till tals i de viktiga frågorna och kan inte föra ut den politik som vi vill driva. Det är mycket olyckligt. Ett exempel är den presskonferens som var kring försvaret under gårdagen. De förslagen vi presenterade då har inte märkts och hörts i den utsträckning som de egentligen borde. Det är mycket olyckligt.
Har du själv förtroende för Anna Kinberg Batra som partiledare? – Det jag kan uttala mig om är det beslut som vi tog på förbundsstyrelsen i går kväll där förbundstyrelsen uttalar förtroende för Anna.
Moderaterna kommer att hålla en stämma i Örebro i oktober. Det är en så kallad arbetsstämma vilket innebär att det i dagsläget inte finns några personval på dagordningen
