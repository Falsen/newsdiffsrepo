Misstänkt mänsklig kroppsdel i Öresund


Anders Abrahamsson




Sverige
En kroppsdel som kan vara från en människa har anträffats i havet i Höllviken i Vellinge kommun i Skåne, uppger polisen.
Dansk polisen har kontaktats om fyndet.
– Det är en del av en kroppsdel, men om det kommer från en människa vet vi inte än, säger Åsa Emanuelsson, pressinformatör vid polisen i region Syd.



Kroppsdelen har enligt polisen anträffats av en privatperson vid en strandkant i Höllviken i Falsterbo i Skåne vid lunchtid på torsdagen. Polisen uppger nu att fyndet, som skulle kunna vara en kroppsdel från en människa, ska undersökas och att kriminaltekniker har sänts till platsen.
Teknikerna kommer att ta beslut om fyndet ska komma att undersökas vidare av en rättsläkare.
Polisen i region Syd uppger också att man har underrättat dansk polis om fyndet.
– Om det är ett fynd som kommer köras till rättsläkare för vidare undersökning kommer vi att göra ett dna-test för att se vad det matchar. Det är lätt att dra paralleller i det här läget, men vi vet ingenting mer i nuläget. Vi är fortfarande på platsen och har underrättat dansk polis, säger Åsa Emanuelsson.
Enligt polisen har har en del av strandkanten och fyndplatsen spärrats av och dykare från räddningstjänsten har skickats till platsen för ytterligare sökarbete.
LÄS OCKSÅ: Bekräftat: Hittade kroppen tillhör Kim Wall
Höllviken ligger på motsatt sida av Öresund där den avlidna svenska journalisten Kim Walls torso anträffades av en manlig cyklist i måndags. Sedan kroppsdelen hittades i måndags har polisen fortsatt att söka efter saknade kvarlevor på både svenskt och danskt vatten.
Polisen i Köpenhamn uppger på sin hemsida att man har informerats om fyndet, men att det ännu är för tidigt att säga om det har någon koppling till deras utredning gällande Kim Walls död.
Köpenhamnspolisen: Forsätter söka vid fyndplatsen
Köpenhamnspolisen uppger också att fortsatta sökningar i vattnet runt platsen där fyndet har gjorts nu genomförs genom att bland annat dyka.
LÄS OCKSÅ: Åklagarens krav: Häkta Madsen misstänkt för mord
Under tisdagen obducerades Kim Walls torso och en rättsmedicinsk undersökning har också gjorts av kroppsdelen. Polisen väntar fortfarande på det färdiga resultatet av undersökningen för att se om den kan fastställa Kim Walls dödsorsak. Att kunna fastställa en dödsorsak kan vara avgörande för att få reda på vad som orsakat hennes död.
Polisen misstänker att ubåtskaptenen Peter Madsen medvetet mördade den svenska kvinnan i hans ubåt någon gång under torsdagskvällen den 10 augusti eller runt midnatt mot fredagen den 11 augusti.
Peter Madsen hävdar själv att en olycka inträffade ombord på hans ubåt, och att han därefter "begravde" den svenska kvinnan i Kögebukten söder om Köpenhamn.
Kim Walls kläder efterlyses
Tidigare under torsdagen gick dansk polisen också ut med en efterlysning av Kim Walls kläder. Kläderna hon bar när hon åkte ut med Madsen i hans ubåt anträffades varken i farkosten när den undersöktes eller i samband med att hennes torso anträffades.
Cyklister, båtfolk och människor som rör sig i Öresund, särskilt runt ön Amagers sydvästra sida, ombeds vara uppmärksamma. När Kim Wall åkte ut med Madsen bar hon en orangeblus som hade ett svartvitt mönster ned till, strumpbyxor och ett par vita tennisskor.
