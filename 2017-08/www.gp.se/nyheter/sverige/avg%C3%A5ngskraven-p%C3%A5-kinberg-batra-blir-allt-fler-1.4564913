Avgångskraven på Kinberg Batra blir allt fler

TT



Sverige
Det interna upproret mot Anna Kinberg Batra växer. Nu kräver sju länsförbund hennes avgång. För att en extrastämma ska kunna inkallas krävs åtta.



Under torsdagen har allt fler moderata länsförbund ställt sig bakom den uppmaning som kräver Anna Kinberg Batras avgång som partiledare. Tidigare har förbunden i Stockholm, Uppsala och Västerbotten krävt hennes avgång.
- Vi behöver tillsätta en ny partiledare, säger Kjell Jansson, ordförande i Stockholms länsförbund.
En "tydlig majoritet" i förbundsstyrelsen och bland de moderata kommunalråden i Stockholms län har förklarat att de saknar förtroende för partiledaren.
På torsdagsmorgonen meddelade även Gotlands länsförbund att man nu kräver Anna Kinberg Batras avgång. – Det krävs en förändring, säger ordföranden Jesper Skalberg Karlsson till DN.
Vid lunchtid på torsdagen meddelade länsförbundet i Örebro att också de kräver en avgång för Kinberg Batra. SVT Nyheter rapporterar under torsdagen att även Sörmlands länsförbund kräver hennes avgång. Detta innebär att totalt sju länsförbund nu står bakom kravet på hennes avgång. För att en extrastämma ska kunna inkallas krävs åtta, uppger SVT.
Flera förbund sluter upp
Jimmy Baker är moderat kommunalråd i Botkyrka utanför Stockholm. Han anser att Moderaterna inte sätter dagordningen på det sätt det största oppositionspartiet borde göra.
- Vi har en politik som vi är övertygade om skulle få gehör bland svenska folket men vi får inte ut den. Ytterst är det partiledarens roll och uppgift, säger han till TT.
Det dröjde inte länge innan ytterligare länsförbund ställde sig bakom det öppna avgångskravet.
- Vi befinner oss i en situation där det är svårt för Anna Kinberg Batra att fortsätta som partiledare, säger Carl-Oskar Bohlin, förbundsordförande för Moderaterna i Dalarna, till SVT Nyheter.
Sent på kvällen stod det klart att även Västerbottens och Uppsala län anslutit till revolten.
- Vi har haft en lång diskussion och kommit fram till att vi behöver byta partiledare i det här läget, säger Fredrik Ahlstedt, förste vice förbundsordförande i Uppsala län.
Krav på valberedningen
Han tillägger att förbundsstyrelsen var enig i sitt beslut och nu uppmanar valberedningen att börja leta efter en lämplig efterträdare till Kinberg Batra.
- Det fungerar inte med kommunikationen till väljarna. Vi möter dagligen väljare som har olika synpunkter. Det är svårt att kunna prata moderat politik när alla vill prata om att partiledaren inte är tillräckligt bra, säger han.
Även i Västerbottens län var det en enig förbundsstyrelse som ställde sig bakom avgångskravet.
- Det är ingen hemlighet att det är krisartade siffror för partiet och låga förtroendesiffror för partiledaren och då måste man någonstans dra ett streck för där gränsen går, säger förbundsordföranden Anders Ågren som även han vill att valberedningen agerar.
- Vi märker att det blir fler och fler länsförbund som ställer sig bakom de här kraven och vi hoppas att valberedningen kallas samman och agerar i frågan.
Uppmanar länsförbund
Muf-ordföranden Benjamin Dousa anser att läget för partiledaren är allvarligt och vill att fler delar av partiet sluter upp bakom avgångskravet.
- Nu hoppas jag att fler länsförbund också kommer till slutsatsen att man måste rädda det som räddas kan. Sedan återstår det att se om Anna lämnar frivilligt eller vad som händer, säger han till TT.
Lars-Ingvar Ljungman, som utöver att vara förbundsordförande i Skåne även har den viktiga posten som valberedningens ordförande, hade så sent som på onsdagen inte några planer på att kasta in ett ordförandeval på partiets arbetsstämma i oktober.
Ljungman varnar också partikamraterna för det han anser är riskerna med att fortsätta ifrågasätta Anna Kinberg Batra. Hans analys är att det inte gynnar partiets redan svåra opinionsläge.
- Om det här skulle fortsätta fram till stämman befarar jag att det verkligen påverkar oss, säger han till TT.
Brett stöd
Flera kommunalråd i Stockholms län gick redan på tisdagen ut med krav på M-ledarens avgång. Men än så länge finns det ingen stor uppslutning bland länsförbunden om att byta partiledare.
TT har varit i kontakt med hälften av de 21 länsförbunden. Stödet för Anna Kinberg Batra verkar om inte orubbat så åtminstone inte försvunnet. Från flera förbund hörs kritik mot att det man anser borde vara interna diskussioner förs öppet i medierna.
- Jag tycker att det är jätteolyckligt och skadligt för partiet att vi för de här diskussionerna externt, säger Mikaela Waltersson, förbundsordförande i Halland.
I Värmland anförs också praktiska skäl till att visa fortsatt stöd för Anna Kinberg Batra.
- Det är inte läge att byta partiledare nu. Det är för nära inpå valet, säger förbundsordföranden Stina Höök.
Negativt för partiet
På en pressträff på onsdagsmorgonen varnade också M-ledaren själv för att en fortsatt diskussion om hennes post är negativ för partiet. hon meddelade också att hon inte tänker avgå.
- Vägen framåt, och att komma ur det svåra läge vi befinner oss i, är inte att moderater fortsätter att bråka med varandra, säger hon.
– Vår moderata höst har knappt börjat och vi har mycket kvar att göra för att komma ur vår position.
Anna Kinberg Batra konstaterade också att hon inte sett någon förklara vad ett partiledarbyte skulle göra för skillnad eller i grunden lösa för problem.
Partistyrelseledamoten Hanif Bali tycker att hela partistyrelsen ska ställa sina platser till förfogande.
