Avgångskraven på Kinberg Batra blir allt fler

TT



Sverige
Det interna upproret mot Anna Kinberg Batra växer. Nu kräver åtta länsförbund hennes avgång, så många som krävs för att en extrastämma ska kunna inkallas.



Under torsdagen har allt fler moderata länsförbund ställt sig bakom den uppmaning som kräver Anna Kinberg Batras avgång som partiledare. Tidigare har förbunden i Stockholms län, Uppsala och Västerbotten krävt hennes avgång.
- Vi behöver tillsätta en ny partiledare, säger Kjell Jansson, ordförande i Stockholms länsförbund.
En "tydlig majoritet" i förbundsstyrelsen och bland de moderata kommunalråden i Stockholms län har förklarat att de saknar förtroende för partiledaren.
På torsdagsmorgonen meddelade även Gotlands länsförbund att man nu kräver Anna Kinberg Batras avgång. – Det krävs en förändring, säger ordföranden Jesper Skalberg Karlsson till DN.
Vid lunchtid på torsdagen meddelade länsförbundet i Örebro att också de kräver en avgång för Kinberg Batra. SVT Nyheter rapporterar under torsdagseftermiddagen att även Sörmlands länsförbund kräver hennes avgång. Detta innebär att totalt sju länsförbund nu står bakom kravet på hennes avgång. För att en extrastämma ska kunna inkallas krävs åtta, uppger SVT.
Flera förbund sluter upp
Det var under onsdagen som det interna upproret gentemot Anna Kinberg Batra tog fart, när Moderaternas länsförbund i Stockholm meddelade att de kräver hennes avgång. Snart därefter slöt länsförbunden i Dalarna, Västerbotten och Uppsala, samt ungdomsförbundet Muf upp i kravet.
– Vi har en politik som vi är övertygade om skulle få gehör bland svenska folket men vi får inte ut den. Ytterst är det partiledarens roll och uppgift, säger Jimmy Baker, moderat kommunalråd i Botkyrka utanför Stockholm.
– Vi befinner oss i en situation där det är svårt för Anna Kinberg Batra att fortsätta som partiledare,  Carl-Oskar Bohlin, förbundsordförande för Moderaterna i Dalarna, till SVT Nyheter.
Under torsdagsmorgonen meddelade också Gotland att också de kräver hennes avgång.
– Efter att ha pratat med min styrelse står det klart att det saknas ett förtroende för partiledaren. Därför ställer vi oss bakom kraven på att sammankalla valberedningen för att nominera en ny partiledare, säger den moderata riksdagsmannen Jesper Skalberg Karlsson till Helagotland.
Brett stöd
Totalt finns det 21 länsförbund inom Moderaterna, och det krävs enligt uppgift att minst åtta länsförbund ställer sig bakom kravet på Kinbergs Batras avgång för att en extrastämma ska sättas in. Enligt TT uppges det dock på flera håll finnas ett fortsatt stöd för Anna Kinberg Batra bland länsförbunden.
Västernorrland är ett av de länsförbund som uttrycker ett fortsatt förtroende för partiledaren. Men frågan om Anna Kinberg Batra kan sitta kvar på posten har ännu inte lyfts inom förbundet och ska göra det ”i närtid”, enligt ordförande Jörgen Berglund.
- Vi står bakom Anna, men vi kommer att föra en diskussion om det här i förbundsstyrelsen, säger han till TT.
Även Gävleborgs län står bakom Anna Kinberg Batra. Där finns inget särskilt möte planerat för att diskutera frågan.
- Hon är vår partiledare så länge vi inte säger något annat. Det är en fråga vi tar internt. Om frågan lyfts, från partiet eller valberedningen, om vad vi tycker kommer vi självklart samla vårt länsförbund, säger Patrik Stenvard ordförande för M i Gävleborg.
Stödet för Anna Kinberg Batra verkar om inte orubbat så åtminstone inte försvunnet. Från flera förbund hörs kritik mot att det man anser borde vara interna diskussioner förs öppet i medierna.
- Jag tycker att det är jätteolyckligt och skadligt för partiet att vi för de här diskussionerna externt, säger Mikaela Waltersson, förbundsordförande i Halland.
I Värmland anförs också praktiska skäl till att visa fortsatt stöd för Anna Kinberg Batra.
- Det är inte läge att byta partiledare nu. Det är för nära inpå valet, säger förbundsordföranden Stina Höök.
Negativt för partiet
På en pressträff på onsdagsmorgonen varnade också M-ledaren själv för att en fortsatt diskussion om hennes post är negativ för partiet. hon meddelade också att hon inte tänker avgå.
– Vägen framåt, och att komma ur det svåra läge vi befinner oss i, är inte att moderater fortsätter att bråka med varandra, säger hon.
– Vår moderata höst har knappt börjat och vi har mycket kvar att göra för att komma ur vår position.
Anna Kinberg Batra konstaterade också att hon inte sett någon förklara vad ett partiledarbyte skulle göra för skillnad eller i grunden lösa för problem.
Partistyrelseledamoten Hanif Bali tycker att hela partistyrelsen ska ställa sina platser till förfogande.
