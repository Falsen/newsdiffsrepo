Bostadsministern: 21 000 nya studentbostäder till 2026


Erling Borén




Sverige
Närmaste åren får Göteborg ett tillskott av 2 500 bostäder, varav 1 900 studentbostäder. Det meddelade bostadsminister Peter Eriksson i går under en presskonferens. Totalt planerar statliga Akademiska hus för 28 000 bostäder i Sverige.



– Att Akademiska hus nu bygger studentbostäder i stor skala är en direkt konsekvens av det uppdrag som regeringen har gett bolaget, säger Peter Eriksson.
Akademiska hus bildades 1993 och har sedan dess förvaltat fastigheter för universitet och högskolor. I april 2015 fick Akademiska hus ett utökat uppdrag av regeringen.
Istället för att förvalta universitetsbyggnader ska Akademiska hus numera även bygga studentbostäder.
Under 2016 har därför bolaget, tillsammans med andra statliga fastighetsbolag, inventerat sina markreserver för att klargöra var nya bostäder kan byggas.
Under onsdagens presskonferens på Kungliga tekniska högskolan framgick det att Akademiska hus har kartlagt mark för totalt 28 000 bostäder.
– Sammantaget byggs det just nu mycket studentbostäder i Sverige. I år har 6 200 påbörjats, och om den takten bibehålls kommer det att vara balans på de flesta studentorterna om tre till fem år, säger han.
Drygt 2 500 bostäder till Göteborg
För Göteborgs del ska Akademiska hus bygga 900 student- och forskarbostäder fram till 2021. 500 hamnar på Gibraltarvallen i Johanneberg. Resterande ska byggas i anslutning till det naturvetenskapliga- och medicinska nav som Göteborgs universitet ska bygga på Medicinareberget vid Sahlgrenska.
Mellan 2021 och 2026 ska ytterligare 1 000 studentbostäder upprättas på Medicinareberget. Under samma period ska dessutom 500 vanliga bostäder byggas på samma plats och 130 lägenheter på Gibraltarvallen.
Trots att åtagandet är nytt för Akademiska hus tillför regeringen inga extra medel.
– Vi finansierar det här byggandet helt på egen hand. Däremot kommer vi att kunna söka de investeringsstöd som andra fastighetsägare kan ansöka om för nybyggnation, säger Susanne Malmgren, chef för studentbostäder på Akademiska hus.
Bolaget ska bygga lite drygt hälften av studentbostäderna på egen hand. Resterade studentbostäder byggs genom att bolaget säljer mark till andra aktörer. De 7 000 bostäder som inte är ämnade för studenter kommer helt att byggas av andra byggbolag.
– En möjlig aktör i Göteborg är SGS bostäder. Det viktigaste är att vi lyckas skapa levande campusmiljöer och att bidra till staden i stort, säger hon.
Inför höstterminen råder det stort brist på studentbostäder i Göteborg. Staden är en av 13 städer där nya studenter riskerar att behöva vänta minst en termin för att få en bostad.
– Visst är det fortfarande en stor brist och det är klart att det här inte löser problemet för dem som kommer till universitetet efter sommaren. I nuläget är bristen i Sverige ungefär 17 000 studentbostäder. Men med nuvarande byggtakt kommer vi inte ha samma situation om några år, säger Peter Eriksson.
Är det den starka konjunkturen eller regerings förtjänst att det just nu byggs många studentbostäder i Sverige?
– Det är lite fånigt att dividera om vems förtjänst det är. Nu byggs det i Sverige och det är uppenbart att en del av byggandet beror på det mandat som Akademiska hus har fått, säger han.
