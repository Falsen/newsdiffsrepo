Miljonpublik riskerar bli utan Kanal 5


Mathilda Olausson




Sverige
Runt 4,5 miljoner tv-tittare riskerar att bli av med Discovery Networks kanaler. Samtidigt eskalerar bråket mellan Discovery Networks och Com Hem/Boxer.



Det är bland annat Kanal 5 och Eurosport som de runt 4,5 miljoner tittarna riskerar att förlora om inte Discovery Networks och Com Hem/Boxer lyckas enas om ett nytt distributionsavtal, vilket framgår av ett pressmeddelande som Discovery Networks skickade ut på tisdagen.
Tittarna riskerar också att missa upplösningen av Sveriges VM-kval i fotboll.
Det nuvarande avtalet löper ut vid midnatt den 31 augusti.
Olika syn
Fredrik Hallstan, presschef för Com Hem, säger att de har olika syn på vad programinnehållet är värt.
- Färre personer tittar på deras program, men de vill ha mer betalt. Det är det som det hela handlar om. Vi kan också se att Discovery använder metoder om att hota om att släcka ned tv-kanaler som ett sätt i förhandlingarna, säger han.
Uppgifterna om att färre personer tittar på programmen tillbakavisas av Discovery Networks.
Skriver öppet brev
Discovery Networks vd Henriette Zeuchner skriver i ett öppet brev på Kanal 5:s Facebooksida å andra sidan att Com Hem/Boxer vill ha mer, samtidigt som "de kräver att betala mindre".
Hon skriver också att Discovery Networks ville göra ett avtal tidigare i år.
"Com Hem/Boxer påstår att vi tar det svenska fotbollslandslaget som gisslan. Faktum är att det var Com Hem/Boxer som satte slutdatumet för det avtal vi har just nu. Vi ville göra ett avtal mycket tidigare i år, men gick med på en förlängning på deras begäran", skriver hon i det öppna brevet.
Det är inte första gången som Discovery Networks är inblandat i ett tv-bråk. I slutet av januari i fjol släckte Telenor Discoverys kanaler då parterna inte hade lyckats enas om ett nytt avtal. Konflikten löstes efter nästan två veckors tid – Bredbandsbolaget och Canal Digital fick då tillbaka Discovery Networks kanaler.
Tidigare i sommar släcktes Discovery Networks kanaler för 1,5 miljoner tv-tittare som hade Telia-abonnemang efter att Telia och Discovery Networks inte lyckades komma överens om ett nytt tv-avtal i tid. Tv-tittarna fick tillbaka kanalerna drygt ett dygn senare när man kom överens.
TT
