Krav: Hela partistyrelsen måste avgå


Daniel Alsén




Sverige
Moderaternas extrastämma ska bara välja en ny partiledare. Men inom M finns krav att hela partistyrelsen ska prövas.



När Moderaternas länsförbund i Jämtland beslutade att kräva Anna Kinberg Batras avgång ville man även att partistyrelsen skulle avgå.
- Det här är inget man kan lägga på en person. Vi är inte ensamma från Jämtland, det är ganska många län som har den åsikten, säger Saila Quicklund till TT.
- Det finns fantastiska företrädare som sitter i partistyrelsen och de kan ju sitta kvar om de får det förtroendet. Det innebär inte med automatik att de måste sluta, men det är en utvärdering som jag tycker är sund. Därför har vi förordat det.
Samtidigt finns det de som absolut inte vill att diskussionen nu ska handla om partistyrelsen. Det gäller M-förbunden i Stockholms län och Stockholms stad. De anser att en sådan diskussion riskerar att leda till en tidsödande konflikt.
- Det är nog traumatiskt ändå, det är ett allvarligt läge. Att då ifrågasätta hela den styrning som partiet är uppbyggt kring, det vore förfärligt illa, säger Joakim Larsson, ordförande i Stockholms stad, som säger att han också talar för Stockholms län.
"Nästan omöjligt"
Även länsförbundet i Östergötland vill att hela partistyrelsen omprövas. Förbundsordföranden Christian Gustavsson är själv partistyrelseledamot och vill inte släppa den idén – än.
- Jag behöver tänka lite mer på det över helgen. Principen tycker jag fortfarande är klok, men praktiskt inser jag att det kanske inte är genomförbart, säger han till TT.
- Om vi ska ha en extrastämma mellan nu och arbetsstämman är det nästan omöjligt för valberedningen att hantera både en ny partiordförande och samtidigt en massa personer i partistyrelsen.
Att partistyrelsen utvärderas är schysst mot en ny partiledare, som får möjlighet att påverka hur ett nytt lag formeras, är Quicklund och Gustavsson överens om.
- Det kan ju faktiskt också vara så att man som partistyrelseledamot känner att man inte är intresserad av att sitta kvar med en viss ordförande, säger Christian Gustavsson.
Många namn
Den hetare frågan är nog ändå vem som ska bli ny moderatledare. Förbundsstyrelsen i Jämtland har ännu inte diskuterat några favoriter.
- Det finns många bra namn och det har florerat namn en längre tid, säger Saila Quicklund.  TT: Ulf Kristersson och Elisabeth Svantesson nämns nästan alltid.
- Det är två fantastiskt kompetenta personer, som också är prövade. Sedan finns det flera andra namn. Jag känner mig inte orolig, utan det handlar mer om någon är villig att träda fram.
M-förbunden i Västerbotten, Uppsala län, Gotland, Västernorrland samt ungdomsförbundet Muf var alla med om att få Anna Kinberg Batra på fall genom att öppet kräva hennes avgång.
Men inga höga företrädare för dessa organ ville på fredagen prata med medierna, trots upprepade telefonsamtal och påminnelser via sms från TT.
TT
