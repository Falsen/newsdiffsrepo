#Grattis – hashtagg fyller tio år


TT




Sverige



Brädgård, gärdsgård, stege, staket, fyrkant, vedstapel, haga, stockhög, grind, fyrtagg, nummertecken, pound, hash. Kärt barn har många namn.
Men allra populärast på senare år har namnet hashtagg blivit, när symbolen kombineras med ett ämnesord. Nu fyller fenomenet tio år.
Online har "#" blivit användbar för att tagga material främst i sociala medier. Den har fungerat som samlande märke för stora händelser runtom i världen sedan 2007, när den först användes på mikrobloggen Twitter. Sedan har den spridit sig till sociala medier som Facebook, Instagram och Tumblr.
Det var Chris Messina, en amerikansk designer och expert på just sociala medier, som först föreslog användandet av hashtaggen för att samla tweets under ett ämne, skriver AFP. Den första tweeten med symbolen la han ut den 23 augusti 2007, och använde då #barcamp för att samla inlägg från olika teknikkonferenser, som han hjälpte till att organisera.
Numera används # 125 miljoner gånger på Twitter varje dag.
Födelsedagen på onsdagen firas naturligtvis med #Hashtag10.
TT
