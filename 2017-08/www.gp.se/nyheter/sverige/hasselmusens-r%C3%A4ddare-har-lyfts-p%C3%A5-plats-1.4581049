Hasselmusens räddare har lyfts på plats


John Alexander Sahlin




Sverige
Honungsros och björnbär ska locka hasselmöss att ta sig över en bro och slippa korsa en trafikerad väg – "kärleksportal" kallar Trafikverket satsningen som ska få möss från två sidor av vägen att mötas. Vad hasselmusen tycker om bron återstår att se.



Hasselmusen har gillat det här området i flera decennier och den nya vägen vid Svabesholm i Skåne, i närheten av Stenshuvuds nationalpark, ska inte få störa.
- För att få lov att bygga den här vägen gjorde vi den här kompensationsåtgärden, en överenskommelse med länsstyrelsen, säger Christian Björnsson, projektledare vid Trafikverket, och berättar att vägen dragits om för att öka säkerheten och framkomligheten i området.
Återskapar naturen
Vajrar ska kläs med klätterväxter och så småningom blir det en grön portal med bland annat honungsros och björnbär som löper över vägen – och därmed ersätta växtligheten som försvann när vägen drogs om. För att bygga vägen har ett stengärde brutits på platsen, berättar Christian Björnsson.
- Vi har hittat hanarnas bon på den ena sidan nya vägen och honornas på den andra. Så vi återskapar naturen för att mössen ska hitta varandra. Björnbär och vildros ska vara på marken och bokharabinda ska täcka hela stålkonstruktionen, så att den smälter in i landskapet med alla andra växter, säger han.
Prislappen
Nu ska det planteras växter i portalen och i höst blir det invigning av vägen. Notan för själva portalen slutar på runt miljonen.
- Ungefär tio procent av den totala byggkostnaden, vägen kostar ungefär 11-12 miljoner kronor, säger Björnsson.
Än så länge har inte Christian Björnsson sett någon hasselmus i verkligheten.
- Tyvärr har jag inte gjort det, jag har bara sett den på bild. De är oerhört skygga, många som bor här omkring har inte heller sett någon. Men den ska ha funnits här i 40 år, säger han.
TT
