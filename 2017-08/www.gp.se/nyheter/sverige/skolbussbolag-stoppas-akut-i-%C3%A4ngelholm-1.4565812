Skolbussbolag stoppas akut i Ängelholm


TT




Sverige



Ängelholms kommun har med omedelbar verkan brutit ett avtal med företaget Sundspärlans buss. Detta efter misstankar om att en av chaufförerna som kör skolbarn var påverkad.
Det var under onsdagen som en av företagets chaufförer ringde in till kommunen och sade att det blivit förhinder efter att ha "blåst rött". Chauffören ska då ha tagit en annan buss och kört barn i, enligt Ängelholms kommun, skriver SVT Helsingborg.
- Det hade uppdagats saker som gör att vi inte kan garantera elevernas trygghet och säkerhet, säger kommunens skolskjutssamordnare, Anders Åkesson, till Helsingborgs Dagblad.
Bergkvara buss har i stället tagit över alla skolskjutsarna i området i Ängelholm. Det rör sig om 260 elever i Strövelstorp, Villan, Nyhem.
Men enligt Boris Nilsson, vd för Sundspärlans buss, var samtalet till kommunen en hämndaktion, ett försök att svartmåla företaget. Han säger till HD att han nyligen förbjudit chauffören att köra skolbarn tills läkarintyg kunde uppvisas eftersom det framkommit uppgifter om en sjukdomsbild.
TT
