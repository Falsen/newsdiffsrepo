Cirka 500 jobb flyttas från Stockholm


TT




Sverige
Regeringen vill flytta ut sju myndigheter, helt eller delvis, från Stockholm till andra orter i landet. Det gäller bland annat Strålsäkerhetsmyndigheten som ska flytta till Katrineholm. Omkring 500 jobb berörs och facken är kritiska.



Statsminister Stefan Löfven och civilminister Ardalan Shekarabi (S) presenterar vid en pressträff i Katrineholm en lista över myndigheter eller delar av myndigheter som ska omlokaliseras.
Först på listan är delar av Strålsäkerhetsmyndigheten, där 120 anställda ska arbeta i Katrineholm. Omlokaliseringen ska vara klar i november 2018.
Andra myndigheter som kommer att flyttas är Polarforskningssekretariatet till Luleå, Myndigheten för kulturanalys till Göteborg, Myndigheten för ungdoms- och civilsamhällsfrågor till Växjö, delar av ESF-rådet till Gävle, delar av Universitets- och högskolerådet till Visby och delar av Tillväxtverket till Östersund.
Totalt rör det sig om 500–550 jobb.
Mer kommer
Och det kommer mera inom det närmaste året, säger Shekarabi:
- Vi är på inget sätt färdiga med det här arbetet. Vi kommer att fortsätta att arbeta med omlokaliseringar.
För Stefan Löfven handlar det i första hand om att bygga legitimitet för statens gärning och mindre om rena arbetsmarknadsåtgärder.
- Under alltför lång tid har det funnits en tydlig trend av centralisering till Stockholm, säger Stefan Löfven.
Han anklagar den förra borgerliga regeringen för Stockholmsfixering.
Utan statlig närvaro i landet minskar känslan av samhörighet, anser Löfven.
- I dag presenterar vi den största omlokaliseringen av statliga myndigheter från Stockholm till andra delar av landet på över ett decennium, säger Löfven.
Kritiska fack
Facken är precis som vid tidigare flyttar kritiska.
- Vi håller med om ambitionen, mer statlig service runt om i landet, säger ST:s ordförande Britta Lejon.
Men det kan ske på mycket bättre sätt.
- Anställ fler poliser, mer personal till exempelvis försäkringskassorna. Där finns stora behov, säger Lejon.
Även akademikernas fack Saco-S går hårt åt beslutet.
"Tidigare erfarenheter av att omlokalisera visar att det är mycket kostsamt att och att verksamheterna påverkas negativt. Detta har tunga expertmyndigheter som Riksrevisionen och Statskontoret visat i utredningar. Regeringen borde lyssna experterna och avbryta planerna på att flytta ut myndigheter", skriver Saco-S ordförande Lena Emanuelsson.
Oklara effekter
Cheferna på de berörda myndigheterna har bara haft kännedom om beslutet en kort tid innan. Det är knappast klackarna i taket.
Hur delar av flytten av Strålsäkerhetsmyndigheten ska ske är oklart:
- Det finns inget antal sagt, utan vi har fått i uppdrag att omlokalisera visa verksamheter så mycket som möjligt. Vi ska analysera först, men mycket kommer att vara kvar i Stockholm, säger Mats Persson, generaldirektör för Strålsäkerhetsmyndigheten.
- Vi har ju väldigt mycket spetskompetens och en stor andel disputerade anställda. Och hur lätt det är att rekrytera till Katrineholm det vet inte vi.
Tongångarna är ungefär desamma på Polarforskningssekretariatet.
- Jag vet inte riktigt vad jag tänker. Vi har en välfungerande verksamhet i Stockholm med närhet till lärosätena Stockholm och Uppsala. Vad det här betyder är lite tidigt för mig att göra en klok analys av, för det här beskedet kom i stort sett för oss i dag, säger sekretariatets föreståndare Björn Dahlbäck.
Centerpartiet och Vänsterpartiet tycker dock att regeringen går alltför långsamt fram, jämfört med landsbygdskommitténs förslag om 10 000 utflyttade jobb.
Regeringen har tidigare flyttat ut tre myndigheter från huvudstaden. Det gäller E-hälsomyndigheten (till Kalmar), Fastighetsmäklarinspektionen (Karlstad) samt Myndigheten för familjerätt och föräldraskapsstöd (Skellefteå).
TT
