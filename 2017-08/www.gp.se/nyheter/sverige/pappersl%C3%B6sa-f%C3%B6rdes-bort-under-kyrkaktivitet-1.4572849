Papperslösa fördes bort under kyrkaktivitet


Ronja Mårtensson




Sverige
Mitt under ett familjeläger för papperslösa i norra Skåne, anordnat av kyrkan, gjorde polisen ett tillslag. Fem av sex familjer blev bortförda. Kyrkan riktar nu kritik mot polisens agerande.



Under fredagen anordnade svenska kyrkan i Malmö ett årligt familjeläger för människor på flykt i ett vandrarhem i norra Skåne. Plötsligt avbröts aktiviteten av att ett 30-tal poliser dök upp utan att kyrkan informerats.
- Polisen omringade området och efter en stund gjordes en kontroll av familjerna. Efter cirka två timmar fick fem av sex familjer åka i väg till Rättscentrum i Malmö. De var väldigt skärrade, inte minst barnen, säger Per Kristiansson, präst i Malmö och ansvarig för familjelägret.
Kräver kyrkofrid
Enligt vad han har fått återberättat från kyrkopersonalen på plats gick gränspolisens kontroll korrekt till och det var inte våldsamt. Men det spelar ingen roll, anser Kristiansson.
- Det är fel att polisen gör så här. Många utsatta människor vänder sig till oss för att vi varken frågar efter medborgarskap eller identitetshandlingar. Då måste de kunna känna sig trygga, även när vi ordnar ett familjeläger.
I Sverige har det sedan urminnes tider rått kyrkofrid, även om det inte är lagstadgat. Det betyder att myndigheter inte ska ingripa i en kyrkomiljö.
- Även om polisen bara gör sitt jobb så tycker jag att man som myndighet måste respektera att kyrkan är en trygg plats för alla, vilket är en gammal tradition över hela världen.
"Vårt uppdrag"
Polisen i Malmö kan i nuläget inte gå in på några detaljer kring händelsen, men bekräftar att det har skett en inre utlänningskontroll och att den gått till på ett korrekt sätt.
TT: Hur resonerar ni runt kyrkofriden i det här fallet?
- Jag kan inte det specifika fallet och har svårt att uttala mig om det. Men vi har i vårt uppdrag att utföra sådana här kontroller på platser där vi fått information om att personer vistas illegat. Det är en svår arbetsuppgift och jag förstår att vi ibland får kritik. Det är inga konstigheter, men det är samtidigt viktigt att vi sköter vårt arbete. Vi kommer diskutera detta vidare på måndag, säger Ewa-Gun Westford, presstalesman på polisen.
Per Kristiansson är nu oroad över att det här ska få människor att inte våga söka sig till kyrkan.
- Det blir oerhört svårt för oss att driva en verksamhet och hjälpa människor och samtidigt veta hur vi ska hantera sådana här händelser. Kan folk känna sig trygga nu att söka sig till kyrkan som en fristad?
TT
