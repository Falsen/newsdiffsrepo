Rothstein lämnar Oxford i protest


Britt-Marie Mattsson




Sverige
Bo Rothstein lämnar sin professur i Oxford i protest och återvänder till Göteborgs universitet. Skälet är att en av Oxfords största donatorer stöder Donald Trump. – Som forskare är det omöjligt att stanna, säger Rothstein.



Mångmiljardären Leonard Blavatnik är en av de största bidragsgivarna i universitetsvärlden. Han donerade en miljard kronor till Oxforduniversitetet 2010. Det nybyggda School of Government bär Blavatniks namn liksom professuren som Bo Rothstein innehar. Blavatnik är född i Ukraina – som då var en del av Sovjet – och har både amerikanskt och brittiskt medborgarskap. Han adlades nyligen i Storbritannien och är noga med sin titel Sir. Blavatnik har anklagats för att stå alltför nära ryska oligarker och även för att ha band till den ryske ledaren Vladimir Putin. Han har också kritiserats för att i sin affärsverksamhet ha förorsakat British Petroleum skada.
– Jag gick noga igenom vad som fanns tillgängligt om honom innan jag accepterade professuren, men kunde inte hitta några handfasta bevis för oegentligheter, säger Rothstein. Och mitt hjärta blöder inte precis för British Petroleum. Det var många rykten, men inget som kunde beläggas.
Bidrag till valrörelsen
Under årets amerikanska valrörelse tog flera republikanska politiker emot bidrag från Leonard Blavatnik. Till dem hör Mitch McConell, som är majoritetsledare i senaten, och de Trump-kritiska senatorerna John McCain och Linsey Graham. Andra mottagare av Blavatnikpengar är några av Trumps motståndare under presidentvalskampanjen – Marco Rubio, Scott Walker och John Kasich. Donationerna har skett från bolag som Blavatnik kontrollerar, Access Industries and Al Altep Holdings, enligt USA:s federala valkommission.
Men nyligen kunde tidningen Dallas New avslöja att Blavatnik börjat stödja Donald Trump.
Det började med en miljon dollar till Trumps installationsceremonini januari. Blavatniks kontor i New York ligger mitt emot Trump Tower på femte avenyn.
– Detta handlar inte om att Blavatnik väljer att stödja republikanernas politik om till exempel stora skattesänkningar för de rika utan om att Trump demonterar förutsättningarna för det demokratiska styrelseskicket, framhåller Rothstein. Trumps politik är raka motsatsen till vad min forskning visar är grunden för att åstadkomma mänsklig välfärd.
Bo Rothstein är statsvetare och världsledande i forskning kring korruption och politiska styrsystem. Han är en av grundarna av institutet QOG, Quality of Government, vid Göteborgs Universitet.
Tjänstledig
Rothstein har varit tjänstledig från sin professur i Göteborg i ett och ett halvt år och avsåg att lämna sin tjänst för att fortsätta i Oxford. Men när uppgiften kom om Blavatniks stöd till Trump ändrade han sig. – Jag kan omöjligt inför studenter och kollegor försvara att jag skall skänka legitimitet och trovärdighet till en person som väljer att ge omfattande donationer till Donald Trump, säger Rothstein. Trumps politik raserar grunden för de ideal som är basen för fungerande offentliga institutioner.
Rothstein säger att det inte går att skilja på Blavatniks donation till Oxforduniversitetet och honom som privatperson. Med sitt stöd till Trump riskerar Blavatnik hela legitimiteten i sin donation. Den rasistiska demonstrationen i Charlottesville – som samlade extremhögern, Ku Klux Klan och nynazister och Donald Trumps sätt att lägga skulden på våldsamheterna också på motdemonstranterna – fick Rothstein att fatta det avgörande beslutet att lämna Oxford. Grunden för en demokratiskt vald politisk ledare är att ta avstånd från politiskt våld, respektera valresultatet och sina politiska motståndare.
– Trump går emot detta på alla punkter, säger Bo Rothstein. Han är därför farlig på riktigt.
