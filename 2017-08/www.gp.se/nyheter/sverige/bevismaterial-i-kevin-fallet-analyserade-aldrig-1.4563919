Bevismaterial i Kevin-fallet analyserade aldrig


Anders Abrahamsson




Sverige
Analyssvar i Kevin-utredningen avbeställdes och gicks aldrig igenom.
Anledningen är enligt uppgifter till Aftonbladet att bröderna Robin och Christian redan hade pekats ut som skyldiga för mordet på 4-åringen.
– Man kan ha synpunkter på att man ansåg sig färdiga innan man hade alla analyssvar, säger chefsåklagare Niclas Wargren till Aftonbladet.



Wargren leder nu mordutredningen som återupptogs tidigare i år att SVT:s "Dokument inifrån" granskat det över 19 år gamla fallet efter fyraårige Kevins död i Arvika 1998.
Då det efter långa, och i efterhand kritiserade och ifrågasatta, förhör av Kevins kamrat Robin och hans äldre bror Christian, ansågs klarlagt att bröderna hade dödat fyraåringen avbeställde utredarna svaren på analyser av föremål som först ansågs intressanta för utredningen.
LÄS OCKSÅ: En lättad familj berättade sin historia
Tiden efter Kevin hittades död vid Glafsfjorden i stadsdelen Dottevik i Arvika gjorde polisen flera beslag som till exempel kläder och pinnar som skickades in för analys till statens kriminaltekniska laboratorium, (SKL) som sedan ett par år tillbaka går under namnet NFC.
Enligt uppgifter till Aftonbladet avbeställdes dock flera av analyssvaren.
– NFC säger att de har skickat en del resultat, men vi kan inte hitta de svaren. Sedan har det gjorts avbeställningar på analyser därifrån efter att man avslutat förundersökningen. Så vi konstaterar att allt inte är testat, säger den nuvarande förundersökningsledaren Niclas Wargren till Aftonbladet.
På Aftonbladets fråga om det uteblivna analyssvaren skulle kunna ha gjort att misstankarna mot bröderna hade förändrats svarar Niclas Wargren:
– Det är möjligt, det vet jag inte. Nu när vi ligger så långt efter i tiden så måste vi jobba med det. Det kanske inte ger något men det är definitivt viktigt att testa.
Wargren berättar också att det så vitt han vet inte finns någon teknisk bevisning som binder bröderna till brottet. Vid tillfället för Kevins död var de endast fem respektive och sju år gamla.
Poliskommissarie Rolf Sandberg, som ansvarade för polisens utredningen efter fyraårige Kevins död, har avböjt att kommentera uppgifterna.
