Västsverige står bakom partiledaren


Stefan Bjarnefors




Sverige
Att Moderaternas opinionssiffror dalar är inte något som bara ska skyllas på Anna Kinberg Batra. Det anser de västsvenska toppmoderater som GP har pratat med.



Länsförbundet i Östergötland, kommunalråd i Solna och Kävlinge samt ungdomsförbundet MUF. Alla har de ställt krav på att Anna Kinberg Batra ska avgå från sin post som partiledare Men bland moderaterna Göteborgsregionen är det inte någon som stämmer in i kritiken.
– Jag tycker att det är fel att kräva hennes avgång. Hon ska ha vårt förtroende så länge hon för rätt politik och agerar som hon ska. Det är ändå politikens innehåll som är det viktiga, säger Stefan Svensson (M), kommunalråd i Partille.
"Beter oss som ett litet parti"
Anders Holmensköld (M), oppositionsråd i Kungälv, anser att problemen i partiet är större än vem som är den yttersta företrädaren.
– Det saknas en hel del inom kommunikation och politik. Vi har mer och mer börjat bete oss som ett litet parti med ständiga småutspel. Det saknas stora penseldrag som visar hur vi ska regera landet bättre. Sedan vi hamnade i opposition har vi tappat mycket av det initiativ och engagemang som varit kännetecknande för Nya Moderaterna, säger han och menar att ansvaret för att vända opinionen är ett arbete för hela partiet.
LÄS MER: Anna Kinberg Batra: "Jag tänker inte avgå"
Det är en analys som Sofia Westergren (M), som leder den största oppositionsgruppen i Stenungsund, delar.
– Att höja Moderaterna är något som vi måste göra tillsammans. Att bara ge sig på sin ledare är att lägga över skulden på någon annan. Det är ingenting som jag står bakom. Anna Kinberg Batra är otroligt duktig. Vi är på väg in på den klassiska moderata linjen – det gillar jag och många med mig, säger hon.
"Slår sönder oss själva"
Även Camilla Olofsson, ordförande för Moderaterna i Lilla Edet tycker att kärnfrågan handlar om att komma överens internt.
– Vi måste ena oss och ställa oss bakom vår företrädare. Om vi slåss så här slår vi bara sönder oss själva. Ett partis framgång bygger inte bara på en person. Partiledaren är viktig, men det är andra också. Vi måste få ändan ur vagnen och börja kampanja, säger hon.
LÄS MER: Ransgård stöder AKB som partiledare
Flera av de som GP pratar med tycker att kritiken ska hållas inom partiet – och om någon vill pröva förtroendet för Anna Kinberg Batra ska det i så fall göras på stämman i oktober.
– Vi har stora behov i Sverige med många utmaningar, men istället debatterar vi personer. Det tycker jag är olyckligt. Vem som ska leda oss eller inte tycker jag är en intern diskussion, säger Mikael Berglund (M), oppositionsråd i Ale.
– Att tro att våra opinionssiffror uteslutande beror på vår partiledare är orimligt. Sen ska alla representanter utredas löpande. Men det ska i första hand ske i direkta möten och internt innan man väljer att gå ut i media, säger Alexander Abenius (M), oppositionsråd i Lerum.
