Kravet: Häkta Madsen för mord


Josefine Olausson




Sverige
Åklagaren Jakob Buch-Jepsen kräver nu att utbåtskaptenen Peter Madsen häktas misstänkt för mord och brott mot griftefriden.
Madsen sitter i dag häktad misstänkt för grovt vållande till annans död - men efter fyndet av Kim Walls torso räknar åklagaren nu med att rubriceringen skärps.
– Det har framkommit mycket nytt material sedan häktningen, säger Buch-Jepsen till Ekstra Bladet.



Den 12 augusti häktades Peter Madsen misstänkt för grovt vållande till annans död, efter att han dagen tidigare ensam räddades från sin ubåt i Kögebukten.
Madsen hävdade under häktningsförhandlingen att en olycka inträffade på hans ubåt, en olycka som ledde till att Kim Wall som fanns ombord omkom. Efter det uppgav Madsen att han hade "begravt" den svenska kvinnan i Kögebukten söder om Köpenhamn.
Köpenhamns tingsrätt ansåg då att bevisen mot honom endast räckte för att häkta honom misstänkt för brottsrubriceringen "uagtsomt manddrab" under särskilt försvårande omständigheter – vilket i svensk lagstiftning motsvarar grovt vållande till annans död.
Nya uppgifter kan stärka misstankarna
Sedan häktningsförhandlingen har betydande nya uppgifter framkommit i utredningen. I måndags hittades en torso tillhörande en kvinna vid ön Amager, en kroppsdel som polisen under onsdagen kunde bekräfta tillhör Kim Wall. Kroppsdelen hade bland annat skador som polisen misstänker orsakats för att tömma kroppsdelen på luftgaser så att den inte skulle flyta upp till ytan. Även metall som misstänks ha använts som sänken hittades på torson.
Utöver det har polisen även hittat blodspår som matchar Kim Walls dna i Peter Madsens sänkta ubåt. Efter att polisen undersökte ubåten dagen efter häktningsförhandlingen kunde man också konstatera att ubåten sänktes medvetet av Peter Madsen.
De nya uppgifterna gör nu att åklagaren Jakob Buch-Jepsen som leder utredningen efter Kim Walls död tänker yrka på att rubriceringen mot Madsen skärps. Ubåtskaptenens häktningstid går ut den 5 september och senast då kommer det nya utredningsmaterialet att presenteras för rätten.
– Det har kommit fram mycket material sedan häktningsförhandlingen och därför ska rätten nu få ta ställning till det fullständiga utredningsmaterialet som nu finns, säger Jakob Buch-Jepsen till Ekstra Bladet.
LÄS MER: Madsen "lättad" efter sin förklaring
Dödsorsaken oklar
Polisen väntar också på svaret på den rättsmedicinska undersökning som gjorts av Kim Walls torso för att eventuellt kunna fastställa en dödsorsak. Man väntar också på analyser av fynd som gjorts i Peter Madsens ubåt.
Även om Köpenhamns tingsrätt har häktat Madsen misstänkt för grovt vållande till annans död har polisen hela tiden misstänkt att Madsen medvetet har mördat Kim Wall.
– Han är från polisens sida, och har hela tiden varit, misstänkt för den allvarligare formen av det som vi kallar för ”manddrab”, alltså det ni i Sverige kallar för mord. Domaren valde senare under häktningsförhandlingen att häkta honom misstänkt för "uagtsomt manddrab". Men polisens misstanke har hela tiden varit att han är misstänkt för ”manddrab”, sa polischefen Jens Møller till GP under onsdagen.
LÄS MER: Bekräftat: Hittade kroppen tillhör Kim Wall
Nekar till brott
Peter Madsen har dock konsekvent nekat till att han medvetet har dödat Kim Wall och står enligt sin advokat fortfarande fast vid att en olycka orsakade den svenska kvinnans död.
– Min klient och jag är mycket till freds med att fyndet som polisen gjort har kunnat identifieras. Den delen av utredningen är nu på plats, och det är han mycket lättad över, har Peter Madsens advokat Betina Hald Engmark tidigare sagt till Ritzau.
LÄS MER: Ubåtsfallet: Kroppen medvetet stympad
