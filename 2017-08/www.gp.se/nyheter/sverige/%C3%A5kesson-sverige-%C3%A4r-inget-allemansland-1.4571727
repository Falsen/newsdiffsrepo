Åkesson: Sverige är inget allemansland


Lars Larsson




Sverige
SD-ledaren Jimmie Åkesson inledde sitt sommartal i hemstaden Sölvesborg med att angripa terrorn – och fortsatte raskt med påhopp på asyldemonstranter och "det vänsterliberala etablissemanget".



- Sverige är inget allemansland! utropar Åkesson på Slottsudden i Sölvesborg inför många entusiastiska sympatisörer, många tillresta från andra håll i Sverige till partiets sommarfestival.
- Det välstånd som skapats här över generationer, genom slit, genom uppoffringar, pliktkänsla – det är vårt välstånd, säger Åkesson och hävdar att det är på den punkten SD verkligen skiljer sig från "vänsterliberalerna".
- Vårt välstånd är inte hela världens välstånd! ropar Åkesson och får stort bifall.
Och den som kommer hit ska anpassa sig på alla plan och "ta seden dit man kommer".
Jimmie Åkesson vill också inrätta vad han kallar säkerhetsklassade vårdplatser på sjukhusen, för att komma tillrätta med problem som uppstår när kriminella vårdas.
"Tryck tillbaka terroristerna"
SD-ledaren började sitt tal med ett angrepp mot den "islamistiska terrorn".
- Terrorn kommer inte att sluta förrän vi i väst, samlat, ser till att avsluta den, säger Jimmie Åkesson i sitt tal.
Han hänvisar bland annat till terrordåden i Barcelona och Åbo.
- Vi ska med all den kraft och resurser vi kan uppbringa se till att trycka tillbaka terroristerna till de hålor de har krupit upp ifrån, säger Åkesson och får stora applåder.
Åkesson övergår till att kritisera den demonstration av och för unga asylsökande som pågår sedan några veckor på Medborgarplatsen i Stockholm. Han kritiserar också polisen för att demonstrationen inte stoppas, att demonstranternas tillstånd inte kollas och personernas identitet kontrolleras.
"Står över splittring"
Samtidigt säger han att det är fel att åka dit och "skrika okvädningsord" mot demonstranterna.
- Det bästa motståndet mot vänsterliberalernas slapphet är att visa på ett seriöst, ansvarstagande alternativ. Den Sverigevänliga rörelsen står över splittring och polarisering, säger han och tillägger att hans rörelses väg är att "samla nationen".
Under regntunga skyar i Blekinge har Åkesson också annat att begrunda. Med Anna Kinberg Batras sorti från Moderaterna lär även han tänka över sin strategi för att få mer att säga till om, trots stabila opinionssiffror för partiet.
Med M-ledarens avgång försvinner den i princip enda partiledare som på allvar öppnat för samarbete med Sverigedemokraterna. Om hennes efterträdare fullföljer går inte att veta, vilket verkar oroa Jimmie Åkesson.
- Det verkar vara en öppen fråga. Men sett till vilka som ligger bakom avsättandet av Anna Kinberg Batra finns det en risk för att Moderaterna tar några steg tillbaka till den Reinfeldtliberala doktrinen, säger han från scenen i Sölvesborg.
Den riktiga nedgången i Moderaternas opinionssiffror började när Kinberg Batra slog upp dörren till SD i januari. Öppningen har i praktiken inte gjort någon skillnad för den förda politiken mot tidigare, men det har lett till bråk inom Alliansen.
Fullföljer misstroende
Liberalernas Jan Björklund har under våren trappat upp tonläget i avståndstagandet mot Sverigedemokraterna och uppmanar den Kinbergs Batras efterträdare att "stänga dörren" mot SD.
I sitt tal hävdade Åkesson att både L och Centern spelar dubbelspel när de säger sig vilja göra sig av med statsminister Stefan Löfven (S), men samtidigt inte vill löpa linan ut.
Han angrep sedan Centern för att "inte längre vara ett landsbygdsparti".
- Det är framförallt ett ultraliberalt storstadsparti, dundrar Åkesson.
Om några veckor ser dock Alliansen och SD i förening ut att gå fram med en misstroendeförklaring mot försvarsminister Peter Hultqvist i riksdagen. Åkesson gjorde i sitt tal klart att hans parti kommer att stå fast vid att fullfölja misstroendeförklaringen.
- Det är självklart, säger han.
TT
