Vännen: "Omöjligt att förstå att hon fick detta slut"


Josefine Olausson




Sverige
För tre veckor sedan satt de tillsammans i soffan - för ett dygn sedan fick Malin Franzén beskedet att vännen och förra kollegan Kim Wall är död, sedan polisen identifierat den kroppsdel som hittades i danska vatten under måndagen.
"Det är rakt omöjligt att förstå att hon fick detta slut", skriver hon.



Det är på Facebook som Kim Walls vän Malin Franzén beskriver den ofattbara sorgen i att ha förlorat sin vän.
I texten berättar hon om hur de senaste 12 dagarna har varit en "oupphörlig parad av den ena ofattbara händelsen efter den andra" och att Kim Wall, bara för tre veckor sedan, satt i vännens soffa i Malmö och berättade om sitt nya hus i Kina, vilket SVT tidigare har skrivit om.
De båda arbetade tillsammans som telefonförsäljare på ett callcenter för många år sedan.
Skulle skriva reportage
Den 10 augusti åkte Kim Wall ut från Refshaleøen på Amagers tillsammans med uppfinnaren Peter Madsen i dennes ubåt för att skriva en artikel om 47-åringen.
Sedan dess har ingen sett till henne.
Men efter nästan två veckors intensivt sökande uppgav den danska polisen under onsdagsmorgonen att de fynd som gjorts av delar från en kvinnokropp vid ön Amagers, tillhörde Kim Wall.
LÄS MER: Mammans ord om Kim Walls död
Studerade i USA
Enligt Malin Franzén brann Kim Wall för sitt yrke och berättandet.
"Man lyssnade alltid storögt på henne. Hur många känner man egentligen som kan ge förstahandsinformation om både Ugandas filmindustri, massgravarna på Sri Lanka och Kubas poliskår? Som blivit antagen och tagit examen från inte en, men två superskolor. Jag tittade över hennes axel när hon läste sitt antagningsbesked till Columbia, och höll på att svimma när jag såg deras terminsavgift, men hon sa bara något i stil med "ja just det, måste fixa det". Och det gjorde hon, för det hon åstadkommit har hon gjort på egna meriter, inget har serverats", skriver hon och fortsätter:
"Förlusten av henne är inte bara förlusten av en fin vän, utan också en källa till inspiration".
LÄS MER: Detta har hänt i ubåtsdramat
"Omöjligt att förstå"
Vännen beskriver hur Kim Wall kom dragandes med en stor resväska till hemmet i Trelleborg, ett par gånger om året, för att snart ge sig ut på nya äventyr världen över.
"När hon åkte igen var man uppfylld av känslan att allt är möjligt. Det är svårt nog att begripa att hennes äventyr är slut, det är rakt omöjligt att förstå att hon fick detta slut. Vila i frid kära Kim", avslutar vännen inlägget.
Malin Franzén har godkänt att GP publicerar text och bild.
