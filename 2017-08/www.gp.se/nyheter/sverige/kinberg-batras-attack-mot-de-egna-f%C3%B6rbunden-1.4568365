Kinberg Batras attack mot de egna förbunden

Caroline Lundgren



Sverige
Under en presskonferens på fredagsförmiddagen meddelade Moderaternas partiledare Anna Kinberg Batra att hon avgår från sin post efter att hälften av partiets länsförbund krävt hennes avgång. Kinberg Batra höll inte tillbaka när hon kommenterade länsförbundens svek: "Det är för många moderater som ägnar sig åt det som närmast kan beskrivas som självskadebeteende."



Det var en beslutsam Anna Kinberg Batra som intog moderaternas presskonferens under fredagsförmiddagen. Inledningsvis berättade hon om sin syn på partiet under de senaste tre åren, för att sedan kommentera den senaste tidens interna uppror inom Moderaterna där hälften av partiets länsförbund krävt hennes avgång.
– Det är inte möjligt att genomföra politik i nuläget, sa hon till en samlad presskår.
LÄS OCKSÅ: Anna Kinberg Batra avgår som partiledare för Moderaterna
Hårda ord mot kritikerna
Efter konstaterandet om det svåra läget inom partiet, kastade Kinberg Batra hårda ord mot de länsförbund som under veckan krävt hennes avgång. Redan i tisdags påbörjades det interna upproret då Stockholms länsförbund öppet begärde hennes avgång – ett krav som fler länsförbund snabbt ställde sig bakom under de efterföljande dagarna.
– Det är för många moderater som ägnar sig åt det som närmast kan beskrivas som självskadebeteende. Jag tål kritik, men jag tror inte att våra väljare ser vårt politiska innehåll alls.
Kinberg Batra avslutade med att meddela att hon inte ångrar någonting och är stolt över sin insats. GP försöker nå länsförbunden för en kommentar om uttalandet kring "självskadebeteendet".
LÄS OCKSÅ: "Utvecklingen har visat upp politikens allra värsta sidor"
