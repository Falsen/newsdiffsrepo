Fritzon nobbar norsk ministerkollega


Ella Sundström




Sverige
Migrationsminister Heléne Fritzon (S) har ställt in ett sedan länge planerat möte med sin norska motsvarighet Sylvi Listhaug från Fremskrittspartiet.



När den norska invandrings- och integrationsminister Sylvi Listhaug från Fremskrittspartiet landade i Sverige fick hon besked om att mötet med migrationsminister Heléne Fritzon som varit planerat i veckor har ställts in. Listhaug har inte fått någon förklaring till varför mötet ställts in.
- Jag tycker det är synd att hon inte vill träffa mig, jag hade sett fram emot det. Hon är ju socialdemokrat, det kanske är därför, säger den norska ministern vid sitt besök i Rinkeby.
TT: Fritzon säger att du sprider en missvisande bild av Sverige?
- Det gör jag absolut inte, jag är här för att lära mig om de här områdena.
Laglöst tillstånd
Sylvi Listhaug besöker Sverige för att få en inblick i det svenska arbetet med integration i socioekonomiskt utsatta områden. Bland annat möter hon rikspolischef Dan Eliasson för att få en insyn i polisen arbete. Men enligt norska medier rör det sig om en del ur Listhaugs valkampanj. Till den norska tidningen VG säger hon att syftet med besöket är att se vad som händer när ett land tar emot för många asylsökande och misslyckas med integrationen.
- Jag är inte här för att provocera utan för att vi ska se hur vi inte ska göra i Norge, säger Listhaug.
I tidningen utvecklar ministern sitt resonemang. Hon beskriver att ett parallellsamhälle växt fram i Sverige, där det på fler än 60 platser i landet finns "no-go-zoner" där integrationen misslyckats och det råder ett laglöst tillstånd med kriminella som styr.
- Norsk polis säger no go-zoner, det är därför jag säger så. Svensk polis säger utsatta områden, men vi pratar om samma sak, säger Listhaug.
Enes Haidar, sitter på kaféet bredvid:
- Jag tycker det är bullshit att hon pratar om no go-zoner. Det är bara för att det ska fastna i huvudet. Hon är bara här för sin egen vinning och sin egen politik. Och så kan hon säga att hon varit här sedan. Det finns mycket kärlek och gemenskap i Rinkeby.
"Rent nonsens"
I ett svar till VG skriver Heléne Fritzon att det under de senaste dagarna blivit tydligt att besöket är ett inslag i den norska valkampanjen och att Listhaug verkar mest intresserad av att sprida en missvisande bild av Sverige.
- Det framgår till exempel tydligt i dagens intervju med VG, där hon bland annat påstår att det ska finnas 60 ”no-go-zoner” i Sverige, något som är rent nonsens, skriver Heléne Fritzon till VG.
- Jag träffar gärna min norska kollega efter valet, men jag vill inte vara en del av denna kampanj.
TT har sökt Heléne Fritzon.
TT
