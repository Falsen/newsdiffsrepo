Nytt hopp för Hultqvist


Maria Davidsson




Sverige
Alliansen kan komma att ompröva misstroendehotet mot försvarsminister Peter Hultqvist.



Alliansen anser att bilden av hur regeringen hanterat IT-skandalen på Transportstyrelsen förvärras av de nya uppgifter statsminister Stefan Löfvens nu avgångna statssekreterare Emma Lennartsson lämnat.
Informationen kan dock bli räddningen för försvarsminister Peter Hultqvist (S).
- Jag och mina Allianskollegor har inte hunnit värdera den informationen och det kommer vi att göra och ta ställning till senare, säger Lööf.
Men Lööf tillägger att Alliansens grund för en misstroendeförklaring mot Hultqvist bygger på de uppgifter han själv lämnat i försvarsutskottet. Inte på de uppgifter Emma Lennartsson nu ändrat.
Inget har ändrats?
Liberalernas ledare Jan Björklund uppgav i går att det är för tidigt att bedöma om hotet mot Hultqvist påverkas.
Kristdemokraternas ledare Ebba Busch Thor har svårt att se att något har förändrats.
- Det är ny information, men det återstår i så fall för regeringen att förklara hur detta skulle påverka läget för försvarsministern, säger hon.
Moderaternas försvarspolitiske talesperson Hans Wallmark anser att de nya uppgifterna gör att en "ännu tyngre skugga faller över" Hultqvist.
Alliansen planerar att när riksdagen öppnar den 12 september begära en misstroendeomröstning som kan fälla försvarsministern. Enligt Aftonbladet ska partierna träffas inom kort för att diskutera misstroendehotet mot Hultqvist.
Kritik för passivitet
Försvarsministern kritiseras för att ha varit för passiv och för att inte ha informerat statsministern om att Försvarsmakten utsatts för säkerhetsrisker på grund av IT-skandalen.
Hultqvist fick vetskap om IT-skandalen i mars 2016 och har försvarat sig med att alla åtgärder som behövdes då redan var gjorda och att det var andra departement som hade ansvaret att informera Löfven. Löfven fick vetskap om IT-skandalen först i januari 2017.
En misstroendeförklaring mot statsminister Stefan Löfven lär inte vara aktuell. Både C- och KD-ledaren hänvisar till att granskningen i riksdagens konstitutionsutskott måste ha sin gång. Den väntas inte bli klar förrän till våren.
SD-ledaren Jimmie Åkesson kräver dock Löfvens avgång.
- Jag tror att han fick information om det här långt tidigare innan han har sagt, och jag tycker att det är dags att Stefan Löfven avgår, säger han till radions Ekot.
Begärde avsked
Statsminister Stefan Löfvens högra hand, statssekreterare Emma Lennartsson, begärde i söndags förmiddag att få sluta på grund av sin hantering av IT-skandalen på Transportstyrelsen.
Hon berättar för Dagens Nyheter (DN) att hon deltagit vid minst två möten på justitiedepartementet, i februari och augusti 2016, då Säpo nämnt att det pågick en tillsyn mot Transportstyrelsen, utan att fatta allvaret i situationen. Hon hade dock kunnat ställa följdfrågor.
- Det har jag inte gjort. Det misstaget gör att jag känner att jag inte kan ha kvar det här jobbet, säger Lennartsson till DN.


TT
