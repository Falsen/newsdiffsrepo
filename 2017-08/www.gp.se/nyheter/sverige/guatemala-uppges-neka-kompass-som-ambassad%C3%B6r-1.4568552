Guatemala uppges neka Kompass som ambassadör


Mattias Mächs




Sverige
Den svenska toppdiplomaten Anders Kompass ska ha nekats ackreditering som ambassadör i Guatemala. Men UD vill inte kommentera uppgiften.



Det är i en ledarartikel i den guatemalanska tidningen El Periódico som uppgiften förekommer. Artikeln handlar om att landets president Jimmy Morales påstås vilja att chefen för Internationella kommissionen mot straffrihet i Guatemala (CICIG) lämnar sin post.
Kommissionen har varit framgångsrik i att avslöja stora korruptionshärvor i landet.
Enligt artikeln har Morales begärt ett möte senare i dag med FN:s generalsekreterare António Guterres för att framföra sitt önskemål.
Belagd med munkavle
Apropå detta skriver artikelförfattaren att presidenten redan "har nekat godkännandet av en av de mest erfarna och respekterade diplomaterna på global nivå, Anders Kompass, som Sverige föreslagit som ambassadör i Guatemala".
UD vill inte uttala sig om uppgifterna.
- När man föreslår någon för en annan stat och ber om agremang (godkännande av diplomatiskt sändebud) så är det upp till den mottagande staten att fatta beslutet. Vi kommenterar inte frågor som rör agremang, det gör vi aldrig, säger Catarina Axelsson vid UD:s presstjänst till TT.
När TT når Anders Kompass berättar han att UD instruerat honom att inte uttala sig för medier i detta skede.
CICIG har sedan 2007 bistått Guatemalas myndigheter i arbetet mot korruption och straffrihet, vilket bland annat lett till avslöjanden om brottssyndikat med kopplingar ända upp på regeringsnivå under den förra presidenten Otto Pérez Molina.
Sverige är en av de största biståndsgivarna till CICIG.
Tidigare FN-chef
Anders Kompass var tidigare chef på fältavdelningen inom FN:s kontor för mänskliga rättigheter. Men 2015 stängdes han av från posten efter att han larmat om att FN-soldater begått sexuella övergrepp mot flera barn i Centralafrikanska republiken.
Han har sedan dess varit Latinamerikaexpert åt UD och jobbar just nu med att utarbeta regeringens handlingsplan för regionen.
I en intervju förra året med tidningen Vi beskriver han erfarenheterna från tidigare posteringar i bland annat Guatemala:
- I Colombia, Guatemala, El Salvador och Mexiko minns man mig som en jobbig typ som det inte gick att tysta.
TT
