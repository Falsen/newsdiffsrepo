Regeringen slipper misstroendet – backar om skatter


TT




Sverige
Regeringen drar tillbaka två av tre omtvistade skatteförslag, som Alliansen hotat att stoppa. Därmed backar Alliansen från hotet att fälla ministrar. Centerledaren Annie Lööf kallar det "en seger för Alliansen".



Regeringen väljer att backa från förslagen om nya regler för delägare i fåmansbolag och att fler ska betala statlig skatt. Däremot går man vidare med flygskatten.
– Vår bedömning är att det här är en relevant respons på de krav som har kommit från riksdagen, säger Magdalena Andersson på en pressträff på lördagsmorgonen.
På frågan om varför regeringen inte drar tillbaka samtliga förslagen, inklusive flygskatten, svarar bistånds- och klimatminister Isabella Lövin (MP).
– Klimathotet väntar inte. Vi måste göra åtgärder i dag, säger hon.
Tänker kompensera flygplatser
I det ursprungliga förslaget skulle flygresor få en avgift på 80, 280 respektive 430 kronor beroende på om det är en inrikes eller utrikes resa. Regeringen har nu sänkt skattenivåerna till 60, 250 respektive 400 kronor. Regeringen tänker också kompensera lokala och regionala flygplatser i Norrland och Gotland för eventuellt ökade driftsunderskott. Regeringen föreslår att 120 miljoner kronor om året anslås för detta.
Moderaternas ekonomisk-politiske talesperson Ulf Kristersson kallar det hela för en "framgång".
– De tar bort de två skadligaste skatterna och reviderar ned den tredje. De har i huvudsak tvingats följa det vi sade till dem. Det är bra, säger Kristersson.
– Vi kommer inte att väcka misstroende.
"Kommer ta bort den"
Men flygskatten blir inte långvarig, om M får bestämma.
– Jag förstår att de har ett gott syfte, men det är en dålig konstruktion. Vi kommer att ta bort den om vi vinner valet. Då kommer den att gälla mindre än ett år, säger Kristersson.
Centerpartiets Annie Lööf skriver på Twitter att utfallet är "en stor seger för Alliansen". På pressträffen var ministrarna märkbart irriterade över att Alliansen hotat med misstroendevotum.
– Vi har velat ta till så kraftiga hot som gör att regeringen faktiskt backar, säger Lööf, och konstaterar att det också fungerat.
Även Liberalernas Jan Björklund säger att misstroendeförklaring i skattefrågan inte längre är aktuellt.
– Regeringen backar om skatterna och det är välkommet. Två av tre dras tillbaka helt och den tredje reformeras. Det här är bra för jobben och Alliansens syfte har i allt väsentligt uppnåtts, säger Björklund till TT.
Vad får er att svälja flygskatten? – Den är reformerad, så vi får studera detaljerna. Hur vi ställer oss till den i budgetbehandlingen får vi återkomma till. Men det betyder ändå att misstroendeförklaring inte längre är aktuellt.
Även KD-ledaren Ebba Busch Thor skriver på Twitter: "Vi har stoppat skadliga skattehöjningar. Går inte fram med misstroende".
Hotade med misstroendeförklaring
Förändringarna som gjorts av flygskatten ligger i linje med de signaler som kommit från de borgerliga partierna i riksdagen, enligt ministrarna. De motiverar införandet av en flygskatt med att flygets påverkan på miljön måste bromsas.
– Klimatförändringarna är på allvar. Svensk politik ska inte vara en lekstuga, säger Isabella Lövin.
Allianspartierna hade hotat att väcka misstroendeförklaring mot ett antal ministrar om skattehöjningarna genomförs och har fått stöd av Sverigedemokraterna. Magdalena Andersson själv riskerade att drabbas, även om Centern inte ville orsaka regeringskris genom att fälla finansministern. Andra ministrar i skottgluggen har varit finansmarknadsminister Per Bolund (MP), infrastrukturminister Tomas Eneroth (S) och näringsminister Mikael Damberg (S).
