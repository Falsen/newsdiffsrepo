En död efter vansinnesfärd i Malmö


TT




Sverige



En man i 25-årsåldern är död efter en våldsam krasch i Malmö.
Bilen kraschade vid en rondell i stadsdelen Lindeborg efter en kort polisjakt på Inre Ringvägen vid 22-tiden på torsdagskvällen. Bilen vägrade stanna vid en poliskontroll. Den körde igenom rondellen, krossade ett räcke, voltade ned på en cykelbana och fattade eld och blev totalförstörd.
- Det är en våldsam krasch, sade Åsa Emanuelsson, polisens presstalesperson i region Syd, till TT efter olyckan.
Två personer fördes till sjukhus, den ene med allvarliga skador. Hans liv gick inte att rädda, uppger polisen. Mannen var den som körde. Passageraren ska ha klarat sig med lindrigare skador, enligt Aftonbladet.
Färden har gått på E6 och bilen har synts i flera andra delar av Malmö.
Polisen upprättade ett ärende om grov vårdslöshet i trafik, drograttfylla och grovt vållande till kroppsskada.
TT
