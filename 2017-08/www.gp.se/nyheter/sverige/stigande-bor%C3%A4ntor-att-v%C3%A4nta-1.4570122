Stigande boräntor att vänta


Erling Borén




Sverige
De flesta bankerna räknar med stigande boräntor de närmaste åren. Den som planerar att köpa bostad bör ta höjd för högre boendekostnader, säger två ränteexperter.



– Vi har sannolikt sett botten för räntorna. Som konsument är det därför bra att ställa in sig på att boräntorna successivt kommer att stiga, säger Arturo Arques, privatekonom på Swedbank.
Även om bankerna räknar med högre marknadsräntor, är det få som spår en snabb uppgång. Enligt Handelsbanken dröjer det till efter 2017 innan de korta räntorna (lån kortare än ett år) börjar stiga nämnvärt.
– Konsensus bland prognosmakare är ganska måttliga räntehöjningar. Men det finns alltid ett mått av osäkerhet i prognoserna och därför måste man räkna med att räntorna kan bli högre, säger Claes Måhlén, chefsstrateg inom kapitalmarknader på Handelsbanken.
I stor utsträckning följer boräntorna Riksbankens styrränta. Sedan i mars förra året har styrräntan legat still på -0,5 procent. Stimulanserna har eldat på inflationen som nu närmar sig sitt mål på två procent.
Därför planerar Riksbanken att börja höja styrräntan från och med mitten av 2018.
Om det finns anledning att nu binda lånen beror bland annat på om du äger en villa eller en lägenhet, säger Arturo Arques.
– Om du köper en bostadsrätt så har föreningen i 99 fall av 100 egna lån. Det innebär att stigande räntor inte bara gör de privata bolånen dyrare, utan även räntekostnaden för föreningen ökar. Som bolånekund har man generellt sett en större anledning att binda bolånen om föreningen har en stor skuldsättning, säger han.
LÄS ÄVEN: Högtryck på helgens bostadsvisningar
Fler hushålls börjar förvänta sig högre boräntor
Att boräntorna troligtvis kommer stiga är något som sakteligen börja sjunka in hos svenska bolånekunder.
Varje månad frågar myndigheten Konjunkturinstitutet svenska hushåll om deras ränteförväntningar. Sedan 2015 har hushållen konsekvent förväntat sig att räntorna kommer att ligga stilla på ett antal års sikt.
Sista månaderna har dock de förväntade räntenivåerna börjat pekat uppåt, även om stigningen varit marginell.
– Min bild är att en majoritet av hushållen inte tror att räntorna kommer att sjunka, utan att vi har nått en botten. Hur många som däremot tror på stigande räntor låter jag vara osagt, säger Arturo Arques.
