AKB och länsförbunden avgör partiledarfrågan


Maria Davidsson




Sverige
Anna Kinberg Batra måste själv välja att avgå för att valberedningen ska börja leta efter en ny Moderatledare. Eller också måste minst åtta länsförbund kräva hennes avgång.



Moderaternas stämma i Örebro den 12–15 oktober är en så kallad arbetsstämma. Det betyder att det inte finns några personval på dagordningen och det räcker inte att partiet bråkar internt eller att kommunalråd gör utspel för att frågan om en ny partiledare ska komma upp.
För att personval ska ta sig in på dagordningen och valberedningen börja jobba måste det finnas ett godkänt skäl och ett tryck i partiet.
Antingen måste det finnas en vakans som ska fyllas – alltså att Anna Kinberg Batra har avgått – eller att minst en tredjedel av de 22 länsförbunden kräver att frågan ska tas upp, vilket alltså blir åtta förbund.
Det är samma antal som krävs för att sammankalla en extrastämma, men i det här fallet är en ordinarie stämma redan utlyst och då behövs ingen extrastämma.
Det räcker heller inte att som riksdagsledamoten Hanif Bali enbart säga att han är beredd att ställa sin partistyrelseplats till förfogande och uppmana resten i partitoppen att göra detsamma. För att frågan om personval ska komma upp på arbetsstämman måste han och de andra faktiskt avgå, möjligen med beskedet att de ställer upp för omval, så att det finns vakanser att fylla.

TT
