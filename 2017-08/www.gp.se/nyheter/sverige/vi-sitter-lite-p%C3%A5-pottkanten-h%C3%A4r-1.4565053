"Vi sitter lite på pottkanten här"


Filip Kruse




Sverige
På måndag var det tänkt att SOM-institutet skulle trycka blanketter om bland annat partiledarpopularitet för att sedan skicka ut. Frågan är vems namn som ska stå i Moderaternas ruta.



SOM-institutet vid Göteborgs Universitet genomför årligen mängder med olika undersökningar för att ta reda på vad svenska folket tycker. En sådan undersökning handlar om partiledarpopularitet. Resultatet redovisas sedan i bland annat i bokform och rapporten Svenska trender, som utkommer årligen. Krisen inom Moderaterna innebär praktiska problem inför årets utskick. Henrik Ekengren Oscarsson är professor i statsvetenskap på Göteborgs Universitet och arbetar med frågan.
– Vi bevakar detta noga. SOM-institutet mäter alltid partiledarpopularitet och det är enkäter som går i tryck på måndag så vi sitter lite på pottkanten här. De får gärna bestämma sig före fredag. Det är mer ett praktiskt problem för oss just nu, säger han.
Tidigare undersökningar av Anna Kinberg Batras popularitet visar att hon 2015 klev in på betydligt lägre popularitetsnivåer än vad Fredrik Reinfeldt hade året innan. Från 2015 till 2016 ökade Anna Kinberg Batras popularitet bland M-sympatisörer. Men bland samtliga tillfrågade var läget oförändrat mellan 2015 och 2016. Det innebär en popularitetsnivå där fler svarar att de ogillar partiledaren jämfört med som svarat att de gillar henne.
