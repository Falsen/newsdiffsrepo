"IT-skandalen långt ifrån över"


Arne Larsson




Sverige
IT-skandalen är långt ifrån över. Det är egentligen det enda man kan vara säker på efter att Stefan Löfvens statssekreterare tvingades lämna sitt jobb på söndagen.



Både händelsen i sig och tidpunkten är anmärkningsvärd. På söndagseftermiddagen begärde alltså statsminister Stefan Löfvens närmaste medarbetare, statssekreteraren Emma Lennartsson, sitt entledigande efter att hon plötsligt kommit på att hon faktiskt – tvärt emot vad hon tidigare sagt – fått information om att allt inte stod rätt till på Transportstyrelsen före december 2016.
Enligt Emma Lennartsson har hon vid två tillfällen deltagit i möten där Säkerhetspolisen informerade om att det pågår en tillsyn mot Transportstyrelsen. Hon säger till Dagens Nyheter att det omnämnts precis så övergripande – "en tillsyn mot Transportstyrelsen" – men att hon borde förstått och ställt följdfrågor.
Hon säger också i artikeln att hon inte har något minne av att frågan var uppe, den var en i en rad ärenden och i de anteckningar hon sparat finns inte ett ord om det. Ändå fick det henne alltså att skicka in sin avskedsansökan, som beviljades på ett extra regeringssammanträde under söndagskvällen. Ja, det är mer än ovanligt.
Kryper närmare Löfven
I oppositionens ögon är Lennartssons plötsliga avgång ett tydligt tecken på att skandalen kryper allt närmare Stefan Löfven. Och det är ingen helt orimlig slutsats: att statssekreteraren visste men missade att föra informationen vidare räckte ju som bekant för att infrastrukturminister Anna Johansson skulle få avgå.
Även om ingen ännu dragit det så långt, så finns det helt klart en parallell. Liberalernas ledare Jan Björklund menar i vart fall att den nya informationen visar att statsministern lämnade oriktiga uppgifter när han slog fast att hans statssekreterare inte visste något förrän i december 2016, och att det är "allvarligt" att Stefan Löfven haft en statssekreterare som inte förstått frågans allvar.
Centerledaren Annie Lööf säger till TT att det är viktigt att KU fortsätter sin granskning för att se vilken information statsministern hade. Under måndagsförmiddagen utsåg Stefan Löfven en ny statssekreterare, Nils Vikmång som skulle varit partiets valgeneral nästa år. För statsministern är det förstås ett tungt bakslag att förlora både sin närmaste medarbetare och partiets valgeneral – men det visar allvaret i situationen.
På samma sätt som oppositionen gör allt för att placera IT-skandalen så nära statsministern som möjligt måste han till varje pris hålla den ifrån sig. Att så snabbt flytta på Emma Lennartsson kan också vara ett sätt att försöka rädda försvarsminister Peter Hultqvist undan en misstroendeförklaring. Budskapet från oppositionen har varit att man kan tänka sig att avstå från en sådan om nya uppgifter framkommer.
Vill rädda Hultqvist
Att Stefan Löfven inte vill förlora försvarsministern är tydligt. Och det oppositionen vill fälla honom för är ju att han haft information som han undlåtit att föra vidare till statsministern. Genom att visa att informationen redan fanns hos statsministerns medarbetare kanske man tycker sig kunna hävda att ingen skuld borde falla på Hultqvist.
Hur det blir med den saken återstår att se. Alliansledarna har aviserat att de ska utvärdera den nya informationen och överväga om den förändrar läget. Men även om oppositionen släpper Hultqvist, så återstår KU:s granskning. IT-skandalen kommer att leva en bra bit in i valåret.
