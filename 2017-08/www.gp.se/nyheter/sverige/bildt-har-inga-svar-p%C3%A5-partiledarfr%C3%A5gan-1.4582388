Bildt har inga svar på partiledarfrågan


TT




Sverige
Inget svar är också ett svar som det så fint brukar heta. När norska NRK frågar den förre moderatledaren Carl Bildt om han kan tänka sig att ta över efter Anna Kinberg Batra lämnas inga raka besked, rapporterar Sveriges Radio Ekot.



- Nej, jag har inga svar på de där frågorna för ögonblicket, säger Carl Bildt och skrattar.
I intervjun med NRK är Bildt samtidigt tydlig med att det inte är hans plats som gammal partiledare att lägga sig i diskussionen.
- Det har jag för stunden inga kommentarer till. Jag har varit partiledare för Moderaterna i 13 år och som princip när man avgått så kommenterar man inte frågor vad gäller det egna partiet, säger han.
Carl Bildt är en av kandidaterna som lyfts fram i diskussionen om vem som ska ta över som partiledare.
Inte heller Moderaternas arbetsmarknadspolitiska talesperson Elisabeth Svantesson, vars namn också nämns i spekulationerna, vill svara på om hon är intresserad av att bli partiledare.
- Jag har inga kommentarer att ge i den frågan nu. Nu ska partiet, medlemmarna, säga sitt. Det är viktigt att samlas kring en ledare som får driva vår politik mot en valvinst, säger hon till Sveriges radio P4 Jönköping.
Den förre försvarsministern Mikael Odenberg har sedan tidigare aviserat att han kandiderar, samtidigt som tre länsförbund hittills vill se partiets ekonomisk-politiske talesperson Ulf Kristersson som Kinberg Batras ersättare.
Alla fyra förekommer i en undersökning från DN/Ipsos där Carl Bildt är favorit. 45 procent av M-väljarna vill, enligt undersökningen, se Bildt som partiledare. På andra plats ligger förra finansministern Anders Borg.
Även i en undersökning från Aftonbladet/Inizio är den tidigare statsministern Carl Bildt favorit. Över en tredjedel av M-väljarna vill att Bildt tar över.
Anna Kinberg Batras efterträdare som Moderaternas partiledare ska väljas på en extrastämma den 1 oktober.
TT
