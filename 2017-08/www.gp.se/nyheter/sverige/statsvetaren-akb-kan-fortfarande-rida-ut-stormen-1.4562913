Statsvetaren: "AKB kan fortfarande rida ut stormen"


Filip Kruse




Sverige
Flera ledande moderata företrädare vill att Anna Kinberg Batra lämnar. Men avgångskraven är fortfarande relativt centrerade till Stockholmsområdet. – Det blir problematiskt om det vidgas mer runt om i landet, säger statsvetaren Jonas Hinnfors.



Anna Kinberg Batra har inte längre förtroende från sitt partis ungdomsförbund eller från Moderaternas länsförbund i Stockholm. Flera andra kommuner i Stockholmsområdet, som Botkyrka, stämmer in i kritiken. Det enda länsförbund utanför Stockholm som öppet uttalat att man vill ha bort Anna Kinberg Batra är länsförbundet i Dalarna. Enligt Jonas Hinnfors, professor i statsvetenskap på Göteborgs Universitet, så skulle en större geografisk spridning när det gäller avgångskraven göra att de blir omöjliga att bortse ifrån.
– För Moderaterna så är Skåne ett tungt och viktigt område och om det börjar röra på sig där, tillsammans med Stockholm, så blir det säkert ohållbart. Men som det är nu, med bara någon uddaröst från Skåne, så går det kanske att segla vidare. För Anna Kinberg Batras del är det också viktigt att andra ställer upp och försvarar henne och visar att de står bakom partiledaren.
Har fortfarande stöd i Göteborg
GP:s rundringning till moderata kommunalråd i Göteborgsområdet visar att Anna Kinberg Batra fortfarande har stöd i regionen, även om det finns en viss kritik mot henne. Att vara ifrågasatt eller till och med utmanad på posten som partiledare är naturligtvis inte optimalt men behöver inte betyda att Anna Kinberg Batras dagar som partiledare är räknade, enligt Jonas Hinnfors.
– Det tyder på att det finns ganska starka motsättningar men samtidigt ska man komma ihåg att även Liberalernas Jan Björklund levt med en liknande situation under en tid. Det kan också vara sådant här som man som partiledare måste ta sig igenom.
Missnöjet med Anna Kinberg Batra i Stockholm kan delvis förklaras av låg popularitet i opinionsmätningar, i synnerhet kring huvudstaden. I senaste GP/Sifo från helgen får Moderaterna bara 19,3 procent i Stockholmsområdet, ett område som traditionellt är ett av Moderaternas starkaste fästen.
Spricka inom partiet
Det finns en ideologisk förkastningslinje inom svensk politik och den löper rakt igenom Moderaterna, enligt Jonas Hinnfors. Det är inget nytt men den politiska utvecklingen under nuvarande mandatperiod har gjort skillnaderna tydligare.
– Sprickan mellan en sorts bred socialliberalism och en bred konservativ nationalism går genom Moderaterna. Den har funnits där under lång tid men man har hanterat den, ibland med en mer konservativ politik som följd och ibland med en mer liberal.
Skillnaden under senare år är att ett stort parti seglat upp till höger om Moderaterna, i och med SD:s framgångar.
– Det skapar en ideologisk vånda att de här olika delarna inom Moderaterna börjar röra sig. En del har gått till SD, en del till C. Det skapar panik och en ond cirkel, säger Jonas Hinnfors.
"Nu har hon två val"
För en partiledare återstår i det läget två val, menar Jonas Hinnfors. Det första alternativet innebär en balansgång mellan grupperingarna där partiet hålls ihop genom kompromisser.
– Det kan man säga är vad Anna Kinberg Batra har gjort.
Det andra alternativet är att försöka ena partiet genom att ställa ett ultimatum kring en politisk linje för partiet.
– Som partiledare sätter man då sin position på spel och säger "det här är det som gäller". Det kommer inte gillas av alla men Göran Hägglund valde den linjen i KD och i någon mån gjorde även Fredrik Reinfeldt det när han kom till makten efter valet 2002, säger Jonas Hinnfors.
