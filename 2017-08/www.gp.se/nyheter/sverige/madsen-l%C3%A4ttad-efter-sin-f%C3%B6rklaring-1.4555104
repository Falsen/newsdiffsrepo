Madsen "lättad" efter sin förklaring


Anders Abrahamsson




Sverige
Ubåtskaptenen Peter Madsen uppger att han har "begravt" den försvunna svenska journalisten Kim Wall i havet söder om Köpenhamn.
Madsen hävdar trots att Kim Walls kropp nu hittats styckad att en olycka orsakade kvinnans död.
– Min klient vill gärna att hela hans förklaring kommer ut, men det är polisen som styr den biten, har hans advokat Betina Hald Engmark tidigare sagt.



I ett pressmeddelande under måndagen meddelade polisen i Köpenhamn att den danske uppfinnaren Peter Madsen, 47, har uppgett att han "begravt" den svenska kvinnan Kim Wall, 30, i Kögebukten söder om Köpenhamn. Enligt polisen har Madsen uppgett att han gjorde detta som en konsekvens av att en olycka inträffade ombord på hans ubåt.
LÄS OCKSÅ: Polisen: Blodspår från Kim Wall i ubåten
"Den misstänkte har förklarat för polisen och domstolen att det inträffade en olycka ombord vilket orsakade Kim Walls död och att han som en konsekvens av det begravde henne på en ospecificerad plats i havet i Kögebukten", meddelar Köpenhamnspolisen.
– Vi tror att han talar sanning när han säger att hon dött i ubåten, säger Köpenhamnspolisens presstalesman Steen Hansen.
Varit försvunnen sedan 10 augusti
Kim Wall försvann vid 19-tiden under torsdagen den 10 augusti då hon tillsammans med Madsen åkte ut i hans ubåt UC3 Nautlius för att göra ett reportage om den danska uppfinnaren.
LÄS OCKSÅ: Del av kvinnokropp hittad i Öresund
När den svenska kvinnan inte kom hem under natten mot fredagen den 11 augusti anmäldes hon försvunnen av sin partner. Madsen anträffades vid 11-tiden på förmiddagen i Kögebukten söder om Köpenhamn då han räddades ombord på en privat båt.
I samband med att Madsens ubåt upptäckes av den privata båten uppgav ubåtskaptenen enligt danska medier att han skulle försöka utföra en reparation av en ballasttank på ubåten. En åtgärd Madsen menade kunde vara farlig och kort därefter övergav han sin ubåt som sjönk till havets botten.
Senare samma dag anhölls Madsen misstänkt för mord alternativt dråp. I en första version uppgav Madsen för polisen att han hade släppt av Kim Wall på Refshaleøen i Köpenhamn vid 22.30-tiden under torsdagskvällen - samma plats om de tidigare under kvällen utgick från.
Under lördagen den 12 augusti häktades Madsen misstänkt för grovt vållande till annans död. Häktningsförhandlingen hölls bakom stängda dörrar, trots att Madsen via sin advokat Betina Hald Engmark uppgav att han offentligt ville lämna sin version av händelsen.
Polisen: Ubåten sänktes medvetet
Dagen efter häktningen undersöktes Madsens bärgade ubåt. Under en presskonferens meddelade polisen att ingen kropp fanns i farkosten och att undersökningen av den tyder på att ubåten sänktes medvetet. Polisen uppgav samtidigt att Madsen hade ändrat sin förklaring om vad som hänt den svenska kvinnan.
– I vårt första pressmeddelande valde vi att berätta att han har förklarat att han släppte av henne 22.30 på Refshaleøen. I och med att jag nu säger att han har gett olika förklaringar så är det riktigt att vi sedan har fått en annan förklaring, sa Jens Møller, vice polisinspektör vid Köpenhmanspolisen under en presskonferensen.
Den senaste veckan har omfattande sökningar gjorts efter Kim Wall i havet i Öresundsområdet. På grund av starka spekulationer om vad som hänt den svenska kvinnan valde polisen under måndagen i samförstånd med Köpenhamns tingsrätt, åklagarmyndigheten och Madsens advokat att lyfta delar av förundersökningssekretessen.
Advokaten: Madsen vill lämna hela sin förklaring
Några detaljer om hur olyckan gick till eller exakt vad som hände har polisen däremot inte gått ut med. Madsen är fortsatt misstänkt för att ligga bakom Kim Walls död. Enligt hans advokat Betina Hald Engmark är ubåtskaptenen lättad över att hans version nu har nått allmänheten.
– Min klient vill gärna att hela hans förklaring kommer ut, men det är polisen som styr den biten, skrev Betina Hald Engmark i ett sms till Ekstra Bladet i måndags.
Angående att Madsen i ett första förhör med polisen uppgav att han släppte av Kim Wall vid liv på Refshaleøen den 10 augusti valde Betina Hald Engmark på grund av förundersökningssekretess under måndagen att svara generellt på varför en person väljer att lämna olika förklaringar till polisen.
– Människor reagerar olika när de har drabbats av en traumatisk upplevelse, säger Betina Hald Engmark,  som alltså hon poängterar att hennes svar inte handlar om varför just Peter Madsen har valt att göra detta.
Att Kim Walls överkropp nu har hittats förändrar inte Madsens inställning enligt advokaten. Under en presskonferens under onsdagen meddelade polisen att den kroppsdel som under måndagen anträffades i Öresund tillhör Kim Wall.
– Att man nu hittat den avlidne Kim Wall ändrar ingenting i förhållande till min klient. Det är bra att man hittat henne, berättade försvarsadvokaten Betina Hald Engmark för danska bt.dk innan polisens presskonferens under onsdagsmorgonen.
Senare under onsdagen utvecklade advokaten sig för den danska nyhetsbyrån Ritzau.
– Min klient och jag är mycket till freds med att fyndet som polisen gjort har kunnat identifieras. Den delen av utredningen är nu på plats, och det är han mycket lättad över.
På frågan om hur hennes klient kan vara lättad över att Kim Walls kropp har hittats svarar hon: – Min klient är det för han har ingen annan önskan än att det här blir uppklarat och sanningen kommer fram. Det är fortfarande i min klients största intresse och hans önskan.
LÄS OCKSÅ: Detta har hänt i ubåtsdramat
