Det gör vi i vardagsrummet - när ingen ser

Julia Sandstén Vikberg



Sverige
Mer än var tredje chef säger att godiset är slut för få behålla det själva, raggare klipper tånaglarna i soffan oftare än andra och stockholmarna spionerar på grannen mest av alla. Sifo har genomfört en undersökning som visar vad vi gör i vardagsrummet - när ingen ser.



Det kan vara bra att fundera en extra gång innan man slår sig ner i någons vardagsrumssoffa. Sifo/Ikea:s undersökning visar nämligen att det finns en risk för att det ligger avklippta tånaglar, snorkråkor eller kiss från blöjor i den. Att klippa naglarna i soffan är extra vanligt bland de som definierar sig som raggare, 57 procent av dessa har angett att de har gjort det.
Föräldralediga har också några ohygieniska beteenden - tre av fyra har bytt barnets blöja direkt i soffan och mer än hälften har dumpat en snorkråka i soffan hos en kompis. Om du besöker en göteborgare är det 25 procents risk, högre än riksgenomsnittet, att du hittar en fläck av något som har spillts när du vänder på soffkudden.
Många smålänningar fuskar - mot barn
Men även om vardagsrummet skulle vara nystädat är det. enligt undersökningen, många som ursäktar att det är stökigt ändå. Speciellt vanligt är beteendet hos göteborgare där över en tredjedel uppger att de själva har gjort just detta.
När det kommer till att spionera på grannen ligger däremot stockholmarna i framkant - fler än hälften spionerar från vardagsrumsfönstret. Var tredje huvudstadsbo har också spenderat en kväll naken i soffan.
En inte så smickrande siffra kommer från Småland - drygt var fjärde smålänning uppger nämligen att de fuskat när de spelat sällskapsspel mot barn. Övriga Sverige ligger dock inte långt efter i fuskligan då var femte tillfrågad uppger samma sak.
Flickvänner störtbölar och chefer ljuger
Flera persongrupper sticker ut i statistiken när det gäller vissa beteenden. Chefer och föräldralediga tycks till exempel ha en större benägenhet att dra vita lögner - 40 procent av alla chefer säger att godiset är slut för att de själva vill ha det och 80 procent av alla föräldrarediga har berömt någons hem utan att mena det.
Flickvänner har större benägenhet än andra att störtböla till en barnfilm - de tycker också att partnerns inredningsstil är sämre än den egna oftare än andra.
Sifos undersökning, som Ikea beställt, omfattar 2000 tillfrågade svenskar och 30 frågor om vad de gör i vardagsrummet. Genom att respondenterna i undersökningen har fått definiera sig med personlighets- och karaktärsdrag går de att jämföra olika grupper, subkulturer och geografiska lägen med varandra.
