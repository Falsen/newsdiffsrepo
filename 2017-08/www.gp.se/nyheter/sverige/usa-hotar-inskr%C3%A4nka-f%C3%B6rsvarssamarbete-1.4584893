USA hotar inskränka försvarssamarbete


TT




Sverige
Det svensk-amerikanska försvarssamarbetet försvåras om Sverige skriver under en FN-konvention om att avveckla världens alla kärnvapen, varnar USA:s försvarsminister i ett hemligstämplat brev till sin svenske kollega.



Sverige var ett av 122 länder som i juli röstade för FN-konventionen, som öppnas för undertecknande den 20 september. Alla kärnvapenstater, inklusive USA, bojkottade processen.
Brevets innebörd är att om svenska regeringen skriver under konventionen skulle det påverka försvarssamarbetet negativt, både i fredstid och möjligheterna till militärt stöd i ett krisläge. Försvarsminister Peter Hultqvist mottog James Mattis brev på tisdagen, rapporterar Svenska Dagbladet.
Kan påverka besöksutbyte
Om konventionen skrivs under får det kanske inga direkta konsekvenser, enligt Wilhelm Agrell, professor i underrättelseanalys vid Lunds universitet.
- Men det kommer säkert att leda till att man ännu tydligare signalerar sin irritation från amerikansk sida. Det kommer kanske att synas i de bilaterala kontakterna – besöksutbyte på hög nivå och sådana saker. USA kanske också markerar på ett mer substantiellt sätt genom att avbryta vissa typer av samarbeten, vilket ju skulle gå stick i stäv med den försvarspolitik som har förts, särskilt sedan 2014, säger han till TT.
Agrell påminner också om att kontroversen inte är ny i de svensk-amerikanska relationerna:
- Det går tillbaka till 80-talet och ännu tidigare med förslaget om en kärnvapenfri zon i Norden och Palmekommissionen som föreslog en kärnvapenfri korridor i Centraleuropa. Allt detta var nedrustningsförslag som stöddes av Sverige – och som mötte amerikanskt motstånd och som sågs som stridande mot USA:s strategiska intressen.
Förhållandet till Nato
Skillnaden mot kalla krigets dagar är förändringen i Sveriges förhållande till USA och Nato.
- Nu har vi en situation där Sverige försökt komma in som en nära partner till USA, som ett slags ersättning till ett Nato-medlemskap – nästan en säkerhetsgaranti. Då får den amerikanska irritationen en helt annan tyngd med antydningar om att man kanske inte kommer att vara så intresserad av ett säkerhetssamarbete med Sverige i fortsättningen.
TT
