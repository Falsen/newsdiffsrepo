Ingen gripen efter mordförsök på skola


TT




Sverige



Polisen har inte gripit någon efter gårdagens knivbråk vid en gymnasieskola i Helsingborg, som ledde till att två ungdomar skadades allvarligt. Händelsen utreds som mordförsök. Utredare går nu igenom de många förhör som genomfördes direkt efteråt.
- Det var många som såg förloppet, säger polisens pressinformatör Eva-Lotta Hermansson Truedsson till TT.
De två skadade ungdomarna är elever på Olympiaskolan, skriver Helsingborgs Dagblad. Inledningsvis beskrevs deras tillstånd som allvarligt, men inte livshotande.
- Det var allvarligt i går men det är stabilt nu, det är det beskedet jag har fått, säger Maria Wogensen, pressekreterare på Region Skåne, till SVT Nyheter Helsingborg.
Bråket uppstod i ett område med flera intilliggande gymnasieskolor. Polisen hoppas att förloppet fångats på film via övervakningskamera.

TT
