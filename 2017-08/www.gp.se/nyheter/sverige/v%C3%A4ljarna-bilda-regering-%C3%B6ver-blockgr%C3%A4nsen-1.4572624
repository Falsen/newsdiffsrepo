Väljarna: Bilda regering över blockgränsen


TT




Sverige



En blocköverskridande mittenregering med partier från både Alliansen och de rödgröna. Det är vad väljarna vill ha, enligt en undersökning som Ipsos har gjort på uppdrag av Dagens Nyheter.
Fyra av tio väljare tror att en sådan regering skulle göra ett bättre jobb. Störst stöd finns bland Centerpartiets och Liberalernas väljare: 65 procent respektive 62 procent. Men även bland rödgröna väljare finns ett inte obetydligt stöd.
Stödet för en regering där Sverigedemokraterna ingår finns i huvudsak hos SD-väljare. Men visst stöd syns även bland M- och KD-väljare.
I undersökningen sjunker också betyget för den rödgröna regeringen. Andelen väljare som tycker att regeringen gör ett bra jobb har sjunkit med sex procentenheter till 28 procent. 45 procent anser att regeringen gör ett dåligt jobb.
Undersökningen är gjord 10–21 augusti med 998 röstberättigade väljare i en slumpmässigt rekryterad digital panel.
TT
