Åkesson: Tryck tillbaka terroristerna


Lars Larsson




Sverige
Med Anna Kinberg Batras sorti från Moderaterna lär även SD-ledaren Jimmie Åkesson tänka över sin strategi för att få mer att säga till om, trots stabila opinionssiffror för partiet. Men i sitt sommartal i Sölvesborg börjar Åkesson med ett angrepp mot terrorn.



- Terrorn kommer inte att sluta förrän vi i väst, samlat, ser till att avsluta den, säger Jimmie Åkesson i sitt tal på Slottsudden i Sölvesborg inför många entusiastiska sympatisörer, många tillresta från andra håll i Sverige till partiets sommarfestival.
Han hänvisar till terrordåden i Barcelona och Åbo, bland andra.
- Vi ska med all den kraft och resurser vi kan uppbringa se till att trycka tillbaka terroristerna till de hålor de har krupit upp ifrån, säger Åkesson och får stora applåder.
Under regntunga skyar i Blekinge har Åkesson också annat att begrunda.
- Anna Kinberg Batra har varit den som har varit den av partiledarna som har varit mest nykter det senaste året i förhållande till oss, säger han till Dagens Nyheter inför talet som hålls i samband med partiets så kallade sommarfestival på partiledarens hemmaplan.
Förutom att Åkesson enligt tidningen tänker lyfta förslag om straff för den som hotar vårdpersonal, ägnar han troligen i vanlig ordning någon tid av talet åt hur resten av riksdagspartierna förhåller sig till hans eget parti.
Öppnade för samarbete
Med Anna Kinberg Batras avgång försvinner den i princip enda partiledare som på allvar öppnat för samarbete med Sverigedemokraterna. Om hennes efterträdare fullföljer går inte att veta, men den riktiga nedgången i Moderaternas opinionssiffror började när Kinberg Batra slog upp dörren till SD i januari. Öppningen har i praktiken inte gjort någon skillnad för den förda politiken mot tidigare, men det har lett till bråk inom Alliansen.
Björklund trappar upp
Liberalernas Jan Björklund har under våren trappat upp tonläget i avståndstagandet mot Sverigedemokraterna och uppmanar den Kinbergs Batras efterträdare att "stänga dörren" mot SD. Jimmie Åkesson kallar själv Centerledaren Annie Lööf för statsminister Stefan Löfvens bäste vän.
Sverigedemokraterna har under våren samtidigt, vad det verkar, etablerat sig i opinionsmätningarna som landets näst största parti. Men villiga samarbetspartners har inte anmält sig.
Om några veckor ser dock Alliansen och SD i förening ut att gå fram med en misstroendeförklaring mot försvarsminister Peter Hultqvist i riksdagen.
TT
