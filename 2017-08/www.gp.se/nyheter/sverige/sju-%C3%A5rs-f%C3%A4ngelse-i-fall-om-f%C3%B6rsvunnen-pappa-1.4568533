Sju års fängelse i fall om försvunnen pappa


TT




Sverige



Förra sommaren försvann en sjubarnspappa i Malmö och genom teknisk bevisning slår tingsrätten i staden fast att mannen utsatts för dödligt våld i en bil. Nu döms en 53-årig man till sju års fängelse för synnerligen grov misshandel och grovt vållande till annans död.
Mannen ska även betala ett skadestånd till sjubarnspappans anhöriga.
"Bevisningen som enligt tingsrätten visar att sjubarnspappan har utsatts för dödligt våld i bilen utgörs till stor del av olika kriminaltekniska analyser. Upptäckten av tändsatspartiklarna och fyndet av ett fragment av en utskjuten kula på bilgolvet gör att tingsrätten drar slutsatsen att sjubarnspappan sannolikt har blivit skjuten", skriver Malmö tingsrätt i ett pressmeddelande.
Eftersom tingsrätten bedömer att det finns rimligt tvivel om uppsåtet döms 53-åringen inte för mord.
TT
