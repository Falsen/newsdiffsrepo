Odenberg redo ta över M-rodret


TT




Sverige
Förre försvarsministern Mikael Odenberg kan tänka sig att bli ny ordförande för Moderaterna. I en lång post på Facebook ställer han sig till valberedningens förfogande, av "pliktkänsla".




"Jag står till förfogande som ordförande för Moderaterna om valberedningen skulle vilja föreslå det", skriver Mikael Odenberg, försvarsminister i Fredrik Reinfeldts regering (2006-2007), på Facebook.
Mikael Odenberg är i dag ordförande för Karolinska institutets styrelse, en post han tillträdde efter den uppmärksammade Macchiarini-affären. Han lämnade ministerposten i protest mot att försvaret inte fick de medel han ansåg vara nödvändiga. Trots att han lämnat toppolitiken har han fortsatt att vara en aktiv samhällsdebattör.
På Facebook skriver Mikael Odenberg skämtsamt att han inte ställer sig till förfogande för att han "saknar överviktiga, vita män i 60-årsåldern i svensk politik". Det skäl han uppger kallar han själv "gammalmodigt, obsolet och allmänt 'ute'" – "pliktkänsla".
"Det är bara ett år kvar till valet. Det är ont om tid men min bestämda uppfattning är att den räcker för att än en gång få upp Moderaterna på banan. Jag tror att jag kan erbjuda den tydlighet och det ledarskap som partiet nu behöver", skriver Mikael Odenberg vidare.
Han gör en stor poäng av att han inte ser något problem i att förena liberala och konservativa politiska ideal:
"Jag ser inte motsättningen mellan att i sann kristlig medkänsla hjälpa människor i nöd och samtidigt sparka ut dem som begår brott eller inte är beredda att acceptera de grundläggande etiska och moraliska värderingar som det svenska samhället bygger på".
Moderaterna ska välja en ny partiledare den 8 eller 9 oktober. Länsförbunden har till den 12 september på sig att föreslå kandidater och förbundet i Norrbotten har redan gjort klart att man vill att partiets ekonomisk-politiske talesperson Ulf Kristersson ska ersätta Anna Kinberg Batra.
"Enligt styrelsen behöver nästa partiledare ha förmågan att leda arbetet för att återskapa förtroendet för moderat politik. Personen behöver vara känd inom partiet och för allmänheten, behöver vara en analytisk person, en god debattör och en samlande kraft med stor politisk och social kompetens.", skriver de norrbottniska moderaterna i ett pressmeddelande.
