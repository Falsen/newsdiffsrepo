Statsvetare: Varför frågade inte Löfven?


Björn Ewenfeldt




Sverige
Stefan Löfven anser han borde informerats om Transportstyrelsens IT-hantering ett år tidigare än vad som skedde. Marja Lemne, statsvetare vid Södertörns högskola, undrar varför statsministern själv varit så passiv.



IT-skandalen på Transportstyrelsen har hittills i huvudsak handlat om vem som fick reda på vad och när och hur informationen fördes vidare. Resultatet så här långt är en sparkad generaldirektör, två avgångna ministrar och en statssekreterare.
Dra plåstret direkt
När Stefan Löfven (S) uttalade sig på onsdagen riktade han ingen kritik mot sin förra statsekreterare Emma Lennartsson, som avgick för några dagar sedan. Ansvaret för att informera låg på närings- och justitiedepartementet, enligt statsministern. Själv informerades han för första gången i januari i år, påpekade Löfven.
Marja Lemne ifrågasätter inte det, men däremot att statsministern aldrig skickat en allmän fråga runt bordet vid regeringssammanträdena.
- Varför frågade Stefan Löfven inte själv om hans ministrar hade information om något orosmoment?
- Nu verkar det som man agerar steg för steg i takt med att det kommer fram nya saker. Jag tycker alltid att det är bättre att dra plåstret från såret direkt, säger Marja Lemne.
Folkets tillit
I juli, strax efter att IT-skandalen briserat, frågade hon och statsvetarkollegan Torbjörn Larsson i en debattartikel om det inte är dags att de ansvariga politikerna tar tillbaka en del av makten från tjänstemännen. De påpekade att det i dag går en försvarslinje mellan de valda politikerna och tjänstemännen på regeringskansliet och ytterligare en linje mellan tjänstemännen och berörda myndigheter. När en skandal utbryter hamnar ansvaret först längst ner i kedjan och i takt med att mer information kommer fram kryper ansvaret uppåt. Deras slutsats är att det nu är dags att se över den svenska förvaltningsmodellen i grunden.
- Det är ett motto för den svenska förvaltningspolitiken att mycket ska hållas på armlängds avstånd, men det betyder ju inte att det ska vara så inom regeringen.
- Det är olyckligt att den här skandalen kommer att hålla på länge, kanske ända fram till valet nästa år. Den stora förloraren är svenska folket och vår tillit till myndigheter och regering, säger Marja Lemne.

TT
