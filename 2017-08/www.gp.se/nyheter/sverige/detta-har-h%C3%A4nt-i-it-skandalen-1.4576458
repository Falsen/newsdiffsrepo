Detta har hänt i IT-skandalen


Ella Sundström




Sverige
I april 2015 får IBM uppdraget att ta över Transportstyrelsens IT-drift. Sedan dess har skandalen lett till flera ministrars och statssekreterares avgång. Det här vet vi hittills:



Flera gånger under 2015 beslutar generaldirektören Maria Ågren på Transportstyrelsen att avsteg kan göras från lagar som ska skydda känsliga uppgifter.
I juni ifrågasätter internrevisorn om beslutet är rätt. Styrelsen agerar inte.
Sommaren 2015 inleder Säkerhetspolisen en kontroll av överflyttningen av IT-driften. Oro finns att känsliga uppgifter kan hanteras fel.
I januari 2016 inleds en förundersökning mot Ågren om misstanke om att hon som chef tagit beslut som riskerar att röja sekretessbelagda uppgifter. Då får även inrikesminister Anders Ygeman (S) information om händelsen.
I mars 2016 informeras försvarsminister Peter Hultqvist (S) om säkerhetsbristerna.
I början av januari 2017 får statsminister Stefan Löfven (S) och infrastrukturminister Anna Johansson (S), som ansvar för myndigheten, vetskap om problemen.
I slutet av januari får Ågren sluta med motiveringen att "regeringen och den tidigare generaldirektören har haft olika syn på hur arbetet ska bedrivas".
Den 6 juli blir det via medierapporter känt att Ågren erkänt brott angående datahanteringen och godtagit böter på 70 000 kronor.
Den 18 juli meddelar infrastrukturminister Anna Johansson (S) att myndighetens styrelseordförande Rolf Annerberg får sluta.
Regeringens hantering KU-anmäls av Mikael Oscarsson (KD).
Den 19 juli rapporterar DN att det bland uppgifterna funnits information som möjliggör spårning och registrering av individer med hemliga adresser och skyddad identitet.
Den 21 juli öppnar oppositionen för misstroendeförklaring mot ett eller flera statsråd. Dagen därpå, den 22 juli, öppnar även Sverigedemokraterna för att väcka eller stödja en misstroendeförklaring och den 23 juli ansluter sig även Vänsterpartiet.
Efter flera informationsmöten med de inblandade ministrarna tycker Alliansen inte att de förklaringar som regeringen Löfven har fört fram håller. Den 26 juli meddelar Alliansen att den kommer att väcka misstroendeförklaring mot tre ministrar.
Den 27 juli meddelar Stefan Löfven att regeringen ombildas. Tre statsråd lämnar regeringen: Anders Ygeman, Anna Johansson och Gabriel Wikström (på grund av sjukdom). Tomas Eneroth blir ny infrastrukturminister och Heléne Fritzon ny migrations- och biträdande justitieminister. Trots upprepade avgångskrav sitter försvarsminister Peter Hultqvist (S) kvar.
Den 17 augusti beslutar riksdagens konstitutionsutskott på ett extrainkallat möte att en granskning av hur regeringen hanterade IT-skandalen ska tillsättas. Ärendet behöver längre tid än normalt och utskottet siktar på att presentera sina slutsatser i juni nästa år, meddelar utskottets ordförande Andreas Norlén (M).
Den 27 augusti avgår statsminister Stefan Löfvens statssekreterare Emma Lennartsson på ett extrainsatt regeringssammanträde på söndagseftermiddagen. Hon får gå med omedelbart verkan utan avgångsvederlag.
Källor: Dagens Nyheter, Expressen, regeringskansliet.
TT
