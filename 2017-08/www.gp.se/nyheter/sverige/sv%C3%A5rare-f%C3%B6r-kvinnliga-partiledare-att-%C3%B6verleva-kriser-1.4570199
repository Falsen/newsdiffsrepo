Svårare för kvinnliga partiledare att överleva kriser


Tobias Svensson




Sverige
Kvinnliga partiledare bedöms oftare efter utseende och personlighetsdrag. Vid kriser och skandaler tappar de stöd snabbare än sina manliga motsvarigheter, enligt experterna.



Anna Kinberg Batras avgång väcker liv i frågan om situationen för kvinnliga partiledare. Hade hon tvingats bort av sitt parti även om hon varit man?
– Jag ser rätt stora likheter med Mona Sahlin i de interna konflikterna och svårigheterna att leda sitt parti. De väljer en kvinnlig ledare men sluter inte upp bakom henne, säger Gunilla Jarlbro, professor i medie- och kommunikationsvetenskap vid Lunds Universitet.
Hon tycker att det finns ett tydligt mönster i att kvinnliga politiker får avgå i situationer där män skulle få en andra chans.
Hårdare krav på kvinnor
– Det finns väldigt hårda krav på kvinnliga partiledare som vi inte ser på manliga. De ska ha en extremt hög moralisk hållning, inte begå några som helst fel och se ut på ett visst sätt: snygga men inte för snygga, säger Gunilla Jarlbro.
Som ett exempel lyfter hon upp hur debattören Hanne Kjöller beskrev Anna Kinberg Batra i TV4:s morgonsoffa under fredagsmorgonen.
– Hon pratade om att Anna Kinberg Batra inte har någon pondus och att hon går kutryggigt. Det är väldigt tveksamt om en manlig politiker skulle beskrivas på det sättet.
Annie Lööf beskrevs som flummig
I sin egen forskning har Gunilla Jarlbro bland annat jämfört hur medierna porträtterade Annie Lööf (C) och Jonas Sjöstedt (V) under förra valrörelsen. – De var båda ganska nya som partiledare och fick ungefär lika många artiklar. När Annie Lööf pratade om sina politiska visioner kritiserades hon för att vara flummig. När Sjöstedt gjorde precis samma sak fick han beröm för att han var så idébaserad.
Hon har även jämfört mediebilderna av Annie Lööf och Gustav Fridolin. – De är ungefär lika gamla. Men där Fridolins ungdom premierades, han ansågs pigg och djärv, likställdes Lööfs ungdom med att vara oerfaren och dum i huvudet. Det är ganska ett ganska tydligt mönster, tyvärr.
Snabbare krav på avgång
Tobias Bromander är doktor i statsvetenskap och lektor på Linnéuniversitet. Han har studerat hur kvinnliga respektive manliga politiker behandlas i samband med politiska skandaler. – Medierna är snabbare på att kräva ansvar och avgång från kvinnor och lättare att ge män en andra chans. Det betyder inte att alla män sitter kvar och alla kvinnor avgår. Men tittar vi på stora mängder data finns det tydliga skillnader, säger han.
Han är dock tydlig med att påpeka att det som hände Anna Kinberg Batra inte beror på någon skandal, utan ett förtroende som successivt försvagats. Även där finns det dock stöd för att kvinnor drabbas hårdare när till exempel opinionssiffrorna sviker.
– Ska man överleva som partiledare krävs internt stöd i partiet. Och där finns det studier som visar att kvinnor tappar stöd fortare än män.
Anna Kinberg Batra har kritiserats för sin personlighet. Det har talats om brist på karisma, stelhet och så vidare. Hade hon fått den kritiken om hon varit man? – Det där är rätt intressant. Om vi gör en jämförelse med Fredrik Reinfeldt så var det ju ungefär så han också var. En ganska stel och formell person. Men i hans fall blev det en fördel. Det visade att han var statsmannamässig, säger Tobias Bromander.
