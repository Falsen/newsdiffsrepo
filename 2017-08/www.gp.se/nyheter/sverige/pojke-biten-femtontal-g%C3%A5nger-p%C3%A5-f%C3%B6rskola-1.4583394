Jannicas son blev biten 15 gånger – fick inget veta


Sandra Molliver




Sverige
När Jannica Sjödin hämtat sitt barn på en förskola i Malmö, upptäckte hon att han blivit biten ett 15-tal gånger. Men trots att hon pratat med flera i personalen när hon hämtade sin ettårige son, berättar hon att hon inget veta.



När Jannica Sjödin skulle ta av sonens tröja inför ett bad i tisdags upptäckte hon att pojken blivit biten ett femtontal gånger på en förskola i Malmö, vilket Sydsvenskan var först att rapportera om. Hon kände att den 1,5-årige sonens tröja klibbade fast.
– Jag drog lite. Jag trodde att han hade blivit kladdig på ryggen. När jag lyfte såg jag att han hade bitmärken över hela ryggen. Minst femton stycken. Vissa så djupa att det hade blivit skorpor, säger Jannica Sjödin till Sydsvenskan.
Hade fler skador
Hon tog med sin son till sjukhuset. Där dokumenterades skadorna enligt Jannica Sjödin och läkaren märkte även rivmärken och bitmärken i huvudet. Peter Wahlström, som är utbildningschef på förskoleförvaltningen i Malmö, har fått se en bild på den bitna pojkens rygg.
– Jag måste säga att det ser förfärligt ut. Alla som ser fotot blir ju väldigt bestörta. Jag kan inte se att det finns några förmildrande omständigheter. Vi ser väldigt allvarligt på det här och vi kommer att gå till botten med hur det här kunde inträffa. Det finns rutiner, men det är uppenbart att de inte har följts, säger han till Sydsvenskan.
Ettåringens föräldrar har bestämt att han inte ska tillbaka till förskolan. I stället väntar Jannica Sjödin nu på att hennes son ska få en ny förskoleplats.
– Det har de lovat oss, så vi får hoppas det, säger hon.
Sover inte
Sedan händelsen har Jannica Sjödins son inte kunnat sova och inte velat vara med andra människor än mamma och pappa, berättar Jannica Sjödin när GP når henne på onsdagen. Då har TV4 precis varit där med anledning av händelsen.
–  Min son blev väldigt skeptisk när tv-teamet kom. Det märktes att det bara är vi föräldrar som gäller för honom. Han är så trött i dag att han knappt kan gå, men han vägrar sova. Det går bra tio minuter i min famn, men så fort jag lägger honom själv gallskriker han. Man måste vara med honom 24/7, det har verkligen satt sig på hans psyke och trygghet, säger hon.
