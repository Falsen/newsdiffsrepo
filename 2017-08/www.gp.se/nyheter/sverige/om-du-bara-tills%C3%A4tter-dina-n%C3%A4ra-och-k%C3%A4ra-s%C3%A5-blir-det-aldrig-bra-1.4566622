"Om du bara tillsätter dina nära och kära så blir det aldrig bra"


Filip Kruse




Sverige
Ulf Berg sitter med i Moderaternas valberedning och menar att krisen för AKB beror på att hon omgett sig med fel personer.



– Jag känner Anna såpass bra att jag vet att det här hade kunnat fungera om hon hade lyssnat bättre och sett till att använda rätt rådgivare
Efter att över en tredjedel av länsförbunden inom Moderaterna förklarat att man inte har förtroende för Anna Kinberg Batra blir missnöjet nu en fråga för valberedningen. En av de politiker som sitter med där är Ulf Berg, moderat oppositionsråd i landstinget Dalarna. Han är tydlig med att den arbetsstämma som är planerad i Örebro inte kommer kunna fatta beslut i partiledarfrågan.
– Vi är ingen diskussionsklubb. Nu vädjar man bara till Anna Kinberg Batra att hon ska avgå. Än har ingen krävt en extra partistämma. Arbetsstämman har inte rätt att besluta i denna fråga. Jag är inte hundra på att alla har förstått det från början. Man har trott att arbetsstämman är som vilken partistämma som helst och det är det inte.
"Har stått upp och krigat för Anna"
Ulf Berg tror att hela partistyrelsen kommer att ställa sina platser till förfogande.
– Om vi har en partiledare som tycker att man kan företräda partiet när nästan hälften tycker att man inte är lämplig, då har man nog dåliga rådgivare omkring sig.
Ulf Berg menar att han "har stått upp och krigat för Anna" men att situationen för den nuvarande partiledaren är ohållbar. Han menar att Anna Kinberg Batra hade kunnat bli en bra partiledare men att hon har omgett sig av fel personer.
– Jag har tidigare stått upp för Anna men nu är jag väl i det läget att jag tycker att "nej, nu finns det ingen väg tillbaka". Det här går ju inte. Vad skulle hända om vår riksdagsledamot har en debatt med en sosse i Dalarna och sossen säger "vi är helt överens om att Anna Kinberg Batra är en olämplig statsminister och partiledare". Vad svarar du på det?
Men det är ändå där du står? Att du tycker att Anna Kinberg Batra är en olämplig statsminister och partiledare?
– Jag känner Anna såpass bra att jag vet att det här hade kunnat fungera om hon hade lyssnat bättre och sett till att använda rätt rådgivare och folk. Men om du bara tillsätter dina nära och kära så blir det aldrig bra. Du ska se till att tillsätta folk med högre kompetens än du har själv har. Då är jag övertygad att vi inte varit där vi är i dag. Men det yttersta ansvaret för det är ju Anna Kinberg Batras. Där kan hon inte skylla på någon annan.
Hård kritik mot Tomas Tobé
Ulf Berg är också oerhört kritisk till hur den förre partisekreteraren Tomas Tobé skötte sitt jobb.
– Jag har varit otroligt kritisk. Jag har länge tyckt att vi behöver en ny partisekreterare. Innan så fungerade ju ingenting. Jag fick försöka läsa tidningarna för att få veta vilka utspel vi hade. Det var en katastrof. Du kan inte sätta partisekreteraren i riksdagsgruppens lokaler och tro att partiet ska kunna leva. Partisekreterarens uppgift är att se till att vårda partiet och inte den egna karriären. Nu tror jag Anders Edholm är som klippt och skuren och jag hoppas verkligen att han får fortsätta även om det blir en ny partiledare.
Tomas Tobé svarar på kritiken via sms.
"Ulf Berg är en partivän och jag tänker inte bidra till att recensera varandra utan fokusera på att tala om vår politik. Om han har kritik mot hur jag arbetade i min tidigare roll så är han välkommen att framföra den direkt till mig".
