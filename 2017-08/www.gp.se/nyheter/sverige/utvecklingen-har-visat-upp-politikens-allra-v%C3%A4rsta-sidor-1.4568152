"Utvecklingen har visat upp politikens allra värsta sidor"


Arne Larsson




Sverige
Kuppmakarna fick som de ville. Nu ligger det på dem att visa att de har några konstruktiva sidor. Det lär behövas. För Moderaterna är ett vilset parti, oavsett om partiledaren heter Kinberg Batra eller någonting annat.



Händelseutvecklingen som ledde fram till att Anna Kinberg Batra avgick som partiledare för Moderaterna på fredagsförmiddagen har på många sätt visat upp politikens allra värsta sidor.
Anna Kinberg Batra fick aldrig chansen att leda sitt parti i ett val. Ändå har mycket av kritiken mot henne handlat om att hon inte är tillräckligt populär, inte lockar väljare.
Så kan det se ut när politiken blir en skönhetstävling och opinionsmätningarna är både karta, kompass och facit.
Samtidigt är det, om jag förstått kritiken från länsförbunden rätt, inget fel på den moderata politiken. Om bara någon annan för ut budskapet om fler enkla jobb, bidragstak, integrationsplikt och hårdare tag som kommer allt att lösa sig.
Det finns verkligen skäl att fundera på om det stämmer.
Anna Kinberg Batra har sedan hon tillträdde – ivrigt påhejad av bland annat dem som nu vill ha bort henne – lämnat den kurs Fredrik Reinfeldt stakade ut och återvänt till en mer klassisk moderat politik. För detta har hon fått applåder från partifolk som glatt sig åt att de ”känner igen partiet igen”.
Saken är bara den att de opinionssiffror som nu gör att Anna Kinberg Batra är ungefär i nivå med de Moderaterna hade innan Fredrik Reinfeldt breddade partiet. Och sedan dess har det ju tillkommit ett parti som även om det inte är konservativt i traditionell mening ändå suger upp en hel del konservativa väljare.
Så, vem vet – med tanke på omständigheterna kanske Anna Kinberg Batra ändå lockat ungefär så många väljare som någon har rätt att kräva. Nåväl. Nu ska vi alltså få se om det går bättre när någon annan för ut budskapet.
Inte särskilt mycket talar för att det blir en lätt uppgift.
Flera stora problem återstår.
• Till att börja med handlar det om att reda ut förhållandet till Sverigedemokraterna. Det går inte att bortse ifrån att det stora fallet i opinionen inträffade efter det att Anna Kinberg Batra i mitten av januari i år öppnade dörren för samtal med SD. Sedan dess har hon, med högst begränsad framgång, försökt förklara vad hennes besked innebar i praktiken. Väljarna kommer att kräva ett klarare besked av hennes efterträdare.
• Gamla eller nya moderater? Även nästa partiledare kommer att få brottas med det som varit Anna Kinberg Batras stora problem, när det kommer till att hålla ihop partiet och att hålla en politisk kurs. Partiet är splittrat. Det finns falanger som vill röra sig åt mer konservativ riktning, men det finns också de som anslöt sig till partiet under Fredrik Reinfeldts tid och som idag inte alls känner sig hemma i Moderaterna. Att hitta en balans mellan konservatism och liberalism, som både partifolk och väljare ställer upp på – det är nästa moderatledares kanske största utmaning.
• Det handlar också om att ta fram ett trovärdigt regeringsalternativ. Alliansen har lidit svårt av Moderaternas kursändring samt av övriga borgerliga partiers behov av att profilera sig. Men även om samarbetet hade fungerat smärtfritt, så finns det inget som talar för att Alliansen får egen majoritet efter valet. Och därmed är vi tillbaka på den ännu obesvarade frågan om förhållandet till Sverigedemokraterna.
