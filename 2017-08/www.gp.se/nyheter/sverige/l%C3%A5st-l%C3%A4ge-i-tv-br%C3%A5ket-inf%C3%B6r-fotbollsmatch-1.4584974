Låst läge i tv-bråket inför fotbollsmatch


Erik Åberg




Sverige



Com Hem/Boxer och Discovery Networks fortsätter att förhandla fram ett nytt distributionsavtal.
Under onsdagen bad Com Hem/Boxer tv-huset om att förlänga avtalet till efter söndagens VM-kval i fotboll då Sverige möter Vitryssland.
- Vi har ställt frågan om de kan tänka sig att återuppta förhandlingarna på måndag efter matchen men det vill de inte. Men de kommer att ompröva beslutet dagligen. För oss finns det inget hinder att fortsätta på måndag och göra det möjligt för 1,8 miljoner hushåll att se matchen, säger Fredrik Hallstan, presschef på Com Hem/Boxer.
Om parterna inte når ett avtal kommer kanalerna, däribland Kanal 5 och Eurosport, att släckas ned imorgon klockan 23:59.
- Huvudinställningen är att svenska folket inte ska lida för att vi inte kommer överens. Det finns fortfarande tid att spela på, säger Fredrik Hallstan.
Discovery Networks vd Henriette Zeuchner skrev tidigare i ett öppet brev på Kanal 5:s Facebooksida att Com Hem/Boxer "kräver att betala mindre" samt att de inte ville göra ett nytt avtal tidigare i år.
Totalt riskerar runt 4,5 miljoner tv-tittare att bli av med Discovery Networks kanaler.
TT
