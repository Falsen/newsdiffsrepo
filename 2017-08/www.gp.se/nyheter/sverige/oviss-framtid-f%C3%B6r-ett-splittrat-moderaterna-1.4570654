Oviss framtid för ett splittrat Moderaterna


Johan Sundström




Sverige
Med ett år kvar till nästa val och en djup splittring inom partiet måste nu att efterträdaren till Kinberg Batra bli en enande kraft för Moderaterna. Det menar statsvetaren Jonas Hinnfors.



Under en presskonferens på fredagen meddelade Anna Kinberg Batra att hon avgår som partiledare för Moderaterna. Inför ett stort pressuppbåd berättade hon att hon inte längre var rätt person att styra partiet.   – Det är för många moderater som nu ägnar sig åt vad som bara kan beskrivas som självskadebeteende. Som i stället för att tala om vår politik talar illa om både den och varandra, sade Kinberg Batra när hon meddelade sin avgång. – Jag tål kritik, det är mitt jobb, men jag tror inte att de väljare som tvivlar på Moderaterna nu blir särskilt imponerade av oss i detta läge, fortsatte hon.  Dagarna innan hade varit minst sagt omtumlande. Vad som i början av veckan hade startat som en missnöjesförklaring med avgångskrav mot Anna Kinberg Batra från enstaka kommunalråd, hade fram till kvällen innan presskonferensen växt till att omfatta avgångskrav från hela elva av 22 moderata länsförbund. Väl över den gräns på en tredjedel som behövs för att kräva att ett val av ny partiledare ska ske.  Krisen kom under en redan svår tid för partiet.
"Uppgiften är inte lätt"
Efter dalande popularitetssiffror, trots krisen som Socialdemokraterna nyss gått igenom med skandalerna inom Transportstyrelsen där två ministrar lämnade sina poster, har partiet i stället för att stärka sin position mot regeringen nu hamnat inför ett nytt val av partiledare ett år innan riksdagsvalet nästa höst. Den stora frågan är nu vem som ska styra Moderaterna, ett parti som är splittrat, enligt Jonas Hinnfors, statsvetare på Göteborgs universitet.  – Uppgiften är inte lätt. Förmodligen kommer man att välja någon som redan är känd och etablerad, som Elisabeth Svantesson eller Ulf Kristersson. De har varit ministrar och är viktiga talespersoner. Det är ur kretsen av personer som redan har en stark position som partiledare brukar väljas, säger Jonas Hinnfors, professor i statsvetenskap på Göteborgs universitet.  Andra namn som nämnts är till exempel Carl Bildt och den tidigare försvarsministern Mikael Odenberg. Den senare har valt att inte svara på frågan huruvida han kan tänka sig att bli partiledare. Vem det än blir så är det viktiga att det är en partiledare som kan ena partiet, enligt Jonas Hinnfors.  – Den nya partiledaren måste vara den enande kraften. De kan inte fortsätta in i den här valrörelsen som ett splittrat parti. Partiet måste tala koordinerat, säger han.
Ideologisk splittring inom Moderaterna
Vilken påverkan som turbulensen och Anna Kinberg Batras avgång får på den kommande valrörelsen är ovisst, enligt Jonas Hinnfors. Frågan kokar ner till hur partiet nu hanterar den uppkomna situationen. – Det kommer att dröja ett tag innan vi vet och innan Moderaterna är ett effektivt och slagkraftigt parti. Om det tar tid att komma ut på banan så kan det försvaga Moderaternas opinionsbildning i valrörelsen, säger Jonas Hinnfors.  Kinberg Batras har tidigare fått kritik för att vara vag. Vilket kan vara en konsekvens av hennes försök att hålla samman ett parti där flera starka ideologiska strömningar drar åt olika håll. En utmaning för en ny partiledare att hålla ihop. – Bilden är att det finns en stark ideologisk splittring inom Moderaterna. När Anna Kinberg Batra anklagas för vaghet så kan det helt enkelt ha berott på att hon har försökt balansera de olika delarna av partiet utan att peka med hela handen. När det finns väldigt starka grundläggande skillnader kring den övergripande färdriktningen så har kritiken riktats mot partiledaren även om det inte är säkert att det var partiledaren som var problemet, säger han.
Valberedningen träffas på söndag
Det missnöje som ledde till avgångskraven och snart därefter även Kinberg Batras avgång, har enligt många experter i huvudsak två orsaker. Det ena var hennes öppnande inför ett framtida samstyre med Sverigedemokraterna i januari i år, och den andra orsaken är att M:s popularitet dalat under en lång tid till en nivå där det inte är givet att partiet ens är störst inom Alliansen.  – När väljarsiffrorna sjunker som en sten så ökar desperationen hos partimedlemmar och partiorganisationen. Riksdagsledamöter riskerar att förlora sin plats och partistödet kan komma att minska drastiskt. Det hotar stora delar av partiorganisationen. Den här oron för att man faktiskt finansiellt kan förlora väldigt mycket ska man nog inte underskatta, säger Jonas Hinnfors.  På söndag träffas Valberedningen och förväntas bestämma ett datum när partiledarvalet ska hållas. Fram till att den nya partiledaren utsetts kommer Anna Kinberg Batra att fortsätta att leda Moderaterna.
