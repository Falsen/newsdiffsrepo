Misstänkta mordförsök på bebis tas upp igen


TT




Sverige
I tingsrätten friades den unga mamman i Uppsala för flera mordförsök på sitt spädbarn. Nu har hovrättsförhandlingarna inletts.



Kvinnan i 25-årsåldern misstänks ha orsakat syrebrist hos bebisen genom att hålla för hans näsa och mun när de båda vistades på Akademiska sjukhuset. Enligt åklagaren finns det en videoövervakad så kallad EEG-registrering som visar det, rapporterar SR P4 Uppland.
Motivet var att få det att framstå som om sonen var sjuk. Kvinnan lider, enligt åtalet, av den ovanliga personlighetsstörningen Münchhausens syndrom by proxy som i korthet innebär att en förälder medvetet skadar sitt barn.
Mamman har hela tiden förnekat brott och sagt att barnet återkommande haft andningsuppehåll som sjukvården inte hittat någon förklaring till.
Efter att ha suttit häktad i elva månader friades hon av Uppsala tingsrätt i juli förra året. Domen överklagades till hovrätten av åklagaren och advokaten som företräder pojken.
Målet i hovrätten ska pågå i över en månad.
Rättegången skulle ha börjat redan i januari men ett expertutlåtande drog ut på tiden och hovrätten fattade därför beslutet att skjuta på förhandlingen, enligt UNT.
TT
