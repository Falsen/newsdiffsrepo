Ryska stridsflygplan kränkte svenskt luftrum

Gabriella Elbied Pettersson



Sverige
Två ryska flygplan flög under onsdagen in över svenskt territorium. Flera utländska stridsflygplan har de senaste veckorna gjort liknande överträdelser
Försvarsmakten har anmält händelserna till regeringen.
– Det är alltid allvarligt när det sker ett brott mot tillträdesförordningen, säger Philip Simon, presschef vid Försvarsmakten.



Den senaste månaden har det skett tre överträdelser av tillträdesförordningen när flygplan från andra länder kommit in i svenskt luftrum. Senaste händelsen inträffade i onsdags när två ryska stridsflygplan flög in över svenskt territorium efter att ha utfört verksamhet öster om Gotland. De ryska flygplanen bröt då mot tillträdesförordningen.
– Det är alltid allvarligt när det sker ett brott mot tillträdesförordningen, säger Philip Simon, presschef vid Försvarsmakten.
Enligt honom sker dessa överträdelser till och från och i många fall handlar det om administrativa misstag som att man flyger in på svenskt område med ett gammalt tillstånd, att man flyger in med en flygplansmodell när man har angett en annan flygplansmodell. Det kan även handla om att det sker något i luften, som ett misstag från pilotens sida.
– Oavsett skäl så är det allvarligt, så vi rapporterar det till regeringskansliet så är det upp till dem om man ska gå vidare om något med berörd nation, säger Philip Simon.
Många flyg i luften ökar risken
Enligt Försvarsmakten kan det ha ett samband med den ökade övningsverksamheten i Östersjön, som bidrar till att fler flyg befinner sig i luften i området.
– Fler flygplan som är ute och då ökar chanserna att det sker fler misstag, och just nu är det en intensiv verksamhet över Östersjön, så det är inte helt orimligt att det hänger ihop med det, säger Philip Simon.
Kränkningarna av svenskt luftrum sker ofta vid Östersjön, vilket förmodligen beror på att övningsverksamhet pågår där.
Tidigare amerikanska stridsflygplan
Förutom de ryska planen flög ett amerikansk singnalspaningsflygplan in en kort stund i svenskt luftrum söder om Skåne den 30 juli, efter att det blivit omdirigerat av civil trafikledning på grund av vädret. Brottet skedde i samband med att planet saknade diplomatiskt tillstånd.
Även den 21 augusti genomförde ett amerikanskt stridsflygplan lufttankning söder om Blekinge och hamnar efter det innanför svenskt luftrum och bryter mot tillträdesförordningen.
Alla händelser har anmälts till regeringskansliet av Försvarsmakten.
LÄS ÄVEN: Stridsplan skickades upp mot ryska kärnvapenbombare
