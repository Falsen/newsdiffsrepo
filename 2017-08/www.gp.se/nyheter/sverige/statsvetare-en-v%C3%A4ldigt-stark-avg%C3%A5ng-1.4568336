Statsvetare: "En väldigt stark avgång"


Anja Haglund




Sverige
Anna Kinberg Batras sista framträdande som moderatledare blev kanske också det absolut bästa. Experter betecknar talet som hennes vassaste någonsin.



- Många tänker nog "det här var ju inte så dåligt – och vem ska kunna göra ett bättre jobb under de här förutsättningarna?", fortsätter han.
Retorikexperten Orla Vigsö bedömer talet som både värdigt och avslappnat, långt från den negativa mediebilden av partiledaren som stel och otydlig.
- Hon framstår som mer avspänd och säker än hon gjort någon gång under sin period som ledare. Det känns som att hon sluppit en oerhörd börda som legat på henne tidigare, säger Orla Vigsö, docent i retorik vid Södertörns högskola och kunnig i kriskommunikation.
Enkel utväg
Talet väcker sannolikt sympatier för henne, och inramningen är elegant, enligt Orla Vigsö.
- Hade hon börjat med att säga att hon avgick hade allt handlat om hur hon misslyckats. Nu tar det sju–åtta minuter innan hon kommer fram till det egentliga budskapet, och den tiden använder hon ju för att måla upp en bild som gör det här till något ofrånkomligt. Det blir en bredare bild av den politiska situationen och utvecklingen, säger han.
De allra flesta som hörde henne, oavsett politisk hemvist, höll nog med henne, konstaterar Andreas Johansson Heinö, som är knuten till den borgerliga tankesmedjan Timbro.
TT: Tror du att moderater som krävt hennes avgång ångrar sig nu?
- Det är nog väldigt splittrat. Moderaterna är ett parti som inte mår bra, det är helt uppenbart. Man är nervös och då har det blivit en enkel utväg att skylla på ledarskapet. Men det verkar vara väldigt få som vet vart man ska i stället, säger Johansson Heinö.
Politiska beslut
TT: Om Anna Kinberg Batra agerat med denna pondus tidigare, hade hon då hamnat i den här situationen?
- Ja, för jag tror inte det har handlat om henne som person, utan om politiska beslut, säger Johansson Heinö.
- Grunden lades redan innan hon tog över. När partiet var som allra bäst efter valet 2010 slutade man att ägna sig åt politiskt innehåll och glömde bort vad som var partiets idé. Det har Anna Kinberg Batra inte lyckats ändra på. Sedan kom SD-beslutet som blev en katalysator för kritiken, säger han.
TT
