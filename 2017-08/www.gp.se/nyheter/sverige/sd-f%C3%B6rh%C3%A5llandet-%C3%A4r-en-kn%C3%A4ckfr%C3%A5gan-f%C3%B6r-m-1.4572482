"SD-förhållandet är en knäckfrågan för M"


Tomas Bengtsson




Sverige
Moderaterna är det parti Sverigedemokraterna kanske allra mest har positionerat sig gentemot, och SD-ledaren Jimmie Åkesson nämnde striden i M i sitt sommartal. Men när det gäller väljarstöd påverkas sannolikt SD på kort sikt ganska lite av M:s framtida politik, enligt en expert.



- Jag tror inte att vi kommer att se några sakpolitiska förändringar hos Moderaterna som gör att Sverigedemokraterna behöver tänka om, säger Andreas Johansson Heinö, statsvetare vid den borgerliga tankesmedjan Timbro, till TT.
I fredags kastade Anna Kinberg Batra, den enda partiledare som på allvar öppnat för SD-samarbete, in handduken som M-ledare.
I sitt tal i Sölvesborg på lördagen sade Åkesson att "sett till vilka som ligger bakom avsättandet av Anna Kinberg Batra finns det en risk för att Moderaterna tar några steg tillbaka till den Reinfeldtliberala doktrinen".
"Spräcka Alliansen"
Ingen vet säkert hur nästa M-ledare ställer sig till SD-samarbete, men Johansson Heinö tror inte att det går att lägga sig närmare än vad Kinberg Batra gjort.
- Då skulle man definitivt spräcka Alliansen.
Han pekar på att SD-förhållandet är knäckfrågan för M, och för Alliansen. Om nu nästa M-ledare helt skulle ta avstånd blir det svårt att ta tillbaka väljare som redan flytt eller funderar på att fly till SD.
Samtidigt kommer SD visserligen längre från reellt inflytande, noterar Johansson Heinö.
- Men det är ju en roll man är bekväm med och som man har vuxit i tidigare.
"Allt att vinna"
Åkesson klargjorde i juni att SD ska vara "garanten" för att en framtida moderatledd regering inte går för långt åt höger när det gäller svaga grupper i samhället.
Johansson Heinö pekar på att väljarna mer börjar fokusera på välfärdsfrågorna och mindre på invandring, och därför behöver SD inte heller i den positioneringen tänka om inför nästa års valrörelse.
- Där har man allt att vinna på att lägga sig till vänster om Moderaterna för att den vägen kunna locka även LO-anslutna och S-väljare, och det är ju inte sannolikt att Moderaterna skulle röra sig vänsterut i sådan politik.
De öppna striderna inom M – annars kända för intern ordning och regeringsduglighet – gör samtidigt att SD normaliseras, säger Johansson Heinö.
- Cirkusen i Moderaterna gör ju att Sverigedemokraterna inte längre framstår som det parti som har störst interna problem.
TT
