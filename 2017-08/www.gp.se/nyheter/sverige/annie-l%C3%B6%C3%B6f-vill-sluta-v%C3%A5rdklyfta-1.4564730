Annie Lööf vill korta köer med pengar


TT




Sverige
Centerledare Annie Lööf fokuserar i sitt sommartal på vikten av att kunna lita på sjukvården och ha en nära och tillgänglig vård i hela landet. Hon lyfter åter förslaget om en tillgänglighetsmiljard för att korta vårdköerna.



- Inte minst har sommaren visat många prov på hur ansträngd situationen är. Små barn tvingas vänta, i för dem och inte minst föräldrarna, outhärdliga timmar, i ångestfyllda dagar, på hjärtoperation. För att det råder brist på specialistsjuksköterskor, säger Annie Lööf vid talarpodiet på Hasselbacken i Stockholm när hon målar en bild av läget i den svenska vården.
Hon säger att Centern vill att fler läkare ska få starta privatpraktik och att gränserna för hur länge man får vänta ska skärpas. Det krävs för en rättvis vård i hela landet, anser hon.
Utveckla vården
- Stefan Löfven borde säga samma sak om vården som om den svenska modellen; vården ska utvecklas, inte avvecklas, säger hon.
Centerns tillgänglighetsmiljard handlar om pengar som, till exempel, ska betalas ut till vården förutsatt att tiderna mellan första vårdkontakten och att någon blivit frisk eller en behandling påbörjats kortas.
Partiet vill att det ska gå högst tre dagar innan man får träffa en läkare på sin vårdcentral, man ska ha rätt till en fast läkarkontakt och primärvården behöver stärkas, anser Annie Lööf.
- Tillsammans med Irland, Storbritannien och Polen ligger vi i botten. Människor får vänta på att få sin diagnos, på besked att få hjälp, säger Annie Lööf, och menar att det är köerna som gör att Sverige halkar efter, trots att behandlingen av sjukdomar är i världsklass.
Anstränga sig mer
- Det visar att vi måste anstränga oss mer. Att vi måste göra mer för att korta vårdköerna.
Hon säger också att värderingar spelar roll i en omvälvande tid. Hon beskriver en tid där terrorister mördar oskyldiga och högerextrema hetsar och hatar, och att det kräver en kraftfull motståndsrörelse mot extremism.
- Stå upp, stå pall. Anständigheten behöver er, säger Annie Lööf.

TT
