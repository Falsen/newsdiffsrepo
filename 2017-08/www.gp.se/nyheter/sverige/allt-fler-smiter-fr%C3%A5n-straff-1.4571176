Allt fler smiter från fängelsestraff


TT




Sverige



Allt fler smiter från sina fängelsestraff och får dem preskriberade efter att ha hållit sig undan tillräckligt länge. Bara de senaste tre åren handlar det om över 300 personer enligt statistik från Kriminalvården, rapporterar Ekot i Sveriges Radio.
Den som döms till fängelse och inte blir häktad i samband med domen får en kallelse av Kriminalvården till platsen där straffet ska verkställas. Om den ignoreras är det polisens uppgift att hämta personen i fråga, något som ofta misslyckas eftersom den dömde håller sig undan.
Vid straff kortare än ett år preskriberas det efter fem år, vid längre straff är preskriptionstiden längre.
- Det kan ju uppfattas som ett hån ur brottsofferperspektiv om man får veta att någon lyckats hålla sig undan trots att det finns en lagakraftvunnen dom, säger Brottsofferjourens ordförande Sven-Erik Alhem till Ekot.
Han anser att preskription av utdömda fängelsestraff bör avskaffas.
- Annars blir det ju en negativ spridningseffekt, om man får veta att man slipper ifrån straffverkställigheten bara man håller sig undan ett antal år, säger han till Ekot.
TT
