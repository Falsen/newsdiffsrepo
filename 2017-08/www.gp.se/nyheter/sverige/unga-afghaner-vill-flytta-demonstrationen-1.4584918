Unga afghaner vill flytta demonstrationen


TT




Sverige



De afghanska ungdomar som demonstrerar på Medborgarplatsen i Stockholm vill flytta på sig. Klockan 22 på torsdagen går tillståndet ut och en ansökan om att flytta sittdemonstrationen till Norra Bantorget har lämnats in till polisen, skriver tidningen Stockholm-Direkt.
- Tillståndet ska omprövas och då sa de att de vill flytta härifrån. Vi har erbjudit dem en rad andra alternativ men nu vill de flytta till Norra Bantorget, säger Stockholmspolisens presstalesperson Kjell Lindgren till tidningen.
Ungdomarna protesterar mot utvisningarna till Afghanistan.
Tillståndet är inte färdigt och besked väntas lämnas under torsdagen. Enligt Lars Byström, även han presstalesperson vid Stockholmspolisen, har inga ordningsstörningar rapporterats under sittstrejken.
Manifestationen inleddes den 9 augusti på Mynttorget i Stockholm men fick efter bara en kort tid flytta på sig till Medborgarplatsen efter att personer från den högerextrema organisationen Nordisk ungdom attackerat afghanerna.
TT
