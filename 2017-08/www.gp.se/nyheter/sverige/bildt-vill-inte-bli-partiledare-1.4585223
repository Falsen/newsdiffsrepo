Carl Bildt vill inte bli partiledare


Martin Stockton Johansson




Sverige
Carl Bildt vill inte ersätta Anna Kinberg Batra som partiledare för Moderaterna, säger han i en intervju med Expressen. Däremot kan han tänka sig att hjälpa partiet.



Sedan Anna Kinberg Batra avgick som partiledare för Moderaterna har många pekat ut partiveteranen och tidigare partiledaren Carl Bildt som en favorit att ersätta partiledaren.
Båda opinionsundersökningsföretagen Inizio och Ipsos har visat att 68-åringen är storfavorit bland M-väljarna. Även en undersökning från Sifo/SvD visar att 60 procent av M-sympatisörer tycker det vore bra om Bildt återkom som partiledare för Moderaterna.
Men Bildt är inte intresserad, uppger han i en intervju med Expressen.
- Jag har fått frågan från valberedningen om att bli moderat partiledare, för 31 år sen. Och jag svarade ja … sedan var jag partiordförande i 13 år. Sen avgick jag för 17–18 år sen. Sedan har jag i princip varit frånvarande från den inrikespolitiska scenen. Så får det bli, säger han.
Bildt skulle däremot vara villig att hjälpa partiet.
- Jag tror att det finns saker jag gärna skulle vilja göra, jag vill hjälpa Sverige och Alliansen, och jag vill hjälpa Moderaterna. Men det finns många andra sätt att göra det på. Partiledare ska man välja med framtidsperspektiv. Det ska vara ett framtidsnamn. Jag är ”före detta” det mesta, säger Bildt.
Fastnade i dörren
När han sedan lämnade intervjun och fastnade tillsammans med reportrar i en svängdörr fick han frågan om hur han ser på sina goda opinionssiffror.
- Opinionssiffror är inte det som ska styra svensk politik.
Favoritkandidaten är klar, men den tänker han inte avslöja. Att stödet för Carl Bildt ligger på 45 procent i Ipsos mätning som publiceras i Dagens Nyheter ser han inte som något att oroa sig över för partiledarkandidaterna.
- Det kommer nog att ändra sig vad det lider, det bekymrar mig inte så mycket. Sedan är det hedrande, absolut, jag döljer inte det. Jag kan till och med känna mig lite smickrad över det hela, säger Carl Bildt och fortsätter:
- Det finns rätt många bra personer tycker jag. Det finns framtidskvalité i partiet som jag tycker är rätt imponerande.
Vill inte svara
En annan person som pekats ut som en huvudkandidat till att ersätta Anna Kinberg Batra är Moderaternas arbetsmarknadspolitiska talesperson Elisabeth Svantesson. Men bara sex procent av M-väljarna i Sifo/SvD tycker att hon borde efterträda Kinberg Batra. Hon vill dock inte svara på om hon är intresserad av tjänsten.
- Jag har inga kommentarer att ge i den frågan nu. Nu ska partiet, medlemmarna, säga sitt. Det är viktigt att samlas kring en ledare som får driva vår politik mot en valvinst, säger hon till Sveriges radio P4 Jönköping.
Den förre försvarsministern Mikael Odenberg har sedan tidigare aviserat att han kandiderar, samtidigt som tre länsförbund hittills vill se partiets ekonomisk-politiske talesperson Ulf Kristersson som Kinberg Batras ersättare.
Anna Kinberg Batras efterträdare som Moderaternas partiledare ska väljas på en extrastämma den 1 oktober.
TT
