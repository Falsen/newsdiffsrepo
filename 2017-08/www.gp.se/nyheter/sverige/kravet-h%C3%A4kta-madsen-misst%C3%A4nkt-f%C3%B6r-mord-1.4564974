Kravet: Häkta Madsen misstänkt för mord


Josefine Olausson




Sverige
Åklagarmyndigheten kräver nu att utbåtskaptenen Peter Madsen häktas misstänkt för mord och brott mot griftefriden, skriver BT.
Enligt polisen har Madsen uppgett att Kim Wall dog till följd av en olyckshändelse ombord på hans ubåt.



Det är danska tidningen BT som uppger att danska åklagarmyndigheten kräver att ubåtskaptenen Peter Madsen häktas för mord och brott mot griftefriden, efter svenska journalisten Kim Walls död.
Efter att dansk polis under onsdagen bekräftade att den kropp som hittades i danska vatten tillhörde försvunna svenskan Kim Wall, vill nu åklagarmyndigheten att misstankarna mot Madsen ska stärkas.
Enligt polisen har Madsen uppgett att Kim Wall dog till följd av en olyckshändelse ombord på hans ubåt, vilket gjorde att han senare bestämde sig för att "begrava" Kim Wall i Kögebukten.
LÄS MER: Madsen "lättad" efter sin förklaring
Häktad sedan 12 augusti
Ubåtskaptenen sitter sedan den 12 augusti häktad misstänkt för brottsrubriceringen "uagtsomt manddrab" under särskilt försvårande omständigheter. En rubricering som i svensk lagstiftning motsvarar grovt vållande till annans död och som Köpenhamns tingsrätt beslutade att Madsen skulle häktas misstänkt för.
BT skriver att polisen väntar på resultaten från den tekniska undersökningen av båten och den rättsmedicinska utredningen av Kim Walls kropp. Därför vill åklagaren vänta med att eventuellt skärpa rubriceringen.
Häktningsförhandlingen förväntas ske den 5 september då tiden för det senaste häktingsbeslutet löper ut.
LÄS MER: Bekräftat: Hittade kroppen tillhör Kim Wall
Nekar till brott
Polisen har hela tiden misstänkt att Madsen medvetet har mördat Kim Wall.
– Han är från polisens sida, och har hela tiden varit, misstänkt för den allvarligare formen av det som vi kallar för ”manddrab”, alltså det ni i Sverige kallar för mord. Domaren valde senare under häktningsförhandlingen att häkta honom misstänkt för "uagtsomt manddrab". Men polisens misstanke har hela tiden varit att han är misstänkt för ”manddrab”, sa polischefen Jens Møller under onsdagen.
Peter Madsen har hela nekat till brott och har enligt Møller ännu inte förhörts gällande det senaste fyndet som polisen har gjort efter att delar av Kim Walls kropp anträffades.
Peter Madsen står enligt sin advokat fast vid att en olycka orsakat den svenska kvinnans död.
– Min klient och jag är mycket till freds med att fyndet som polisen gjort har kunnat identifieras. Den delen av utredningen är nu på plats, och det är han mycket lättad över, har Peter Madsens advokat Betina Hald Engmark tidigare sagt till Ritzau.
Skulle skriva reportage
Kim Wall försvann vid 19-tiden under torsdagen den 10 augusti då hon tillsammans med Madsen åkte ut i hans ubåt för att göra ett reportage om den danska uppfinnaren. När den svenska kvinnan inte kom hem under anmäldes hon försvunnen av sin partner. Madsen anträffades vid 11-tiden på förmiddagen i Kögebukten då han räddades ombord på en privat båt.
Den 12 augusti häktades Madsen misstänks för vållande till annans död.
Dagen efter häktningen undersöktes Madsens bärgade ubåt. Under en presskonferens meddelade polisen att ingen kropp fanns i farkosten och att undersökningen av den tyder på att ubåten sänktes medvetet.
Måndagen den 21 augusti hittades Kim Walls överkropp på ön Amager.
Under onsdagen den 23 augusti bekräftade dansk polis att kroppen tillhörde Kim Wall.
