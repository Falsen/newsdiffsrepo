Ubåten söks igenom efter dolda utrymmen

Julia Sandstén Vikberg



Sverige
Dansk polis bekräftar att en tredje person har setts tillsammans med den döda journalisten Kim Wall och Peter Madsen. Enligt vittnesuppgifter ska personen ha filmat en intervju med Madsen innan ubåten lämnade hamnen. Ubåten som Peter Madsen misstänks ha sänkt medvetet letas nu igenom efter dolda utrymmen.



Ubåten Nautilus undersöks nu med en lastbilsscanner i jakten på dolda hålrum. Polisen misstänker att den svenska journalisten Kim Wall dödades inne i ubåten. Den häktade uppfinnaren Peter Madsen hävdar att Kim Wall dog i en olycka.
Flera personer har hört av sig till polisen med upplysningar om att det kan finnas sådana dolda hålrum och polisens förhoppning är att hitta spår.
"Det ska understrykas att scanningen genomförs för att utesluta att där kan finnas ogenomsökta rum, inte mot bakgrund av en konkret misstanke om detta", skriver Köpenhamnspolisen i ett pressmeddelande.
Där uppges det också att sökningar efter kroppsdelar i dag görs i Kögebukten, med assistans av svensk polis som har specialtränade likhundar för sökning i vatten. Dessa sökningar planeras ta två dagar.
Kartläggning pågår
Polisen arbetar brett för att kartlägga vad som hände den 10 augusti när svenske Kim Wall försvann i samband med en reportageresa på uppfinnaren Peter Madsens ubåt. Hennes kvarlevor hittades sedan i vattnet och Madsen misstänks ha mördat henne.
För att utreda hur Kim Wall dog har polisen bland annat jobbat med vittnesuppgifter från allmänheten. I helgen kom det fram att flera vittnen har uppgett att de har sett en tredje person tillsammans med Madsen och Wall. Nu bekräftar polisen detta, enligt Kvällsposten.
– Vi har uppgifter om det och vi vet också vem det är, säger utredningsledare Jens Møller Jensen till Kvällsposten.
Enligt vittnen ska den tredje personen ha filmat en intervju med Peter Madsen och det ska ha skett innan ubåtsfärden.
– Vi har uppgifter om det och vi vet också vem det är. Men det är inget märkligt. Det är inget misstänkt med personen, säger Jens Møller Jensen.
LÄS ÄVEN: Polisen: Så ska vi lösa Kim Wall-fallet
Kvinnotorso hittad
Det var den 10 augusti som Kim Wall anmäldes försvunnen. Dagen räddades Peter Madsen från hans ubåt som hade sjuknit men Kim Wall, som också hade gått ombord på båten, hittades inte. Den 21 augusti hittades en kvinnotorso i vattnet utanför den danska ön Amager som senare bekräftades tillhöra Kim Wall. Kroppsdelen hade skador som polisen misstänker har orsakats för att tömma kroppen på luftgaser, så att den inte skulle flyta upp till ytan. Även metall som misstänks ha används som sänken hittades på torson. Polisen har efter en undersökning av båten kunnat konstatera att ubåten sänktes medvetet av Peter Madsen.
Peter Madsen hävdade i tingsrätten att han begravde Kim Wall till sjöss efter att hon hade dött i en olycka ombord på hans båt. Han är häktad för vållande till annans död och polisen misstänker mord alternativt dråp och brott mot griftefrid.
