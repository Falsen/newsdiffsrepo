Teorin: Bevittnade mord - dödades för att tystas


Sandra Divinyi




Sverige
Mannen i 40-årsåldern såg när en man i 25-årsåldern sköts till döds i ett garage. Han lämnade i en hylsa från mordet och vittnade om vad han sett.
Sex veckor senare knivmördades han och hans fru när flera personer bröt sig in i deras hem.
Åklagarens teori: Han dödades för att tystas.



På onsdagen åtalades åtta unga män för tre mord.
Det första mordet ägde rum 22 januari. En man i 25-årsåldern befann sig då i ett garage i Sundbyberg när han blev beskjuten. Mannen kördes till sjukhus i en bil och på vägen dit ska han återigen ha blivit beskjuten. Han avled senare på sjukhuset.
Sex veckor senare, den sjunde mars, larmades polisen återigen till området Hallonbergen i Sundbyberg.
Då hade flera maskerade personer trängt sin in i en lägenhet genom att slå sönder fönstret på deras altandörr och gått till attack mot ett par i 40-årsåldern.
Sköt för att stoppa brottslighet
De blockerade kvinnans flyktväg och knivmördade henne i bostaden. Mannen lyckades fly genom ett fönster. Men gärningsmännen hann ikapp honom och då blev även han knivhuggen.
När polisen anlände till platsen öppnade patrullerna eld för att "stoppa pågående brottslighet" berättade polisens presstalesperson i Stockholm, Towe Hägg i samband med händelsen.
Men mannens skador var så allvarliga att hans liv inte gick att rädda.
Vittne till mordet - sköts
De tre morden har utretts tillsammans för enligt åklagaren hänger de ihop. Mannen i 40-årsåldern ska ha blivit vittne till mordet på mannen i 25-årsåldern. Han bodde i närheten av garaget och gick ut när han hörde skotten. Då såg han gärningsmännen - och de såg honom. Därför ska han ha mördats.
I samband med att han bevittnade mordet ska han ha ringt 112. Han hade också hittat en hylsa på brottsplatsen som han lämnade över till polisen. Hylsan lämnades dock inte över till rätt avdelning inom polisen - utan det gjordes först några dagar efter hans död.
Mannen i 40-årsåldern ringde även 112 när gärningsmännen bröt sig in i hans bostad. Då kunde han namnge två av gärningsmännen. Han sa också att han var vittne till mordet på mannen i 25-årsåldern och att det var anledningen till attacken.
Sköts för att tystas
Av de nu åtta åtalade är det sex som åtalas för mordet på mannen i 25-årsåldern. Dessutom åtalas en man för skyddande av brottsling grovt brott. Fyra åtalas för dubbelmordet. De åtalas också för grovt övergrepp i rättssak eftersom att de, enligt åklagaren "angripit (paret) för att (mannen) avlagt vittnesmål hos polisen och för att hindra målsägarna från att avlägga sådant vittnesmål".
De misstänkta är mellan 16 och 21 år. Två av de åtalade ska ha varit med på samtliga tre mord.
En av de som åtalas för två av morden, bland annat, är i 20-årsåldern.
- Jag har inga kommentarer, säger hans advokat Max Ahlgren.
Polischef utreds
Dessutom utreds nu en polischef för brott mot tystnadsplikten och tjänstefel. Polischefen arbetade inte med någon av utredningarna.
Under en presskonferens på onsdagen kom det fram att polisen var den som inte lämnade över hylsan, som mannen i 40-årsåldern lämnat in, till rätt utredare förrän mycket senare.
Åklagaren sa under presskonferensen att han inte vill spekulera i hur utredningen påverkats om de fått hylsan tidigare.
Åklagaren sa också att det inte var polischefen som röjde mannen i 40-årsåldens identitet för gärningsmännen. Offret i 40-årsåldern ska ha varit i en konflikt med någon eller några av de åtalade sedan tidigare. De ska heller inte ha vetat att han pratat med polisen men att det kan antas att de anade att det var så.
Rättegången planeras att inledas den femte september.
Texten uppdateras.
