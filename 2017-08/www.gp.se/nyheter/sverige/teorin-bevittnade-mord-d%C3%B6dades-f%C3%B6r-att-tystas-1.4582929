Teorin: Bevittnade mord - dödades för att tystas


Sandra Divinyi




Sverige
Mannen i 40-årsåldern såg när en man i 25-årsåldern sköts till döds i ett garage. Sex veckor senare knivmördades han och hans fru när flera personer bröt sig in i deras hem. Åklagarens teori: Han dödades för att tystas.



På onsdagen åtalades åtta unga män för tre mord.
Det första mordet ägde rum 22 januari. En man i 25-årsåldern befann sig då i ett garage i Sundbyberg när han blev skjuten i huvudet, överkroppen och armarna. Mannen kördes till sjukhus i en bil och på vägen dit ska han återigen ha blivit beskjuten. Han avled senare på sjukhuset.
Sex veckor senare, den sjunde mars, larmades polisen återigen till området Hallonbergen i Sundbyberg.
Då hade flera maskerade personer trängt sin in i en lägenhet genom att slå sönder fönstret på deras altandörr och gått till attack mot ett par i 40-årsåldern.
Sköt för att stoppa brottslighet
De blockerade kvinnans flyktväg och knivmördade henne i bostaden. Mannen lyckades fly genom ett fönster. Men gärningsmännen hann ikapp honom och då blev även han knivhuggen.
När polisen anlände till platsen öppnade patrullerna eld för att "stoppa pågående brottslighet" berättade polisens presstalesperson i Stockholm, Towe Hägg i samband med händelsen.
Men mannens skador var så allvarliga att hans liv inte gick att rädda.
Sköts för att tystas
De tre morden har utretts tillsammans för enligt åklagaren hänger de ihop. Mannen i 40-årsåldern ska ha blivit vittne till mordet på mannen i 25-årsåldern. Han ska även ha ringt 112 samt hittat en hylsa på brottsplatsen som han lämnade över till polisen. Därför ska han ha mördats.
Av de nu åtta åtalade är det sex som åtalas för mordet på mannen i 25-årsåldern. Dessutom åtalas en man för skyddande av brottsling grovt brott. Fyra åtalas för dubbelmordet. De åtalas också för grovt övergrepp i rättssak eftersom att de, enligt åklagaren "angripit (paret) för att (mannen) avlagt vittnesmål hos polisen och för att hindra målsägarna från att avlägga sådant vittnesmål".
Två av dem ska ha varit med på samtliga tre mord.
De misstänkta är mellan 16 och 21 år.
I stämningsansökan framgår det att den mördade mannens vittnesuppgifter efter mordet på mannen i 25-årsåldern kommer att läsas upp under rättegången.
Polischef utreds
Enligt Aftonbladet utreds nu en polischef för brott mot tystnadsplikten och tjänstefel i samband med den första mordutredningen. Polischefen arbetade inte med någon av utredningarna.
Texten uppdateras.
