Pojkar allvarligt skadade i bråk vid skola


TT




Sverige



Två pojkar skadades i ett bråk utanför en gymnasieskola i Helsingborg. De fördes båda med ambulans till sjukhus. Händelsen rubriceras som försök till mord.
- De har någon form av stickskador och kanske skador av sparkar och slag, säger Åsa Emanuelsson, polisens presstalesperson i region Syd.
En lärare kom rusande fram till platsen när hon hörde pojkarnas skrik. Hon såg hur två stycken låg skadade utanför skolans område i en park. De hade skärskador i magen och benen.
- Jag och en kollega hjälptes åt att försöka trycka på deras skador för att stoppa blodflödet medan vi väntade på ambulans, säger läraren till SVT Helsingborg.
Polisen satte upp avspärrningar och kallade dit tekniker. Ett stort polispådrag larmades inledningsvis till platsen och flera elever kan ha blivit vittnen till händelsen, enligt Åsa Emanuelsson.
Det är oklart om de skadade är elever på skolan.
- Akuten i Helsingborg har fått in två pojkar i övre tonåren med allvarliga skador, säger Maria Wogensen, pressekreterare vid Region Skåne.
Flera gärningsmän lämnade skolområdet och polisen har ingen gripen i nuläget.
TT
