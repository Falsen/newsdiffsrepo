"Att byta partiledare ett år före ett riksdagsval är ett äventyr"


Filip Kruse




Nyheter
Fokus för valberedningen är skademinimering, menar Lars-Ingvar Ljungman, ordförande i M:s valberedning.



Lars-Ingvar Ljungman har tidigare uttalat sitt stöd för Anna Kinberg Batra men betonar nu att han och partiet måste se framåt.
– Att byta partiledare ett år före ett riksdagsval är ett äventyr. Det har sällan prövats, om ens någonsin. Vi kommer att få facit på valdagen om det var på gott eller ont. Nu måste jag och andra fokusera på det som ska hända framåt. Vad som har hänt och vem som sagt vad får någon annan så småningom kanske försöka bena ut. Mitt fokus nu är riktat framåt för att få en lösning som innebär att partiet skadas så lite som möjligt i den uppkomna situationen.
När Anna Kinberg Batra informerade Lars Ingvar Ljungman vill han inte gå in på mer än att det var innan presskonferensen där partiledaren meddelade sin avgång. I helgen samlas Moderaternas valberedning för ett extrainkallat möte.
– Valberedningen har ett första möte som det är kallat till på söndag. Vi det tillfället måste vi i första hand gå igenom den process som vi nu har framför oss, med tidsplan och så vidare. Innan jag har haft det mötet som kommer jag ha svårt att svara på frågor.
I oktober samlas Moderaternas till en arbetsstämma i Örebro. Det är möjligt att göra om den till en så kallad extrastämma för att då kunna fatta beslut i partiledarfrågan. Men om det är vägen framåt är det för tidigt att svara på, enligt Lars-Ingvar Ljungman.
– Det vill jag inte uttala mig om förrän jag har pratat med den övriga valberedningen.
Hur står Moderaterna rustat när det gäller att hitta en ny partiledare? – Moderaterna är ett stort parti även om vi i opinionen just nu har backat. Men det finns kompetenta personer i våra led som jag tror mycket väl skulle kunna fylla rollen. Men sedan måste man vara intresserad själv och sedan ser krav och önskemål lite olika ut inom partiet beroende på om man representerar norra eller södra Sverige. Det är det arbetet och det pusslet som valberedningen nu måste ägna sig åt.
Har du redan nu börjat ringa in namn på tänkbara kandidater? – Det är ju så att både du och dina kollegor de senaste dagarna spekulerat om ett antal olika namn och ja, det är väl där vi är ungefär.
