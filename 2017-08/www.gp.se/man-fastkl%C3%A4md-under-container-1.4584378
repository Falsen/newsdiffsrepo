Man fastklämd under container


Alicia Heimersson




Göteborg
En man har dött av sina skador efter att han klämdes fast under en container i Lundby under onsdagseftermiddagen.
– Anhöriga är underrättade, säger Tommy Nyman, presstalesperson vid polisen i region Väst.




En man i 30-årsåldern har dött av sina skador efter en arbetsplatsolycka som inträffade i Lundy under onsdagen, uppger polisen.
Anhöriga är underrättade.
Fördes till sjukhus
Det var vid 15.24 som larmet om att en man hade klämts fast mellan en container och en lastbil nådde polisen.
Enligt polisen inträffade olyckan i samband med lyftning av en container.
–  Vi är på väg till platsen. Vi har fått information om att det är en arbetsplatsolycka och att en man är fastklämd under en container, sa Tommy Nyman, presstalesperson vid polisen region Väst, inledningsvis.
Polis, räddningstjänst och ambulans skickades till olycksplatsen.
– Vi har fått loss mannen, men jag vet inte hur han mår, sa Mats Gränsmark, larm- och ledningsoperatör vid räddningstjänsten i Storgöteborg, tidigare.
Dog av sina skador
Strax efter händelsen spärrades platsen av för en teknisk undersökning.
Mannen omhändertogs av ambulanspersonal på plats och Arbetsmiljöverket har underrättats gällande händelsen.
Strax innan 19-tiden på onsdagskvällen uppgav polisen att mannens liv inte gick att rädda och konstaterades avliden på platsen.
– Anhöriga är underrättade, säger Tommy Nyman, presstalesperson vid polisen i region Väst.
Händelsen rubriceras som en arbetsplatsolycka.
