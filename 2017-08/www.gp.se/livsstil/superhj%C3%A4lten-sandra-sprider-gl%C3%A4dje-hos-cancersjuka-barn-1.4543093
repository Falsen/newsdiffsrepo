Superhjälten Sandra sprider glädje hos cancersjuka barn

Lina Norman



Livsstil
Ibland känns det tufft – men hon finner styrka i vetskapen att det hon gör har stor betydelse. Utklädd till Anna från filmen Frost sprider Sandra Dirfors, engagerad i den ideella föreningen Superhjältar mot cancer, glädje bland sjuka barn.



Vissa barn är så sjuka att de inte orkar lyfta huvudet när Sandra Dirfors och hennes kollegor kommer in i rummet. – En del orkar inte titta på oss medan andra springer runt och leker. Men jag vet att det betyder allt, att vi bara kommer och pratar lite med dem. Sandra gör en kort paus innan hon lägger till:  – Om jag inte visste det, då skulle det nog kännas jobbigare. Men jag vet att jag kan göra något för de här barnen. Jag är även ganska stark i psyket. Fast självklart är det svårt att se barn vara så sjuka.   I snart ett och ett halvt år har 20-åriga Sandra varit i engagerad i den ideella föreningen Superhjältar mot cancer. Som Anna från den omåttligt populära filmen Frost – eller i skepnad av Black Widow från The Avengers – besöker Sandra tillsammans med sina superhjältevänner, med jämna mellanrum, olika barnsjukhus.  – Det bästa är att se barnens reaktioner, säger Sandra med ett stort leende. Vid mitt senaste sjukhusbesök, när jag gick i korridoren, hörde jag plötsligt från ett rum ”Mamma! Anna är här!”.







Bild: Anna Edlund


Sandra berättar att hon, strax efter att Frost släppts, en dag slogs av tanken att hon så gärna skulle vilja klä ut sig till Anna och besöka sjuka barn.  – Jag jobbade på dagis då och hade alltid flätor, förklarar Sandra. Alla barnen tyckte att jag såg ut som Anna. Det var nog där någonstans det började. Men själv ser jag inte likheten på samma sätt.  Utöver att hon, med det långa röda håret, påminner om den omtyckta Disneykaraktären är Sandra själv väldigt förtjust i filmen Frost och speciellt i Anna.  – Hon är så envis. Anna gör allt för sin syster Elsa – hon vill finnas där och hjälpa till. Och så är hon rolig. Kanske lite väl exalterad ibland, men när det väl gäller ger hon inte upp.  Via Facebook fick Sandra upp ögonen för Superhjältar mot cancer. Hon skrev ett inlägg där hon meddelade att de gärna fick hojta till om de skulle vilja ha Anna med i gänget av superhjältar. Det ena ledde till det andra och snart blev Sandra anlitad både som Anna och som Black Widow. – Jag visste inte vem Black Widow var, säger Sandra med ett skratt. Det är inte många andra som vet det heller. Men hon är också riktigt rolig att spela. Man känner sig cool. Sandra konstaterar att Anna och Black Widow är två helt olika figurer.  – Black Widow är tuff och kaxig. Jag kan inte skutta omkring och le när jag spelar henne. När jag är Anna behöver jag inte ändra på mig själv jättemycket. Vi har ganska lika personligheter.   Sandra skrattar återigen när hon lägger till:  – Det svåraste med Black Widow är att jag inte kan le hela tiden.  Sandra lutar sig tillbaka i solen – vi träffas på en uteservering i centrala Göteborg. Hon förklarar därefter att hon inte var speciellt nervös inför sitt första sjukhusbesök.  – Exalterad kanske är fel ord, säger hon dröjande. Men jag längtade efter att få komma dit och var så glad över att ha fått den möjligheten. Jag tycker om att hjälpa till. Det är självklart för mig att göra något för andra om jag kan. Under somrarna volontärarbetar jag även på seglarläger för funktionshindrade. Jag tänkte ”Varför inte göra något mer ideellt när jag har möjlighet?”.  Alla barn Sandra träffar stannar kvar i hennes medvetande. Hon minns alla – men då och då händer det att något barn gör ett extra starkt intryck.  – Vid det senaste sjukhusbesöket möttes jag av en liten tjej med Elsa-dräkt, berättar Sandra med ett svagt leende. Hon var med mig hela dagen, men så försvann hon och kom tillbaka efter en stund med sin mamma. Mamman berättade att flickan ville visa en dans. Med full koreografi sjöng hon sedan ”Slå dig fri” ur Frost. Då var det svårt att hejda tårarna. Mitt bland alla andra sjöng hon.   Sandra blev senare taggad i ett inlägg på Facebook där den lilla flickans mamma lagt upp en bild och skrivit att flickan undrat om hon inte kunde få ta med sig Anna hem. För Sandra kändes det fint att läsa det inlägget.  – Att vi kom till sjukhuset – jag vet att det spelade stor roll för den flickan. För en stund fick hon glömma att hon var sjuk. Den tjejen satte igång många känslor hos mig, därför kändes det extra skönt att se bilden och förstå hur stor skillnad jag gjort för just henne. Sandra funderar lite innan hon lägger till:  – Det kan låta hemskt att säga, men jag blir glad av att göra det här. Att få chansen att träffa de här barnen, att sitta och lyssna på dem… De är så kloka, många av dem.
