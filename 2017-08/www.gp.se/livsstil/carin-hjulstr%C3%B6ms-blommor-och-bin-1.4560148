Carin Hjulströms blommor och bin

Fredrik  Sundh



Livsstil
I nischen Carin Hjulström trampat upp ­mellan feelgood och folkbildning trålar hon nyfiket i samtiden. Tv-profilen som blev ­bestsellerförfattare är egentligen bara rädd för en sak.



– Allt är faktiskt intressant om man nördar in sig. Om någon börjar prata om arbetsskadeförsäkringar i ­Europa kan jag gå igång som sjutton på det. Ju mer jag får veta, desto mer ­undrar jag." Carin Hjulström har tagit flyget från Gotland och det forna missions­huset där hon firar somrarna och jag står i ankom­st­hallen på Landvetter för att plocka upp henne och spara lite tid innan begravningen hon är här för börjar. Hinner tänka på ett skruvat Youtubeklipp från hennes gamla musikprogram på tv, Gig, som sändes sent ­80-tal: Stonefunkers presenterar sig och sina stjärntecken och en ­tuperad Carin Hjulström dyker upp i rutan för att läsa rocktelegram. Det är 1989 och en annan tid. Teatermannen Lennart Hjulströms dotter har blivit rikskänd och där kommer hon, snart 30 år senare, med sin kabinväska. Det är samma person och ändå inte som det väl är med de flesta av oss.
De gamla hemtrakterna vid Rådasjön flämtar i hettan och vi ursäktar våra oartiga solglasögon där vi slår oss ner på serveringen vid Råda säteri, inte långt ifrån där begravningsgudstjänsten för Lars T Gåreberg ska äga rum. Han var kyrkoherde i Råda församling där Carins gospelkör Loud’n Proud håller till. Hon vet att hon kommer gråta ­floder, avsked är tunga, somliga ännu tyngre. Som alla de som läser hennes kåserier på GP:s Världens gång-sidor vet, har Carin blivit ytterligare en i raden Hjulströms som flyttat till Stockholm. En Göteborginstitution av snudd på oldsbergsk eller lärnsk kaliber har satt sig i en bostadsrätt i Säbyholm med brygga vid Mälaren. Numera kan hon luncha i huvudstaden med såväl pappa som de bägge bröderna och halvsystern närhelst hon har lust. Men mamma och de båda vuxna barnen är kvar i Göteborg. – Vi firade midsommar i pappas skola med syrran och storebrorsan och brorsans barn och grannar där uppe, det är massa sammanhang som öppnar sig för mig. Och jag märker att det gör mig gott. Nu känner jag att det finns så mycket nya möjligheter. Värmen får min iPhones inspelningsapp att lägga av, så jag blir tvungen att be henne dra det där om sexet igen. – Haha, så det har du suttit och tänkt på nu?
I förra boken om journalisten Frida Fors, Kärlek sökes, ­utforskade Carin Hjulström vår tids dansbana, internet. Vad som kallades den första romanen om nätdejting inspirerades av mer än hundra dejter med olika män, i en kombination av längtan efter kärlek och noggrann research. De där hundra dejterna var naturligtvis mumma för morgonsofforna och tidningarnas rubrikmakare. Carin är dock noga med att poängtera att det rörde sig om 45 minuter ­kaffe, inte om några helkvällar. – Lite som en arbetsintervju. ’Hej hej, vad heter du?’ I nya boken Lust och längtan är det vårt förhållande till sex och kärleksrelationer hon botaniserar i. Och innan telefonen la av sa hon bestämt något om att hon tar lite risker den här gången. – Det är ju en laddad tematik. Sen försöker jag hantera den som vilket ämne som helst så att det inte ska kännas så laddat. Jag har ju inte skrivit den här boken för att jag vill prata om mitt eget sexliv, utan jag vill försöka öppna upp för en diskussion kring att vi ägnar så lite uppmärksamhet åt något som är så centralt i våra liv. I ett genomsexualiserat samhälle …? – Ja. Vilket är helt absurt. Hur mycket tid lägger vi inte på att inreda våra hem och utveckla våra hobbies – men priori­terar vi att utveckla samlivet? Höjden av det individualiserade samhället är när orgasmen är vars och ens ansvar, det är liksom något man får ordna för sig själv. Och ensammare kan man nästan inte bli, ’nä men nu gör vi det bara och så ser du till att fixa ditt, sen åker vi iväg till ett byggvaruhus och fixar hemmet så vi kan bjuda hem några på parmiddag och prata om vilket lopp vi ska springa härnäst’.
Med 350 000 sålda böcker har Carin Hjulström fått många trogna läsare sedan debuten 2009. Offentlig har hon varit mycket längre än så, med en berömd ­pappa som Lennart Hjulström undrar man om hon föddes rakt in i strålkastar­ljuset, men så uppfattade hon det aldrig. – Han höll på med teater och det var många roliga människor hemma. Men att han senare ofta skulle synas i tv, det visste man ju inte då. Det var mest lite obekvämt att växa upp i Örgryte och ha en pappa som jobbade med teater och var uttalat vänster. Hennes första skådisjobb fick hon på egna meriter när Böskolan dammsögs efter barn som kunde vara med i 1974 års radiokalender Frida och farfar. Huvudrollen gick till ­Carin och den har hon på något sätt fortsatt att få ­genom åren i olika sammanhang. Det var musiken som blev Carins stora passion. Hon hade band tillsammans med storebror Niklas, drömde om att slå igenom och var med i Rock-SM 1982 då Europe vann. ­Niklas skulle få sin brottarhit långt senare med Cue och ­låten ­Burnin´ och musiken har fortsatt att spela en central roll för Carin även om förhållandet är lite komplext. – Jag är väldigt nöjd med att stå och sjunga i en kör men jag har en hang up när det gäller att sjunga solo. Jag gick för en sångpedagog på Musikhögskolan i många år vilket var jäkligt nyttigt men det har också gjort att man vill att det ska vara perfekt. Det är livsfarligt. Så jag går fortfarande och grunnar på hur det ska bli med mig och musiken. Blir det ingen solosång igen har hon å andra sidan körat bakom Anne-Lie Rydé, för att inte tala om Attentat, och då skulle man kunna dö lycklig. – Ja. Och jag har sjungit i tv massa gånger, duett med Svante Thuresson till exempel. Så jag borde ju inte vara rädd. Men att sjunga solo offentligt är nästan det enda jag är rädd för.
Hon ville skriva om musik och valde journalistiken framför läkaryrket och Sahlgrenska gick kanske miste om en gnolande kirurg. Efter några år på Aftonbladet och GT ­värvades hon som programledare för SVT Göteborgs nya musikprogram Gig som följdes av en rad andra tv-uppdrag, bland annat Melodifestivalen 1990 när Nackamasten utsattes för ett attentat mitt under sändning och hela Stockholm missade Carolas comeback. De flesta minns henne ­förmodligen bäst från de 160 avsnitten av talkshowen ­Carin 21.30. Om hon är klar med tv nu? Det är inte riktigt hon som bestämmer, det är upp till andra. – Jag får frågor varje dag om varför inte Carin 21.30 fortfarande sänds och jag vet inte vad jag ska svara. Ingen ­aning. Som frilansjournalist kan man inte välja sina jobb, man kan få möjligheter och då får man nappa på dem. Ungefär när det sista Carin 21.30 sändes satte Carin ­Hjulström punkt för Finns inte på kartan, den första boken om Frida Fors, på den tiden journalistelev som fick praktikplatsen gud glömde i en småländsk håla. – Boken var egentligen ett filmmanus. Jag hade en historia klar i huvudet men jag hade också smakat på filmbranschen lite och insett att nej gud, så många människor man måste hålla sig väl med och smöra för. Så jag tänkte att den där storyn kommer nog aldrig att bli verklighet. Men så fick Carin uppdraget att leda utdelningen av ­Alma-priset och på banketten efteråt kom det fram en man och presenterade sig som Abbe Bonnier. Carin sa att hon trodde att hon hade en roman i huvudet. – Så ringde han nästa morgon. Hade det inte hänt är jag inte säker på om det hade blivit någon bok. Jag har ingen aning om vad jag hade gjort i dag annars. Boken sålde i mer än 100 000 exemplar. – Det var helt sjukt när Abbe Bonnier sa att nu är du en bestsellerförfattare. Sen var det väldigt tydligt att man ganska snabbt måste skriva tre, fyra böcker för att etablera sig. Och det var liksom ’hjälp, hur gör man det?’. Men det har ju flutit på.
Så nu skriver hon sig vidare genom livet, frånskild med två utflugna barn precis som Frida Fors, och odlar tomater, kryddor och potatis i studiecirkeln Säbyholms gröna fing­rars växthus. Trålar i samtiden efter nya uppslag i den nisch hon trampat upp, i skarven mellan feelgood och folkbildning. Använder sin romanfigur för att utforska saker hon ­tycker är intressanta, försöker ta lite tillspetsade samhällsfrågor och låter Frida närma sig dem på samma sätt Carin själv skulle gjort. Men Frida är inte hon även om många tror det. – Man kan snappa upp en ton eller en typ av människa som man sedan ger en ny kostym. Jag inspireras av verkligheten, men jag skriver inte av verkligheten. Får hon drömma fritt hoppas hon ha skrivit en internationell bestseller om tio år och hittat kärleken. Kanske fått göra några spektakulära tv-program, kan resa lite grann och sitta utomlands och skriva. Leva på författarskapet. Och våga sjunga solo, tänker jag.
