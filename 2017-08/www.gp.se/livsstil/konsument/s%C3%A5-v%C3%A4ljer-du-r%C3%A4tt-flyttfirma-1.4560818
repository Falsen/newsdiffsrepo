Så väljer du rätt flyttfirma

Lovisa Herold



Konsument
Skadade möbler och pris långt över det avtalade. Flytten kan bli en tråkig historia. Med några enkla knep går det att undvika de vanligaste fallgroparna.



Klagomål på flyttfirmor är vanligt förekommande på Konsument Göteborg. Hittills i år har 60 personer hört av sig, enligt konsumentrådgivaren Louise Andersson.  – När det gäller bostad, hantverkare och bil får vi jättemånga frågor, men just flytt sticker ut, säger hon.
Oväntad prishöjning vanligaste problemet
Det allra vanligaste problemet är att priset blivit högre än det som kunden blivit lovad. Många klagar även på att möbler eller andra ägodelar skadats under flytten.  Flytthjälp kan vara en känslig sak att ta hjälp med. Louise Andersson säger att människor ofta känner sig utsatta när de öppnar dörren för flyttpersonalen.  – Där står man med hela sitt bohag. Konsumenten känner sig ofta maktlös. Får man inte det man har beställt är det ens saker, ens hem, som står på spel. Många tycker att det är väldigt obehagligt, säger hon.
Lita inte på internetrekommendationer
För att minimera risken att råka illa ut är det viktigt att välja en pålitlig flyttfirma. Louise Andersson råder den som letar efter ett bra företag att använda sig av djungeltelegrafen.  – Prata med vänner och bekanta. Deras rekommendationer är oftast mer värda än nätrekommendationer som man inte vet vem som ligger bakom, säger hon.  Det har hänt att oseriösa företag har kopierat andras rekommendationer. Det är heller ingen kvalitetsstämpel att ett företag är en av de första träffarna vid en Googlesökning, eftersom det är fritt fram för vem som helst att betala för en bra placering i sökmotorn.  När du väl har hittat en flyttfirma bör du kontrollera att den är registrerad. Lättast är att be om ett organisationsnummer, och sedan se efter om det finns hos Bolagsverket.  – Vi hittar alltför ofta hemsidor som bara är en fasad, säger Louise Andersson.
Kolla försäkring och tillstånd
Skulle något gå fel under flytten gäller det att företaget har rätt försäkring. Fråga efter försäkringsbolaget, och dubbelkolla att det stämmer. Via Transportstyrelsens hemsida kan du kontrollera att flyttfirman har yrkestrafiktillstånd. Utan det har företaget inte rätt att utföra tjänsten.  Det viktigaste att tänka på när du väljer att anlita en flyttfirma är att ordna ett tydligt skriftligt avtal, enligt Louise Andersson. Här ska priset framgå, och vad som ingår. Det kan handla om vem som packar, om kartonger ingår och om det är några särskilt tunga föremål som ska flyttas. Sträckan mellan de båda bostäderna, om hiss finns och hur långt det är från parkeringsplats till dörr kan också vara klokt att skriva in i avtalet.  – Ju mer öppet för tolkning det är, desto osäkrare blir det vad som faktiskt ingår. Står det "flytta min lägenhet för 5 000 kronor", ja, vad betyder det egentligen? Enligt Louise Andersson kan det skriftliga avtalet minska risken för missförstånd, och hjälpa konsumenten om det skulle uppstå en tvist som går till domstol.
Utgå ifrån din egen livssituation
Många som tar hjälp av en flyttfirma väljer att packa själv för att hålla nere kostnaderna. Den som står i valet och kvalet mellan att flytta själv och anlita en flyttfirma bör utgå ifrån sin ekonomi och livssituation, menar Louise Andersson.  – Har man mycket vänner och bekanta som kan tänka sig att ställa upp kan det vara ett alternativ. Är man helt själv och har råd kan det vara en jättehjälp att anlita en firma, säger hon.
