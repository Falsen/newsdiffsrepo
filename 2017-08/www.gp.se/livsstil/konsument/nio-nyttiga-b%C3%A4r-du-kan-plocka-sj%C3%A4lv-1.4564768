Nio nyttiga bär du kan plocka själv


Anna Liljenberg




Konsument
Exotiska bär som goji är trendiga. Men blåbär, hallon, jordgubbar och havtorn är nog så sprängfulla med antioxidanter och c-vitamin. Här är nio svenska superbär som ger dig kraft att möta vardagen.



Trenden att köpa torkade utländska superbär, som goji- och inkabär har funnits ett tag. Men det finns svenska motsvarigheter i skogen eller i trädgården. - Det är roligt att något så nyttigt som bär blivit trendigt. Men vi behöver inte de importerade superbären. Det är bättre att vi ser till det vi har nära. Goji låter spännande men svarta vinbär är väldigt nyttiga de också, säger Hanna Eneroth, nutritionist på Livsmedelsverket. Livsmedelsverket har analyserat ett tiotal svenska bär för att mäta halterna av vitamin C, folat, vitamin K och karotenoider. Innehållet varierar mycket mellan de olika sorterna.  Jordgubbar, hallon och svarta vinbär innehåller mycket vitamin C och folat. Blåbär innehåller mycket antioxidanter tack vare färgen, säger Hanna Eneroth. Vitamin C behövs bland annat för att bygga upp brosk- och benvävnad och underlättar upptaget av järn i maten. C-vitamin är också en antioxidant som bidrar till att skydda cellerna mot oxidativ stress. Oxidativ stress är en biokemisk process där antingen reaktiva syreföreningar som organismen själv producerat skadar celler och organ, eller att ämnen som tas in i kroppen gör den skadan. Har man för lite antioxidanter som skyddar mot det skadliga syret kan obalansen leda till att vi mår sämre. Kroppen kan tillverka antioxidanter, men en del måste vi tillföra via kosten, och det kan man göra genom att äta bär. Men Hanna Eneroth tycker inte att man ska snöa in på en bärsort.  Rapporten från Livsmedelsverket visar att det är stora skillnader i näringsinnehållen mellan olika bär. Vissa bär är en utmärkt källa till ett visst vitamin, men andra innehåller mycket låga halter. Jordgubbar är källa till folat men inte vitamin K, för vinbär är det tvärtom. - Det bästa är att variera olika sorters bär. Du hittar inte allt i ett bär, säger Hanna Eneroth.  Blåbär i kombination med probiotika kan vara värt att testa om du har problem med magen. Den kombinationen har i studier visat sig kunna skydda tarmens slemhinna mot sjukliga förändringar. Blåbärets antioxidant antocyanin håller nervcellerna i trim, har antiinflammatoriska hälsoeffekter och förbättrar syn och minne. Ett annat skogsbär, lingon, visade sig enligt en studie vid Lunds universitet ha goda effekter vad gäller viktminskning samt blodsocker. Studien gjordes på möss och forskarna har fortsatt undersöka om effekten också kan ses på människan. Varje år mognar cirka 500 000 ton skogsbär i skogarna i Sverige. Men bara en bråkdel plockas. De bär som plockas mest är blåbär, lingon och hjortron. Frost och torka minskar bärskördarna.  Bär kan frysas utan att de nyttiga antocyaninerna förstörs. Bär klarar att värmas till 80-100 grader Celsius, men bara i max tio minuter innan nyttigheterna börjar brytas ner.  Fotnot: Fakta till bildtexterna kommer från Livsmedelsverkets rapport Bär – analys av näringsämnen. Vitamin C analyserades på färska bär, för de andra analyserna förvarades bären frysta.
