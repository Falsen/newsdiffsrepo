Priset på "kungaparets kärleksnäste" sjönk med fyra miljoner


Anders Abrahamsson




Bostad
När annonsen lades ut tidigare i somras marknadsfördes den som kung Carl Gustafs och drottning Silvias gamla hemliga kärleksnäste. I onsdags fick fastigheten en ny ägare som lyckades pruta ner priset med fyra miljoner från utgångspriset 25 miljoner kronor.



"Kärleksnästet" byggdes 1971 och mäter 90 kvadrat, fördelade över fem rum. Utöver det finns det två privata bryggor i viken med höga granitklippor som fastigheten ligger längst in i. Belägen på Klåverön mitt emot Marstrand i Bohuslän hade fastigheten ett smått unikt läge. Det var dock mer än läget som användes lyftes i mäklarens marknadsföring.
"En inte helt obekant tysk OS-värdinna"
I annonsen kunde man läsa att en av husets gamla historier berättar om hur "en inte helt obekant tysk OS-värdinna och hennes nya pojkvän" gömde sig i huset under 70-talet utan att upptäckas av världspressens fotografer.
– Det finns mycket historier och kuriosa ute på öarna och det är här är en av dem. Det finns ju till exempel oändligt många historier om Oscar II:s äventyr ute på Marstrand.
– Vad som är sanningsenligt får man fundera över själv. Men många tycker att det är roligt att veta vad gamla fiskargubbar pratar om, sa Pernilla Berger till GP innan fastigheten sålts.
Dyrgripens pris sjönk med 4 miljoner
Oavsett vad som är sant eller ej angående kungaparets koppling till fastigheten, så visade sig utgångspriset på 25 miljoner kronor vara lite för optimistiskt. Efter att ha legat ute i två månader till salu, såldes fastigheten i onsdags för 21 miljoner kronor. Alltså fyra miljoner under det initiala utgångspriset.
Vem som köpt fastigheten är inte känt.
Hovet: "Känner inte till huset"
Hovet meddelade Kungälvs-Posten, i ett skriftligt svar tidigare i under sommaren att: "Hovets informationsavdelning känner inte till detta hus och har därför ingen möjlighet att lämna någon kommentar. "
