Därför dricker seniorer för mycket

Lotta Engelbrektson



Hälsa
Det goda livet efter pensionen kan ha sitt pris. Dagens 65-plussare dricker mer alkohol än någon tidigare generation. En liberalare syn på droger, bag in box-vin och bättre ekonomiska förutsättningar tros vara några förklaringar.



Arbetslivet är ett avslutat kapitel, ekonomin är god för många och möjligheterna kan verka oändliga.  Många 40- och 50-talister är pigga och friska och tiden efter pensionen fylls av resor och aktiviteter.  Ofta faller det sig naturligt att träffa vänner och bekanta över ett glas vin eller en drink – eller att öppna en flaska på kvällen eftersom man ändå inte behöver tänka på att passa tider dagen efter. Att alkoholen riskerar att bli ett problem för hälsan kanske inte alla tänker på. – Det finns en slags aningslöshet om alkoholens risker, även i den här gruppen. Men sömnstörningar, depression och högt blodtryck kan vara tecken på en för hög alkoholkonsumtion, säger Fredrik Spak, överläkare och alkoholforskare vid Sahlgrenska Universitetssjukhuset i Göteborg.  Samtidigt som ungdomars alkoholkonsumtion stadigt går ner för varje år, ökar de äldres drickande.  Under förra året beräknades 11 procent i åldersgruppen 65-84 år vara riskkonsumenter av alkohol, vilket är en ökning med sju procentenheter sedan 2004.  – Alkoholkonsumtionen har ökat dramatiskt i de övre åldrarna, i synnerhet bland äldre kvinnor. Det beror bland annat på ökad jämställdhet, säger Hugo Wallén, legitimerad psykolog och före detta verksamhetschef för beroendekliniken på Sahlgrenska Universitetssjukhuset.  Folkhälsomyndighetens statistik över riskbrukskonsumenter går hand i hand med vårdens siffror.  För samtidigt som många blundar för alkoholens biverkningar, har det också blivit vanligare att söka hjälp för sitt missbruk.  Fredrik Spak berättar att gruppen 60 plus är den som ökat mest inom beroendevården under senare år. – Jag upplever att det har blivit mindre stigmatiserande att söka hjälp för sitt missbruk, vilket är bra. Bland annat ser vi att fler kvinnor och personer från högre socialgrupper söker vård än tidigare, säger Fredrik Spak.  Många söker sig först till primärvården för psykiska eller fysiska besvär utan att inse att problemen beror på för hög alkoholkonsumtion.  Lever, mage, hjärta, psyke – det mesta i kroppen tar stryk av för mycket drickande. Riskerna är högst vid mycket hög konsumtion, men omkring 300 dödsfall per år orsakas av normalkonsumtion. – Forskning visar att i princip all alkoholkonsumtion är farlig. Framförallt för att alkohol är väldigt cancerogent och ligger bakom olika typer av hjärt- och kärlsjukdomar, säger Hugo Wallén. Äldre personer äter i allmänhet mer mediciner än yngre, vilket även ökar sårbarheten. Hugo Wallén nämner sömntabletter, antidepressiva mediciner och vanliga huvudvärkstabletter som går dåligt ihop med alkohol. – När man blir äldre ändras hela fysiologin och vissa vanor man har haft som yngre fungerar helt enkelt sämre, menar han. Varför riskkonsumtionen av alkohol ökar i den äldsta åldersgruppen kan läkarna mest gissa sig till.   En orsak som både Fredrik Spak och Hugo Wallén tar upp är äldres historiska kontext. När 40- och 50-talisternas växte upp under 1960-talet blomstrade högkonjunkturen i samhället, folk fick det bättre ställt och alkoholkonsumtionen sköt i höjden. Motbokens tid var ett minne blott, och nu fick även kvinnor köpa alkohol. Dessutom blev utlandsresor allt vanligare och ett mer europeiskt dryckesmönster etablerades. Det typiskt ”manliga” brännvinet fick lämna plats för öl och vin på borden. – Det genomfördes även en rad liberaliseringsexperiment under den här tiden, bland annat med mellanöl i matbutikerna, och det fanns överhuvudtaget en mer tillåtande inställning till alkohol, säger Fredrik Spak. Alkoholforskarens teori är att den toleranta synen på alkohol under 60- och 70-talen har präglat de som var unga då för resten av livet.  – Det här var en grupp som växte upp med mycket alkohol, vilket troligen har följt med dem upp i pensionsåldern, säger han. Introduktionen av bag in box-vinet på Systembolaget 1996 har också påverkat alkoholkonsumtionen.  Under de senaste 20 åren har vinförsäljningen ökat med närmare 90 procent.  Bland annat har medelålders och äldre kvinnor pekats ut som storkonsumenter av vin på låda. ”Det är alldeles för lätt att gå där och krana”, som politikern Gudrun Schyman uttryckte sig i en intervju i Aftonbladet 2004. – Men jag tycker inte att man ska göra för stor affär av just äldre kvinnors drickande, det är fortfarande männen som dricker mest, konstaterar Fredrik Spak. Ingen människa är immun mot alkoholism. Det är bara att dricka mer och oftare, och de flesta vet inte ens om att de är beroende förrän de är där.  De första tecknen på att drickande har gått överstyr brukar vara sociala och psykiska problem. Sömnen och humöret påverkas och alkoholen blir viktigare än själva festen. Kanske drar man sig tvärtom undan umgänge för att få dricka ifred. – Den som känner att toleransen ökar och behöver dricka mer för att få samma effekt som tidigare kan vara i riskzonen. Och börjar man dricka redan på morgonen har det gått rätt långt, säger Fredrik Spak. Många som själva känner att de tappat kontrollen över alkoholen vill lära sig att dricka i måttligare mängder. Ibland fungerar det och de kan återgå till en lägre konsumtion. Men det kan också vara påfrestande att ständigt fatta nya beslut – ska man ta något på festen man är på, eller ska man låta bli? – För många är det faktiskt enklare att avstå helt. Att säga att man inte dricker alkohol på grund av tidigare problem är också något som har blivit mer accepterat, menar Fredrik Spak. Att sluta dricka alkohol följer samma principer som när man bryta andra beroenden. Det gäller att lägga upp en strategi för avhållsamheten.  Kruxet med alkohol i jämförelse med andra droger är att den finns överallt omkring oss. Öl och vin är självklara inslag på de flesta fester och restaurangbesök och normen är snarare att man ska dricka – än att inte göra det. – Men många i den här generationen har slutat röka en gång i tiden. De känner igen hur det går till att få bukt med ett beroende, säger Hugo Wallén.

Fotnot: Med riskkonsumtion menas en alkoholkonsumtion som överstiger 14 standardglas per vecka för män, vilket motsvarar 168 g alkohol eller 53 cl starksprit, eller 9 standardglas per vecka för kvinnor, vilket motsvarar 108 g eller 34 cl starksprit. Ett standardglas motsvarar 15 centiliter vin, 33 centiliter starköl, 8 centiliter dessertvin eller knappt fyra centiliter sprit. Källa: Riskbruk.se
