Regeringen utan koll på IT-säkerhet

Adam  Cwejman



Ledare
Regeringen fick redan i december år 2015 fick en rapport där Transportstyrelsen varnade för att datahanteringen som lades ut på entreprenad led av stora brister. Trots detta gjorde man inget. Det börjar i allt större utsträckning blir tydligt att regeringens avsaknad av reaktion är en stor del av problemet kring läckorna.



Den senaste vändan i Transportstyrelseskandalen är uppseendeväckande på mer än ett sätt. I en rapport som Dagens Nyheter tagit del av varnade Transportstyrelsen regeringen redan i december år 2015 för problemen med att lägga ut känslig information på entreprenad.
Rapporten var ett svar på ett uppdrag som gavs av regeringen och Myndigheten för samhällsskydd och beredskap (MSB) för att få en överblick av säkerhetsrisker bland myndigheter.
Enligt Transportstyrelsen var tidspressen stor och det fanns risker med att säkerhetsklassningen inte kunde genomföras tillräckligt grundligt när känsliga databaser skulle flyttas utomlands. I rapporten förklaras även att det saknades en plan för hur myndigheten skulle kontrollera överenskommelser i avtal med leverantörerna (DN 22/8).
Rapporten skickades enligt DN både till Regeringskansliet och MSB men utan att någon respons återkom. Detta innebär således att Transportstyrelsen kände till riskerna med att lägga ut informationshanteringen på entreprenad och medvetet gick in i processen med dessa brister, men inte utan att regeringen och MSB tillkännagavs uppgifterna.
Till detta ska läggas att även Säpo varnade regeringen i samma vända då man misstänkte att det kunde finnas säkerhetsbrister med Transportstyrelsens upplägg.
Skulden faller således i större utsträckning på regeringen som från fler håll än vad som tidigare varit känt fått nys om att det fanns risker med att lägga ut hanteringen av databaserna på entreprenad.
Transportstyrelsen arbetade under press men det fanns trots detta en medvetenhet om problemen. Det innebär inte att myndighetens ledning, och i synnerhet generaldirektören Maria Ågren, på något sätt kan friskrivas från ansvar.
Men hade regeringen redan i december 2015 dragit i bromsen hade läckorna inte ägt rum. Så varför gjorde man inget? Svaret på den frågan är regeringen skyldig att ge.
