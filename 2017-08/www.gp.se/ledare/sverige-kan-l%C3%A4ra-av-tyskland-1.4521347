Sverige kan lära av Tyskland

Håkan  Boström



Ledarkrönika
Här finns strävan efter en balans mellan socialt ansvar, företagsamhet och kultur. Sverige är en del av Europa, en kontinent som är så mycket mer än EU-byråkratin i Bryssel. Det är hög tid att inse det.



På plats i södra Tyskland slås man av de mer eller mindre subtila skillnaderna mellan Sverige och det stora, men i Sverige försummade, grannlandet i söder. Klimatet förstås. Sommartemperaturer på över 30 grader är inget ovanligt här. Sedan har vi maten. Mat, öl och vin är billigare – inte minst på restauranger. Men även i vanliga livsmedelsbutiker är priserna i snitt 20 procent lägre, trots att Sverige och Tyskland har ungefär samma BNP per capita.   Lika slående är att kulturen hålls betydligt högre här. Varje tysk stad håller sig med teatrar i olika storlek och har minst ett par välsorterade boklådor, delvis med hjälp av fasta bokpriser. Men främst för att det finns en törst efter bildning. Det är inte ovanligt att vuxna, arbetande tyskar skriver in sig vid en folkhögskola.   På det toppmoderna universitetsbiblioteket i Freiburg är det fullt av välklädda studenter och lärare. Samtidigt är det knäpptyst. Mobiltelefoner går inte ens att använda i byggnaden. Medan svenska universitetsbibliotek är i färd med att avskaffa sina ämnesspecialister har Herr Doktor Müller och Frau Doktor Schneider med kolleger full kontroll över bibliotekets samlingar.   Tyskarna gillar hierarkier. Det innebär att de sätter värde på saker. De ser inte utjämning som ett självändamål och låter inte heller marknaden reducera allt till ekonomiska transaktioner. Det finns gott om lokala bagerier och andra specialbutiker. Färska livsmedel kan köpas på de talrika torgmarknaderna. Butikerna har söndagsstängt.   Ur ett svenskt perspektiv kanske inte allt detta förefaller rationellt. Men i själva verket har tyskarna en bättre förståelse för hur ett gott samhälle ser ut. Man värnar samhällets skilda sfärer och komplexitet, samtidigt som landet har en av världens mest konkurrenskraftiga ekonomier.   Tyskland är ett i egentlig mening borgerligt samhälle – förvisso också på många sätt mer liberalt och tillåtande än Sverige. Det offentliga samtalet domineras även här av flyktingfrågan, integration och högerpopulismens tillväxt – men tonläget är sakligare och åsiktskorridoren bredare.   Sverige är på grund av sin ringa befolkning, sitt nordliga läge och sin historia av att vara ett fattigt bondeland delvis dömt till att inte kunna vara ett riktigt kulturland. Men Sverige skulle kunna bättre. Den svenska självbilden av att vara världens modernaste land döljer effektivt vad som i själva verket är provinsialism och enkelspårighet.   Svensk borgerlighet – om man nu ens kan tala om en sådan – skulle kunna ha en bredare blick än den som sträcker sig till anglosaxiska tankesmedjor och websiter. USA är i grunden inte något borgerligt land. Det är snarare superindividualistiskt. Storbritannien är å andra sidan ett allt för utpräglat klassamhälle för att vara särskilt relevant i en svensk kontext.   Länderna på kontinenten utgör däremot Europas själ och hjärta. Här finns strävan efter en balans mellan socialt ansvar, företagsamhet och kultur. Sverige är en del av Europa, en kontinent som är så mycket mer än EU-byråkratin i Bryssel. Det är hög tid att inse det.
