Hjörne:  Ingen vidare sommar för Borg och Trump

Peter  Hjörne



Ledarkrönika
Ju mer Trump ljuger, hotar, hatar och krumbuktar desto viktigare blir modiga och sanna medier som orkar stå emot den oerhörda press de utsätts för.



En svårmodigt allvarlig ungdomsvän påstod en gång att "Tell me how long the train´s been gone" (av James Baldwin) är den anglosaxiska litteraturens sorgligaste romantitel.
Jag kom att tänka på den när jag insåg att sommaren går mot sitt slut. Alldeles snart kommer morgonkylan och " vi frågar oss hur länge har sommaren varit över". Obönhörligt och allför snabbt rusade den bort. Sommarljuset och de korta nätterna, den relativa frånvaron av tvång och vardagens lätthet är vemodigt förbi.
Meningarna tycks gå isär huruvida det varit en bra eller dålig sommar. Eftersom jag för egen del anser att ordentlig värme är överskattad ansluter jag mig till dem som tycker att vi haft en fin sommar.
En som däremot, med intill visshet gränsande sannolikhet, inte ser tillbaka på sommaren med saknad eller glädje är Anders Borg. Den förre finansministern åtnjöt nära nog rockstjärnestatus och utsågs av Financial Times till Europas skickligaste finansminister.
Efter att han lämnade politiken har han gjort en lukrativ och snabb karriär som rådgivare inom näringslivet och som föredragshållare. Nu har han fått lämna uppdragen i Kinnevik och Citigroup.
Anledningen är välkänd - sannolikt sommarens största snackis. Borg var på privat fest på Husarö i Stockholms skärgård. Nykterheten bland deltagarna tycks ha varit låg, så också den borgska. Sent på kvällen skall Anders Borg ha blivit osams med värdparet men också exponerat organet och förolämpat andra gäster. För detta har han straffats och straffat sig själv hårt.
Alla som har uttalat sig, och det är många, har kraftfullt fördömt Anders Borg. Några har också fått för sig att om en person med ett "utländskt klingande namn" hade gjort vad Borg gjort så skulle fördömandena ha varit kraftfullare. Det är dock svårt att föreställa sig ett värre gatlopp än det Borg fått utstå. Försvarar jag då Anders Borgs handlande? Absolut inte!
Ett sådant uppträdande är helt oacceptabelt från vilken man som helst. Men för Anders Borg blev fallet så mycket större. Som Leif GW Persson uttryckte det: Anders Borg hade ensam större social och massmedial fallhöjd än resten av sällskapet tillsammans.
Återstår att se om han kan göra come back. Min gissning är att en man med Anders Borgs obestridliga politiska erfarenhet och ekonomiska skicklighet kommer tillbaka - med bättre omdöme!
Det har varit en ovanligt händelserik sommar inte bara i Stockholms skärgård utan också i politikens värld - nära som fjärran.
I USA har stå-upp-arnas och journalisternas särskilda skyddshelgon Donald Trump försett alla med mer material än någon skulle kunna önska sig. Den ständigt twittrande översittaren i Vita Huset har fortsatt sina hatiska attacker på medierna och journalisterna.
Ju mer han ljuger, hotar, hatar och krumbuktar desto viktigare blir modiga och sanna medier som orkar stå emot den oerhörda press de utsätts för. Och desto fler inser trovärdiga mediers betydelse för demokratin och ett anständigt samhälles skull. På ett inverterat sätt blir således Donald Trump mediernas motvillige vän.
I veckan lyckades presidenten dessutom sätta foten i pottan ordentligt när han jämställde vänsterdemonstranter med den öppet rasistiska vit maktrörelsen - ett uttalande som ledde till strömhopp av näringslivsfolk från Trumps ekonomiska råd.
Den amerikanske journalisten och författaren David Brooks skrev i en krönika i DN att i familjen Trump är etiska regler portförbjudna. För dem är det lojalitet och naken kapitalism gäller. "Därför trampar de ständigt vanlig anständighet under fötterna. Skandalerna kanske inte leder till åtal men vi kommer aldrig få se ett slut på dem", skrev Brooks. Fortsättning följer således. Tyvärr!
Inte heller i Sverige har politiken tagit riktig semester. Den begåvade och rolige komikern David Batra skojade i turnén Badjävlar om att hans fru Anna (en inte helt obekant partiledare) hade sagt till honom: – Nej, men åk du på turnén. Jag har det ändå lugnt på jobbet!
Anna Kinberg Batra har onekligen haft en tuff vår. Och det har fortsatt under sommaren. Moderaterna och Kinberg Batra ligger fortsatt illa till i väljaropinionen, även om nedgången tycks ha stoppats och diskussionerna om hennes framtid som partiledare vill inte ta slut.
Låt oss dock komma ihåg att också Annie Lööf hade ordentlig motvind som ny partiledare. Man skall inte utesluta att Anna Kinberg Batra kan kämpa sig tillbaka. Hon är, trots allt en erfaren och skicklig politiker.
Huruvida Alliansen agerat skickligt under sin sommaroffensiv med missförtroendeförklaringar och hot om än fler kan diskusteras.  It-härvan på Transportstyrelsen är emellertid minst sagt häpnadsväckande och regeringens hantering saktfärdig och oansvarig.
Det förefaller också märkligt att man inte i regeringen diskuterat saken, inte ens över en kopp kaffe i en paus. Men kanske har ministrarna som kände till överträdelserna på Transportstyrelsen velat skydda statsministern och ge honom möjlighet att förneka kännedom, vilket han ju också gjort.
Att de ansvariga statsråden Anna Johansson och Anders Ygeman fick gå är således följdriktigt. Sannolikt är också försvarsminister Peter Hultqvist dagar räknade - rätt eller fel.
Alliansen hotar dessutom med ytterligare tre misstroendeförklaringar om regeringen går vidare med tre aviserade skattehöjningar. Det är ett högt spel där det inte finns några självklara vinnare. Men ett är säkert: Det blir en spännande politisk höst!
