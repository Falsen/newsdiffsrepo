Trump på väg till översvämningsdrabbade Texas

TT-Reuters



Den amerikanska presidenten Donald Trump är nu på väg till Texas där de katastrofala översvämningar blir värre och värre.
Åtta personer har hittills bekräftats döda och amerikanska myndigheter varnar, utöver drunkningsrisken, för att vattnet kan leda till att människor blir sjuka.





Stormen Harvey slog till i fredags och väntas ligga kvar över Texas i ett par dagar till. Ännu en kulmen väntas på onsdagen. Även delstaten Louisiana kan drabbas av översvämningar framöver. Åtta personer har bekräftats döda i stormen Harveys fotspår. Ytterligare sex människor, en familj med fyra barn, tros ha omkommit när deras minibuss sjönk.
Vid halv tre-tiden på tisdagseftermiddagen skrev Donald Trump på Twitter att han nu reser till Texas.

Leaving now for Texas! — Donald J. Trump (@realDonaldTrump)
29 augusti 2017

Enligt AP ska kommer han anlända till Texas huvudstad Austin under dagen för att besöka delstaten.
LÄS MER: Ännu värre översvämningar väntas
"Människor kommer att drabbas av förgiftning"
Självklart är den största hälsofaran risken att drunkna, främst genom att människor fastnar i fordon på vattenfyllda vägar. Ett annat hot är kolmonoxidförgiftning från portabla generatorer.
– Vi bedömer att det kommer att dö människor av det och att människor kommer att drabbas av förgiftning, säger Renee Funk vid hälsomyndigheten CDC.
Men människor kan även bli sjuka bara genom att vada i vattnet. Vattnet kan bland annat innehålla giftiga kemikalier som har spolats ut från garage och förråd.
– Det som vi är mest oroliga för är kemikalier i vattnet, säger Funk.
Det finns även risk för att bakterier som salmonella och E-coli sprids med vattnet. Människor råds att duscha och tvätta händerna noga efter kontakt med vatten från översvämningarna.
Sjukdomar som kommer från myggor är inte ett lika omedelbart hot eftersom vattnet spolar bort platser där myggorna kan föröka sig. Men i ett senare skede måste det följas upp om myggburna sjukdomar sprids, säger Peter Hotez, expert på tropiska sjukdomar vid Baylor College of Medicine.
Över 30 000 människor har eller väntas behöva fly från sina hem efter stormen. Hus dit många människor evakueras kan också utgöra en risk för spridning av sjukdomar.
– Om du befinner dig i ett mindre avgränsat område och är magsjuk så blir det svårt att stoppa det från att spridas, säger Amesh Adalja, läkare vid Johns Hopkins Center for Health Security.
"Vifta med handduk"
I mångmiljonstaden Houston har omkring 8 000 människor evakuerats till uppsamlingscenter, men många är fortfarande fast i sina hem.
– Om du kan ta dig ut på taket, vifta med en handduk. Lämna något på taket så att helikoptern kan se det, säger Karl Shultz vid kustbevakningen, som med 18 helikoptrar arbetar för att undsätta människor.
I Houston är skolor och myndighetsbyggnader stängda och på vissa gator når vattnet till brösthöjd efter de kraftiga skyfallen.
