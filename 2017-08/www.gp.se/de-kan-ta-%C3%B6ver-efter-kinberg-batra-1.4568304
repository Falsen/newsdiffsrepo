De kan ta över efter Kinberg Batra


TT




Det finns inga givna kandidater att träda in i rollen som M-ledare efter Anna Kinberg Batra. Vi listar några namn som förekommit i spekulationerna.





Kristersson hetast
Den som nämns oftast, även vid tidigare partiledarbyten, är den ekonomisk-politiske talespersonen Ulf Kristersson. Han har hittills sagt, och säger nu, att han inte har några sådana planer.
Kristersson förlorade för 25 år sedan det som beskrivits som en episk ledarstrid om ordförandeposten i Moderata ungdomsförbundet, Muf, mot Fredrik Reinfeldt. Han uppfyller kraven på att i någon mån vara känd och har bred politisk erfarenhet, även som kommunpolitiker.
LÄS MER: "Att byta partiledare ett år före ett riksdagsval är ett äventyr"
Svantesson nykomling
Ett annat namn är den i partiledningen relativa nykomlingen Elisabeth Svantesson, som är andre vice partiordförande och talesperson i arbetsmarknadsfrågor. Hon var också arbetsmarknadsminister under ett år i Fredrik Reinfeldts regering. Svantesson ses som en skicklig kommunikatör, men hennes bakgrund i församlingen Livets ord och abortmotståndsrörelsen Ja till livet är kontroversiell.
Något som inte är en given merit för Kristersson och Svantesson är att de själva ingår i den partiledning som sett partiets siffror rasa. Långt ifrån alla i Moderaterna är överens om att det är partiledaren som är problemet.
Kommunalråd fyller ut
Peter Danielsson, förste vice ordförande i partiet och till vardags kommunalråd i Helsingborg, har inte alls nämnts. Men efter Kinberg Batras avgång är det han som, i väntan på ett ordförandeval, ändå ska fylla funktionen.
Comeback för Bildt?
Vad sägs om en riktig veteran på posten? En del drömmar om att Carl Bildt skulle återvinnas finns nämligen också. Bildt var Moderatledare 1986–1999, statsminister i den borgerliga regeringen 1991–94 och Fredrik Reinfeldts utrikesminister 2006–2014. Frågan är dock om den omstridde 68-åringen, som haft flera tunga internationella uppdrag, är särskilt sugen på att än en gång återvända till partipolitiken på hemmaplan.
Odenberg vill ej kommentera
Liknande önskningar till högre makter finns även om den tidigare försvarsministern Mikael Odenberg. Han har på sistone intensivt debatterat partiets göranden offentligt, framför allt det senaste halvåret.
Enligt uppgifter till Expressen är Odenberg redo att ta över partiledarposten, om han får frågan. Men han vill varken dementera eller bekräfta de uppgifterna för TT.
– Jag har inga kommentarer, sade han i går.
