Håkans fans tar ingen paus


Tobias Holmgren




Håkan Hellström
Att Håkan Hellström har tagit en paus betyder inte att hans fans måste göra det. I projektet Camp Håkan ska ett hundratal av dem mötas på Bergakungens tak, år efter år – tills Håkan kommer tillbaka.



På gräsplätten ovanpå Filmstaden Bergakungen brukar några av de hängivnaste fansen tälta inför Håkan Hellströms konserter på Ullevi i Göteborg. Stämningen är lyrisk, många blir goda vänner. En som inte vill att den här gemenskapen ska dö ut är 22-åriga Emma Engström från Kungälv, som tillsammans med några lika Håkan-frälsta bekanta ligger bakom projektet Camp Håkan.  – Det har blivit en liten Håkanfamilj här, och vi hoppas att vi genom det här ska kunna hålla kontakten när han är borta, säger hon.
75 fans redan anmälda
Idén är enkel. En helg varje sommar ska ett hundratal Håkanfans mötas i Göteborg och övernatta på den traditionella tältplatsen. Detta ska fortsätta fram till dess att Håkan Hellström behagar återuppta sitt livespelande. Olikt tidigare övernattningar ska truppen bakom campet söka tillstånd från polismyndigheten för att få vistas på platsen, vilket sedan ska förnyas årligen.  – Visst skulle man bara kunna åka hit och slå upp ett par tält. Men eftersom folk åker hit från Stockholm, Skåne och Norrland, vill vi försäkra oss om att ingen kan komma och hysa bort oss.   Facebookgruppen för Camp Håkan har i skrivande stund 154 medlemmar. Till det första campet, som planeras äga rum i juni nästa år, är hittills 75 stycken anmälda. Åldrarna bland dem som anmält sig varierar mellan 16 och 50-plus.
Nolltolerans för alkohol och droger
För att föräldrar ska våga släppa iväg sina minderåriga till evenemanget råder totalt alkohol- och drogförbud, berättar Emma Engström, och det kommer ständigt att finnas ansvariga vuxna på plats. Alla som vill får ansluta sig till gänget under dagtid, men tälta får bara de som anmält sig i förväg; till en början max hundra personer, sedan kanske ett antal fler efter det att polismyndigheten gett klartecken.  I dagsläget söker initiativtagarna efter sponsorer bland föreningar, företag och snabbmatsrestauranger för att göra det så billigt som möjligt för alla som deltar – men det är ingenting som kan garanteras än. En halvt hemlig förhoppning är att någon ur Håkan Hellströms band ska vilja besöka dem på campingplatsen för att säga hej eller rentav spela och sjunga tillsammans med fansen.
Är det här ett påtryckningsmedel för att få Håkan Hellström att rappa på?  – Jag hoppas i alla fall att han läser det här. Han borde få veta hur mycket vi längtar, och att vi kommer att stå här när det är dags, säger Emma Engström
