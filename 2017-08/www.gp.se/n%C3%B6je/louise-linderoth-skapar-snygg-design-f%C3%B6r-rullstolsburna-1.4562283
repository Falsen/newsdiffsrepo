Louise Linderoth skapar snygg design för rullstolsburna


Eleonor Ekström-Frisk




Konst&amp;Design
Kläder ska vara roliga och sitta snyggt även om du är rullstolsburen. Det tycker modedesigner Louise Linderoth som har skapat en kollektion med jeansmode. Under Stockholm Fashion Week visar hon den för den samlade svenska och internationella pressen.



–Jag vill bredda synen på vad mode är, säger Louise Linderoth.
Det får hon chans att göra under modeveckan i Stockholm. Där visar alla etablerade svenska designers upp sig och där får även examensstudenterna inom mode ta plats på catwalken.
– Bara att få in det här tänket och trenden i modevärlden är en fantastisk och rolig möjlighet.
Louise Linderoth är 23 år och tog examen i modedesign vid Textilhögskolan i Borås på försommaren. Där visade hon upp sin avgångskollektion som fick stor uppmärksamhet. På en bänk i hennes kök i Göteborg står två stipendiediplom, ett från H&M och ett från Gina Tricot. " En tankeväckande kollektion baserad på denim med passform och skärningar i fokus liksom sittandet", skriver Gina Tricot bland annat.
Stående till sittande - en stor förändring
Louise Linderoth drabbades av en ryggmärgsskada när hon var tio år och det var när hon gick från kryckor till att sitta i rullstol för drygt ett år sedan som hon fick idén till kollektionen.
– Från stående till sittande innebar en stor förändring. Men jag bestämde mig för att vända allt till något positivt och när det gäller att hitta kläder som sitter snygg var det en designlösning som krävdes.  För mig var det viktigt att göra en grej av det och skapa något som var tydligt, professionellt men samtidigt kul och lite galet.
I examenskollektionen fokuserade hon på frågan: Är du dina ben?
– Linningen blev min utgångspunkt – linningen som bestämmer proportionerna av benen till resten av kroppen. Sitter man i jeans konstruerade för stående hamnar linningen högt fram och så lågt bak att rumpan syns. Jag jobbade med designen så att linningen sitter jämt runt om, förklarar Louise Linderoth.
"Allt är verkligen överdrivet"
I examenskollektionen har hon tagit ut svängarna rejält. En kreation har jeanslinningen vid halsen, en annan över bysten med uppslitsade ben.
– Allt är verkligen överdrivet för att det ska bli tydligt och starkt. Det är mer ett konstnärligt arbete för att visa på en idé och ett koncept, konstaterar Louise Linderoth, som tycker att det är viktigt att hennes modevärld utgår från egna erfarenheter.
Sommaren har hon ägnat åt en att utveckla ett par plagg som är mer kommersiellt säljbara. Två prototyper som hon hoppas kunna producera och sälja via en webbshop. Hon har också startat ett eget företag.
– "Non asscrack" är mitt varumärke. I min nisch behövs humor och det gäller att både kunna skratta åt problemen och lösa dem. Inga synliga springor här inte.
"Vill inte ha mjukiskläder"
Om hon får drömma vill hon gärna ta sina designidéer ett steg längre. Ett samarbete med något av de stora modeföretagen skulle ge möjlighet till rullstolburna som bor ute i landet att prova kläderna.
– Man vill inte ha mjukiskläder bara för att man sitter ner hela tiden. Det finns många därute som vill ha fler alternativ. Det behövs mer variation av kläder konstruerade för en sittande position.
