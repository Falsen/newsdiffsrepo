Charlie Hebdo kritiseras för omslag


TT




Nöje



Den franska satirtidningen Charlie Hebdo har hamnat i en ny kontrovers. På sitt senaste omslag kommenterar tidningen terrorattentatet i Barcelona med en teckning på två döda kroppar och en skåpbil, med rubriken "Islam, fredens religion, för alltid!".
Kritiker menar att teckningen underblåser islamofobiska strömningar genom att antyda att religionen islam är våldsam, skriver nyhetsbyrån AFP.
Den socialistiske parlamentsledamoten och förre ministern Stephane Le Foll kallar omslaget "extremt farligt".
- När du är journalist måste du visa återhållsamhet eftersom dessa associationer kan användas av andra människor, säger han till AFP.
Charlie Hebdos redaktör Laurent "Riss" Sourisseau, som själv skadades under terrorattacken mot tidningen 2015, försvarar publiceringen med att experter och lagstiftare undviker svåra frågor av hänsyn till moderata muslimer.
"Debatten om religionen och särskilt islams roll i attackerna har helt försvunnit", skriver han i en ledartext.
TT-AFP
