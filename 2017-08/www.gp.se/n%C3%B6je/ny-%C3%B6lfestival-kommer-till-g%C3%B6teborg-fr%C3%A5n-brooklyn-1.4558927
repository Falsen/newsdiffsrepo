Ny ölfestival kommer till Göteborg från Brooklyn


Fanny Edstam




Nöje
Ölfestivalen Brooklyn Beer Mansion kommer till Göteborg för första gången: "Det känns roligt att vi är med på den här listan av väldigt mycket större städer. Göteborg har blivit lite av ett ölmecka", säger Nils Hultkrantz från Stigbergets bryggeri.



Ölfestivalen Brooklyn Beer Mansion har i år hunnit besöka New York, London, Paris och Philadelphia. Tidigare år har ölfesten arrangerats i Stockholm, men nu är det dags för Göteborg. Festen kommer äga rum mellan den första och andra september på Gothenburg studios. Gästar gör bryggerier som Stigbergets, O/O, Dugges, Beerbibliotek, Nya Carnegiebryggeriet och norska EC Dahls.
Nils Hultkrantz är en av grundarna och delägare till Stigbergets bryggeri som deltar på ölfesten.
– Det är kul att vara med när det händer grejer i Göteborg som är vår hemmamarknad då vi profilerat oss som ett Göteborgsbryggeri. Det känns roligt att vi är med på den här listan av väldigt mycket större städer. Göteborg har blivit lite av ett ölmecka. Det är kul och det får man ju vara med och representera, säger han.
"Bryggerier poppar upp överallt"
Göteborg är en av de svenska städerna med flest mikrobryggerier och svenskarnas intresse för öl är stort. I stan arrangeras mängder av ölevents, exempelvis Oktoberfesten och Öl- och wiskeymässan.
LÄS MER: Öl och whisky drar fler än någonsin
LÄS MER: Turnerande ölfest till Göteborg: "Blir fantastiskt"
– Det är flera Göteborgsbryggerier som håller bra kvalité och har gjort sig ett namn på att göra bra grejer. Bryggerier poppar upp överallt just nu, men här är det förhållandevis koncentrerat och det har varit en god stämning mellan oss, säger Nils Hultkrantz och fortsätter:
– Vi har väldigt mycket förfrågningar kring dylika events, även internationella ölfester och vi har egentligen inget direkt behov av marknadsföring. Det går bra och vi har en efterfrågan som överstiger vad vi kan leverera. Så det handlar om andra värden, att prata med folk, träffa ölnördar, andra bryggare och distributörer.
Vill locka en bred ölpublik
Förutom att provsmaka öl kommer gästerna under Brooklyn Beer Mansion ta del av bland annat gaming, konst och VR-spel. Tanken är att kunna erbjuda öl till en bredare publik och tidigare har de arrangerat events med bland annat stand up och konstupplevelser.
– Det ska bli väldigt kul att komma till Göteborg, det blir min första gång. Tanken är att försöka göra båda städerna, säger Gabrielle Barry, ambassadör för ölen och boende i Brooklyn som kommer besöka Göteborg för första gången.
Succé i Sverige
Idag är Sverige deras största exportmarknad och dessutom har de ett svenskt bryggeri, Nya Carnegiebryggeriet. Brooklyn Brewery grundades 1988 av entreprenörerna Steve Hindy och Tom Potter.
– Brooklyn idag är inte vad det var när vi grundades. Då fanns det knappt någonting här och Brooklyn var synonymt med brottslighet. Men det fanns också en gammal bryggeritradition långt före oss. När vi startade öppnades många dörrar och historia kom tillbaka, säger hon och fortsätter:
– Jag vet inte riktigt varför ölen blev så stor i Sverige. Rätt grejer på rätt plats vid rätt tillfälle antar jag.
Även när deras Brooklynbryggeri tar emot besökare brukar det fyllas med svenskar.
– Våra guider brukar alltid skämta om svenskar. Normalt sett brukar de fråga i början av turen hur många svenskar som är på plats och det är alltid fler än hälften.
När ölen blev stor i Sverige såg man den ofta på klubbar som spelade hiphop och reggae, är det fortfarande så?
– Ja, vi har gjort en hel del events med hiphopklubbar och samarbeten med olika typer av klädmärken med streetinriktning. Det här är liksom Notorious B.I.G.´s hem och en del av vår identitet.
LÄS MER: Bio med bärs - New Yorktrend landar i stan
