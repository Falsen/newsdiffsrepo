Filmrecension: Becker – kungen av Tingsryd


Miranda Sigander




Nöje
När kungen av Tingsryd blir utmanad av onda danskjävlar tvingas han ta till hårdhandskarna. Den här ovanliga småstadsskildringen är inledningsvis riktigt lovande och borde få fart på flyttströmmarna till storstadens lugn och ro.



Just när man tror att svensk film enbart kan skildra kriminalitet i förortsmiljö slår långfilmsdebuterande Martin Larsson till med en "Snabba cash" – i Tingsryd. Här är samhället pursvenskt och tänka sig, ingen verkar följa samhällets lagar och regler.
Johan Becker är självutnämnd kung av det lilla småländska samhället. Han har ett gott liv och är tjenis med alla. Tillsammans med kompisen Stefan säljer han visserligen utemöbler i konstrotting men de egentliga inkomsterna kommer från betydligt mer ljusskygga affärer. Smuggelcigg och byggverksamhet för kommunen med lågprisarbetskraft, där alla inblandade, inklusive kommunalrådet (ljuvligt spelad av Helen Sjöholm) ser till att stoppa förtjänsten i egna fickor är det som egentligen får hjulen att snurra.
I Beckers världsbild ingår inte drogförsäljning och prostitution. Men suget efter just de här varorna verkar stort och när två stenhårda danska konkurrenter dyker upp och utmanar honom om makten börjar Beckers position att undergrävas. Samtidigt får han ansvaret för sin nioåriga dotter, som han knappt känner.
Henrik Lillér spelar fixaren Becker på ett trovärdigt sätt. Man känner viss sympati med honom och han framstår bisarrt nog som den enda vettiga i persongalleriet. Inledningsvis flyter filmen på bra och det känns märkligt befriande att se den svenska landsbygden skildras på det här oinsmickrande sättet.
Till slut blir det dock lite för mycket av allt. Blandningen av humor och allvar kantrar och finalen känns lite rumphuggen. Ändå är "Becker – kungen av Tingsryd" en lovande debut och för den som är sugen på en motbild till "Bonde söker fru", goa gubbar eller varför inte bara Torkel Petersson på psykopathumör så är detta en bra stund. Det blir tydligt att i mörkaste Småland kan verkligen ingen höra dig skrika.
TT
