Skräckförfattaren tar "revansch" på Trump


Victor Blomdahl




Nöje
Författaren Stephen King har varit en av de kändisar som gått hårdast åt den amerikanska presidenten Donald Trump på Twitter. Twitterbråket resulterade i att den amerikanske statschefen till slut blockerade Stephen King från sitt twitterkonto. Men författarens twittrande har inte avstannat för det - och nu har han tagit "revansch".



Stephen King har länge varit en kritiker av Donald Trump. Redan innan den amerikanska presidenten svors in var den amerikanska författaren tydlig med vad han tyckte om republikanen. I en intervju med Washington Posts litteraturredaktör Ron Charles sade han hösten 2016 att "Tanken på Trump vid makten skrämmer mig mer än någonting annat. Jag är skräckslagen att han ska bli vald till president.
Och sedan Donald Trump svurits in som den 45:e presidenten i USA har kritiken från skräckförfattaren inte varit nådig. Något som till slut fick Donald Trump att reagera. I juni 2017  visade det sig att Donald Trump blockerat Stephen King på Twitter, vilket författaren uppmärksammade.

Blocked! Condemned to an existential wasteland of Trumplessness! — Stephen King (@StephenKing)
14 juni 2017


Men nu har Stephen King beslutat att ta revansch på den impopulära presidenten. I en tweet på fredagen förklarade han att presidenten härdanefter är blockerad från att få se på filmen "Det" som har premiär 13 september på svenska biografer och som är baserad på ett av Stephen Kings verk. Trump får heller inte titta på tv-serien Mr Mercedes, som också är skriven av succéskribenten, vilket Huffington post rapporterar om.


Donald Trump blocked me on Twitter. I am hereby blocking him from seeing IT or MR. MERCEDES. No clowns for you, Donald. Go float yourself. — Stephen King (@StephenKing)
25 augusti 2017


Blockeringen blir emellertid svår för Stephen King att upprätthålla utan är mest av symboliskt värde. Och författaren fortsätter att ge sig på den amerikanska presidenten trots att han inte kan se några av Donald Trumps tweet. Men han behöver inte misströsta. Genom andra Trumpkritiker kan Stephen King också ta sig runt Donald Trumps blockering, vilket bland annat Harry Potter-författaren J.K. Rowling uppmärksammat sin kollega om när Donald Trumps blockering av Stephen King var ett faktum.


I still have access. I'll DM them to you. https://t.co/MhibEYDBTg — J.K. Rowling (@jk_rowling)
13 juni 2017


Filmen "Det" är en remake på filmen från 1990 som i sin tur är baserad på Stephen Kings bok med samma namn som handlar om hur en ond clown sprider skräck i ett litet samhälle. Clownen Pennywise spelas i den nya filmatiseringen av svensken Bill Skarsgård.
