Band of Horses lär sig slappna av


Kristoffer Viita




Nöje
Band of Horses är bandet som alltid verkar vara ute på turné. Men hur är det att åldras i en sådan omgivning? Sångaren Ben Bridwell har lärt sig att slappna av mer.



Frontmannen Ben Bridwell har varit ute länge på vägarna sedan Band of Horses bildades i sin originaluppsättning i Seattle 2004. Han tycker att turnélivet har blivit annorlunda med åren.
- Det har blivit lite mer foodie-orienterat, det finns kaffe med kväve i och sån skit nu, säger Ben Bridwell
Slappnar av
Också annat har förändrats.
- Jag brukade skriva mer på vägen men nu på ålderns höst har jag börjat ta tillvara på tillfällena för att slappna av. Om inspirationen slår till så måste jag förstås leka runt med min laptop men för det mesta försöker jag att chilla och ha det tyst.
Han har ett särskilt kärt minne från Sverige, då han spelade på begravningen av Chris Bevington, som dog i terrorattentatet på Drottninggatan.
- Det var verkligen rörande och vackert. Jag kände honom inte men han var ett Band of Horses-fan och hans änka Annika bad mig spela. Att se den svenska sorgetraditionen var en ögonöppnande upplevelse.
Ny skiva till hösten
Det har gått drygt ett år sedan förra skivan ”Why are you ok” och Bridwell har precis börjat jobba med nytt material som till hösten förhoppningsvis letar sig in i en studio. Bandet ska återigen samarbeta med producenten Jason Lytle från bandet Grandaddy.
Bridwell utlovar fler upptempo-låtar, då förra skivans ofta melankoliska sound fick ett svalare mottagande än han hade velat. Just nu är han i ett tidigt skede i processen, och kan inte prata om texternas innehåll.
- Ibland handlar det bara om att säga saker som inte har någon mening, men som låter rätt för att höra att melodin fungerar. När jag sitter i studion brukar jag bli tvungen att ha en bra story, och kan fokusera mer på de sakerna än jag gör just nu. Jag kan sjunga absolut skräp ibland, bara nyhetsrubriker och sådant, och inte tyngas ner av pressen att skriva ord.  TT: Tänker du visuellt när du skriver?
- Jag gör verkligen inte det. Jag jobbar så amatörmässigt att jag inte kan kalla vad gör för en metod. Det är som en apa som försöker knulla med en fotboll i princip. Jag snubblar bara omkring eftersom jag inte kan spela något instrument särskilt bra, men jag gillar att leka med allt. Oftast förstärks mina sopiga idéer av någon producent som gör dem mer filmiska.
TT
