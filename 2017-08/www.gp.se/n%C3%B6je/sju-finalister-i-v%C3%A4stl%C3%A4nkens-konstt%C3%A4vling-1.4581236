Sju finalister i Västlänkens konsttävling


Johanna Hagström




Nöje
Ett enormt ormskelett – eller musik av tolv göteborgare? Snart avgörs tävlingen om konstnärlig utformning av stationerna i Haga och Korsvägen.



Sju konstnärers idéer finns nu utställda på Göteborgs stadsmuseum. De är finalister i den andra stora tävlingen som hålls för att ge de nya stationerna i Västlänken konstnärlig utformning.
– Det är väldigt olika förslag med genomgående bra verkshöjd, säger Johny Lindeberg, arkitekt och gestaltningsansvarig för Västlänken på Trafikverket.
Haga mest omdiskuterade stationen
Fyra av förslagen gäller Haga, den mest omdiskuterade stationen i Västlänksprojektet. Det finns farhågor att den nya stationen ska leda till exploatering, som att det skulle byggas höghus i Haga.
– Vi har med oss det och vi vill att konsten ska kunna vara ett medel för att mildra intrånget i kulturmiljön och förmedla något av den historia som vi gör intrång i, säger Johny Lindeberg.
Samplad musik eller inristade rörelser
Alla fyra förslag förhåller sig till platsen och historien, menar han. De är:

Chronophonia. Ett ljudverk som samplar musik av tolv göteborgska tonsättare från 150 år. Namnen är inte spikade, men konstnären föreslår till exempel Elfrida Andrée, Freddie Wadling och Anna von Hausswolff.
Cinetopia. En idé i fem delar, som bland annat ska utmynna i en film, en spegelinstallation och marmorskulpturer föreställande barn.
Ornament of Labor. Rörelsemönstret hos alla som jobbar med stationsbygget registreras och ristas in i hårda material som används i installationer.
Rainbow serpent. Ett 320 meter långt ormskelett som skimrar i regnbågens färger slingrar sig längs hela stationen.

Vill du bli anställd på Korsvägens station?
Tre förslag gör upp om Korsvägen:

Eternal Employment. Pengarna används för att anställa en person som ska ha som enda arbetsuppgift att vara just anställd på stationen.
Future sand. Sand, stenar och glas från olika delar av världen pressas till plattor som sätts på golv, väggar och tak.
Infinity station. Utgår från den tvillingtunnel som kommer att byggas, men spärras av och lämnas tom inför framtiden. En lek med speglar ger resenärerna en förnimmelse av denna "spökstation".

Allmän omröstning? Glöm det!
De sju förslagen visas för allmänheten till den 17 september, men någon omröstning bland göteborgarna blir det inte.
– Det här är en upphandling som styrs av lagen. Juryn ska bestämma och vi ska förhålla oss neutrala, säger Johny Lindeberg.
Konstnärerna bakom förslagen är hemliga tills vinnarna presenteras i oktober.
