Coldplay tillägnar låt till Houston


TT




Nöje






Coldplay spelade för första – och sista – gången nya låten "Houston" under en konsert i Miami på måndagen.
Rolling Stone skriver att bandet tillägnade den nya låten till Houston, och har publicerat ett klipp på när frontmannen Chris Martin pratar med fansen på Miami-konserten.
- Det här är för att vi alla växte upp med att älska countrymusik, och det är självklart det vi tänker på när vi tänker på Texas. Så om ni står ut med oss, det här är en ny låt och vi kommer aldrig att spela den igen. Det är en engångsgrej och vi kallar den "Houston". Vi kommer att sjunga den i Miami för alla här, och vi kommer skicka den dit till alla som missade showen, säger sångaren i klippet.
Bandet tvingades skjuta upp sin Houston-konsert som skulle ha ägt rum i fredags i förra veckan på grund av stormen Harvey.
I samband med stormen och de kraftiga översvämningarna har flera världsstjärnor gett donationer för att försöka hjälpa de drabbade.
Countrystjärnan Chris Young skrev i ett inlägg på Twitter att han har donerat 100 000 dollar till hjälpinsatser och realitystjärnan Kim Kardashian West meddelade även hon i ett inlägg på Twitter att hon tillsammans med sin mamma och sina systrar ska donera 500 000 dollar till Röda korset och Frälsningsarmén.
TT
