24 vill ha jobbet som kulturchef


Eleonor Ekström-Frisk




Kultur
24 personer har sökt tjänsten som kulturchef för Västra Götalandsregionen.
- Den nya chefen måste tycka om att samarbeta, vara generös, kunna kroka arm med många och gärna även ha rört sig i internationella kretsar, säger Conny Brännberg, ordförande (KD) i regionens kulturnämnd.



De sökande har olika bakgrund och utbildning. Flera arbetar i dag som kommunala kulturchefer, några arbetar inom museivärlden på olika nivåer medan andra har erfarenheter från film och musikområdet. Bland kandidaterna finns namn som Elisabeth Lundgren, kulturdirektör i Malmö, tidigare kulturchef i Borås, och Kerstin Alnebratt, tidigare under många år kommunalråd (S) i Göteborg. Just nu är Alnebratt tjänstledig från arbetet som föreståndare vid det Nationella sekretariatet för genusforskning vid Göteborgs universitet för att på regeringens uppdrag utreda och starta en jämställdhetsmyndighet.  Conny Brännberg är ordförande i regionens kulturnämnd. I en GP-intervju har han tidigare förklarat att man söker en person med erfarenhet både från kulturlivet och politiken.
Hur tycker du att era krav stämmer överens med de sökandes meriter? - Vet ej i dagsläget. Vi politiker kommer in senare i processen när ett antal slutkandidater presenteras, säger Conny Brännberg. Regionens egen HR-avdelning gör tillsammans med ett rekryteringsföretag en grundläggande genomgång av kandidater och presenterar därefter ett antal huvudkandidater.  - Rent formellt är det vår regiondirektör Ann-Sofi Lodin som tillsätter kulturchefen men hon gör det i god samverkan med oss politiker i kulturnämnden, förklarar Brännberg gången.
Vid årsskiftet går den nuvarande kulturchefen Staffan Rydén i pension. Han fyller 67 år i december och tycker att det känns naturligt att sluta då. Rydén efterträdare får som kulturchef bland annat ansvar för fördelningen av de närmare 1,6 miljarder kronor i regionalt stöd och statliga medel, som årligen delas ut på uppdrag av Kulturnämnden. En stor budget och en tung position.
Vad tycker du är det viktigaste framtidsfrågan för den nya chefen? - Det är att fortsätta samverkan inom kultur i regionens 49 kommuner, med statliga myndigheter på området och inte minst med alla fristående kulturinstitutioner och det civila samhället. Det är en fördel om man har erfarenheter så man kan knyta ihop kommunen och nationen. Samarbete är ett nyckelord, vi har höga ambitioner och en kandidat som har rört sig i internationella kretsar har en stor fördel, konstaterar Conny Brännberg. Rekryteringsprocessen till jobbet som kulturchef beräknas vara klar under oktober månad. - Om det är möjligt ser vi gärna att den nya chefen får jobba tillsammans med Staffan en tid.
