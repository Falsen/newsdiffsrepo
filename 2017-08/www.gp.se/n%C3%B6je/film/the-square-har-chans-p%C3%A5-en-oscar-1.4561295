The Square har chans på en Oscar


Fanny Edstam




Film
Under eftermiddagen presenterades årets svenska Oscarbidrag, The Square: "Jag tror det går hela vägen fram den här gången ", säger regissören Ruben Östlund.



Det hela tillkännagavs under en presskonferens arrangerad av Svenska filminstitutet. Över 30 svenska filmer slogs om den prestigefyllda nomineringen.
– Vi gratulerar Ruben Östlund, Erik Hemmendorff och alla andra bakom filmen till de fortsatta framgångarna för The Square. Det är fantastiskt kul att som samproducent och medfinansiär under ett decennium ha fått följa en filmskapare från Göteborg, som nu på allvar etablerat sig i den internationella filmvärldens toppskikt. The Square är fjärde filmen som vi samproducerar och vi ser redan fram emot nästa film, säger Mikael Fellenius, VD för Film i Väst, i ett pressmeddelande.
Nu har alltså The Square chansen att nomineras i kategorin "Bästa icke engelskspråkiga film" på Oscarsgalan den 4 mars 2018. I januari nästa år meddelas vilka filmer som Oscarjuryn slutgiltigt tagit ut för tävlan.
Vad tror du om chanserna?
– Jag tror det går hela vägen fram den här gången och det finns en viss anledning till det. När vi var shortlisted förra gången (Med filmen Turist reds. anm.) var vi en av nio filmer kvar. Då spelade jag in en film ”Swedish director freaks out when he misses out on Oscar nomination”. Den blev ganska spridd i USA och de tyckte den var rolig. Amerikanarna älskar ju filmer med återvunnen värdighet. Så jag tror de kommer spela ut den här dramaturgin i verkligheten, säger Ruben Östlund.

Tidigare i år vann Ruben Östlunds The Square priset Guldpalmen i Cannes, ett pris han ser som finare än att vinna en Oscar.
– Jag tycker att en Oscar är det näst finaste priset man kan få. Den europeiska filmtraditionen har varit regissörsinriktad och den amerikanska producentinriktad. Sedan är jag inte så imponerad av sammanhangen i stort. Målet är att få uppmärksamhet till filmerna. Det kanske låter förmätet och att man ska ge det en större betydelse. Men jag är inte sådan helt enkelt.
Hur står det till med hybrisen?
– Haha! Jag kan tänka mig att folk tycker jag är kaxig. Jag har ju gott självförtroende, men jag har folk som säger till mig. Så det är inte så farligt.
Att The Square fått ett sådant genomslag tror Ruben Östlund handlar mycket om att den tajmar samtiden rätt.
– Den prickar in någon slags samtid. En kombination om av att den vågar ta i viktiga ämnen och samtidigt är underhållande. Det är extra svårt att tajma när man gör långfilm som tar tre år. Man måste vara lite före sin tid för att det ska stämma när filmen släpps. Och det blir bara svårare när det vi diskuterar och debatterar förändras så snabbt.
Hur ska du fira nu?
– Jag ska ta det väldigt lugnt och fika. Sedan ska jag ringa mina barn och fråga vad de tycker. Hoppas de inte blir besvikna.
Varför skulle de bli besvikna?
– De tävlar i cheerleading och jag vill att de ska följa med och resa. Men då måste jag fråga deras skola och lag om lov. Så jag hoppas verkligen de får det, jag vill att de ska få en möjlighet att njuta av det här också.
LÄS MER: Här firas Ruben Östlunds Guldpalmen-vinst



Förra året blev det blev ingen Oscar för "En man som heter Ove". Men när det var dags att presentera vinnaren i kategorin Bästa foto kunde svenskarna glädja sig åt att Linus Sandgrens namn ropades upp.
Linus Sandgren sade i tacktalet att filmen gjordes med "mycket kärlek". Efteråt säger han att han knappt minns när hans namn ropades upp.
– Men nu känns det helt fantastiskt. Det har varit så mycket, så nervöst med tacktal och allt. Det här är en så stor ära, det känns så fantastiskt, sa han direkt efter vinsten.
LÄS MER: Svensken vann en Oscar i natt
