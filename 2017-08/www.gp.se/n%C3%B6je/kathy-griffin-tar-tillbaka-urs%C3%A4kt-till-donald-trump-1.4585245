Kathy Griffin tar tillbaka ursäkt till Donald Trump


Fanny Edstam




Nöje
Den amerikanska komikern Kathy Griffin hånade Trump med ett blodigt huvud. Då fick hon sparken och bad om ursäkt. Nu tar hon tillbaka ursäkten: "Jag är inte längre ledsen för det hela och tycker ilskan är skitsnack."




Komikern Kathy Griffin publicerade i våras en bild i sociala medier där det såg ut som att hon höll USA:s president Donald Trumps blodiga avhuggna huvud. Tilltaget fick Donald Trump att ilskna till. "Kathy borde skämmas. Mina barn, speciellt min 11-årige son Barron, tycker att det här är jobbigt. Sjukt!", skrev han på Twitter.
Presidentens reaktion föregicks av massiv kritik mot Griffin från flera håll. Bland annat reagerade Trumps äldsta son Donald Trump Jr och Chelsea Clinton, dotter till Bill och Hillary Clinton. Secret service, som har hand om presidentens livvaktsskydd, twittrade att de skulle titta närmare på ärendet.
Sparkades från CNN
Tv-kanalen CNN meddelade senare att Griffin inte längre skulle få programleda deras årliga nyårsprogram tillsammans med nyhetsankaret Anderson Cooper. Duon har lett programmet varje år i 10 år. "CNN har avslutat vår överenskommelse med Kathy Griffin om att medverka i vårt nyårsprogram", skrev tv-kanalen på Twitter.
"Jag gick för långt"
Senare bad Kathy Griffin om ursäkt och raderade bilden, som tagits i ett "konstprojekt" i samarbete med fotografen Tyler Shields. "Jag är ledsen. Jag gick för långt. Jag hade fel", skrev hon på Twitter och publicerade en video där hon bland annat sa:
– Bilden var inte rolig. Jag ber om er förlåtelse, jag har tagit bort bilden.
LÄS MER: CNN avskedar Kathy Griffin
Men i den australiske tv-showen "Sunrise" tog hon under tisdagen tillbaka ursäkten.
– Jag är inte längre ledsen för det hela och tycker ilskan är skitsnack, säger hon i programmet och fortsätter:
– Jag förlorade alla. Chelsea Clinton tweetade mot mig. Jag har gått igenom en tuff period.
När programledaren Samantha Armytage påpekar att även Demokraterna tyckte bilden var över gränsen svarade komikern:
– Du är full av skit. Stopp. Sluta agera som om min lilla bild är mer viktig än att prata om de aktuella illdåd som presidenten i USA begår. Jag har pratat med folk från Australien som för första gången säger att de är rädda för att åka till USA. Jag trodde aldrig någonsin jag skulle få höra det.
Och ytterligare en gång upprepade hon i programmet att hon inte längre ber om ursäkt för bilden.
LÄS MER: Kathy Griffin till Sverige i höst
Här kan du se klippet:
