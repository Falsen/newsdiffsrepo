Timo sjunger Timo


Jan Andersson




Musik
Timo Räisänen är tillbaka med egna låtar. För första gången på svenska. Om två veckor kommer albumet Tro, hat, stöld.



Våren 2014 började Timo Räisänen och arrangören Martin Schaub tolka Ted Gärdestads gamla låtar. Genomslaget blev större och mer direkt än vad någon av dem hade vågat hoppas på.
Efter ett uppskattat album, landsomfattande turnéer och uppåt 80 konserter nådde deras Tedtolkningar sin kulmen med den stora Popicalspelningen ihop med Symfonikerna på Konserthuset i december förra året.
"Vansinnigt projekt"
– Ted var ett vansinnigt och kärleksfullt projekt. Det har varit en fantastisk tid, och jag har fått väldigt många nya fans, men i vintras kände jag mig klar med Ted Gärdestad.
Timo Räisänen antyder att Ted Gärdestad till slut hade blivit som en krävande, extra familjemedlem. Han fanns med familjen vid frukostbordet och i tv-soffan, dök upp överallt och dygnet runt. För att inte bli galen behövde Timo Räisänen helt enkelt få honom ur systemet.
Gjorde vaggvisa
Så han valde att ta ett vänskapligt farväl av skalden från Sollentuna för att ägna sig åt andra saker, bland annat gjorde Timo Räisänen en vaggvisa av Fear no darkness, promised child för Karlstads studenter och lade sista handen vid sitt nya album. Men kanske skildes deras vägar lite för tidigt? Sedan dess har ju Ted Gärdestad blivit hetare än på länge.
I våras släppte pianisten Peter Nordahl ett hyllat album där han parade ihop Ted Gärdestads röst med nya orkesterarrangemang. I sommar har Sol, vind och vatten legat etta på Svensktoppen och i vintras gjorde storebror Kenneth Gärdestad ett uppskattat inhopp i Så mycket bättre. Senare i år kommer dessutom Hannes Holms nya storfilm om Ted Gärdestad.
Men det är inget som stör Timo Räisänen.
– Äsch, det är ju mycket bättre att vara först. Tänk att hoppa på tåget nu och komma sist. När Ted Gärdestad har blivit en trend, det vore inte så roligt.
Ny platta kommer snart
Om två veckor kommer Timo Räisänens nya platta Tro, hat, stöld. Det är första gången Räisänen sjunger egna låtar på svenska, men inte första gången han skriver på sitt hemspråk.
– Jag skrev en svensk skiva strax före min förra platta Endeavor (som kom 2012) men det ville sig inte riktigt. Det var inte jag. Bitarna föll aldrig på plats, jag var inte närvarande i texterna och framförallt kunde jag inte framföra låtarna på något bra sätt.
Försökt tidigare
Att Timo Räisänen ändå ville försöka på svenska igen har såklart med hans Tedperiod att göra, men även det faktum att han sjöng in en cover på Lyckliga gatan för SVT:s Alla tiders hits hjälpte till.
– Det var första gången som jag hittade ett sätt att sjunga på svenska som verkligen kändes kommunikativt. Till slut var det helt självklart att nya skivan skulle bli på svenska.
Varför det till slut kändes rätt är inget som Timo Räisänen funderat närmare på. Han jobbar inte så, med att vända och vrida och beräkna sitt nästa steg som artist. Känns det rätt så känns det rätt.
– Jag behöver variation och så länge jag rör mig är jag glad.
Kommer närmare
Detta sagt var det rätt arbetsamt att skriva på svenska. Filtret försvinner och sångerna kommer närmare, vare sig man vill eller inte. Men Timo Räisänen vill nå ut. Han vill berätta. Om sina känslor, om sitt liv, om sexdebuten ... och han är ju inte känd för att hålla igen.
– (skratt) Så är det kanske, jag sjunger om saker jag inte vill prata om, men jag skulle inte säga att det var svårare att skriva på svenska. Svårt för mig är när det finns ett mått av olustkänslor inblandade, och så har det inte alls varit.
