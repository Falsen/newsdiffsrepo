Han blir förband till Kapten Röd

Robin Stjernberg



Musik
Nu är det klart vem som blir förband under Kapten Röds turnéavslut på lördag: Hyllade reaggeartisten Antonio D från skivbolaget Same Plate Music.



På lördag avslutar Kapten Röd sin Sverigeturné på Slottsskogsvallen. Nu är det klart vilken artist som uppträder innan kaptenen under kvällen.
Under turnén har skivbolaget Same Plate varit ett stående inslag där artisterna har roterat mellan spelningarna.I Göteborg blir det hyllade reaggeartisten Antonio D som kliver upp på scenen strax innan Kapten Röd, skriver skivbolaget på Facebook.
LÄS MER: Han är Kapten Röds skräddare
Antonio D tog reaggescenen med storm 2014 när han toppade P3 Osignats topp 10-lista med singeln "Solen stiger upp". Just nu är han aktuell med singeln "Ljuva livet".
Flyttade konserten
Lördagens konsert skulle ursprungligen ha ägt rum i Trädgårdsföreningen men tidigare i augusti flyttades den eftersom den redan då var nära att sälja slut.
– Eftersom min innerliga önskan hela tiden varit och är att alla ska ha möjlighet att komma, gläder jag mig så enormt att nu kunna gå ut med att vi lyckats flytta turnéfinalen till Slottsskogsvallen, och därmed kan göra festen tillgänglig för många fler, berättade då Kapten Röd.
Turnén går under namnet "Hundralappen" och en biljett kostar hundra kronor. De som köpt biljetter till konserten i Trädgårdsföreningen behöver inte göra något särskilt förutom att i stället dyka upp i Slottsskogen.
