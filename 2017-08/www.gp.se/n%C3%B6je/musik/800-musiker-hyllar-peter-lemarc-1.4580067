800 musiker hyllar Peter LeMarc

Lars  Carlsson



Musik
Över 800 musiker träffades tidigare i sommar i Trollhättan för att spela in världens största hyllning till Peter Lemarc. Under tisdagen släpptes videon. "Stort Tack till alla som gjorde detta möjligt! Njut och dela gärna!", skriver Ulf Wadenbrandt, som var dirigent under inspelningen, på sin Facebook-sida.



Den 20 augusti samlades över 800 musiker i Nova Arena i Trollhättan för att tillsammans spela in världens största hyllning till artisten Peter LeMarc. Nu har även filmklipparna gjort sitt och filmen finns publicerad.
Det började för ett par år sedan när Magnus Eriksson hade sett en Youtube-video från italienska Cesena, där 1000 musiker framförde Foo Fighters "Learn to fly" för att locka dit bandet till en spelning.
"Vad är Håkan jämfört med Lemarc"
Eriksson kände direkt att "det här måste vi göra i Trollhättan":
– Först tänkte jag Dahlöfs mosse och Håkan Hellström. Men vad är Håkan jämfört med vår egen Peter Lemarc. Jag började prata med lite folk, bland annat Magnus Larsson och Ulf (Wadenbrandt) och jag märkte hur alla var hundra på, vem man än pratade med.
Men det var ju mycket som skulle klaffa och koordineras. Flygplatsen var huvudspåret som scen, men man kände även att det behövdes en reservplan. På grund av det lynniga Sverige-vädret flyttade man in i Nova Arena. Och fick en tajtare upplevelse och ett bättre ljud på köpet.
– Så mycket energi, det köttar ihop sig väldigt gott. Alla ger allt och jag känner bara att det sköljer över mig. Det är magiskt, sa en uppslupen och taggad Ulf Wadenbrandt.
Han dirigerade tusenorkestern med ökad frenesi från en skylift ovanför "husbandet" och berömde och peppade för att musikerna skulle orka hänga i ända fram till den slutliga tagningen.
"Stort Tack till alla som gjorde detta möjligt! Njut och dela gärna!", skriver Ulf Wadenbrandt, som var dirigent under inspelningen, på sin Facebook-sida.
