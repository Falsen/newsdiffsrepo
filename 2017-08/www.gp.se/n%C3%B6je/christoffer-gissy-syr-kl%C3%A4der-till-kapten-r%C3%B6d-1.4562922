Christoffer Gissy syr kläder till Kapten Röd


Fanny Edstam




Nöje
Kapten Röd är just nu igång med Sverigeturnén Hundralappen. Skräddaren Christoffer Gissy är den som gjort både bandets och reggaestjärnans kläder: "När hans manager ringde trodde jag att någon skämtade".






I en ateljé i Majorna hittar man skräddaren Christoffer Gissy bland symaskiner, strykjärn och kläder. Med en bakgrund på Tillskärarakademin i Göteborg både designar och syr han kläderna själv.
– Jag har alltid gillat kläder och mode. Jag minns när "Sköna söndag" gick på tv. De hade klipp från catwalken och en kvinnlig röst pratade om mode. Jag blev helt fängslad och sedan blev jag väldigt noga med vad jag skulle ha på mig. Jag ville ha rutiga strumpor, men så fanns det inte för barn och sådär.
Trodde det var ett skojsamtal
Samtidigt som Christoffer Gissy pratar engagerat äter han på en delicatoboll.
– En sån här tror jag Björn (Kapten Röd reds.anm.) åt på vårat första möte eller kanske andra. Det verkar vara något jag bjuder på.
För plötsligt en dag hörde Kapten Röds manager av sig och ville ha hjälp med kläder inför Sverigeturnén Hundralappen. Med en tanke om att alla ska kunna komma har reggaestjärnan dumpat priset till hundra kronor.
– Vi hade aldrig träffats då den här möjligheten dök upp. Jag sydde en kostym till en annan kille och publicerade på Instagram, som man ju gör. När hans manager ringde trodde jag att någon skämtade, men det var på allvar, säger han och fortsätter:
– Då fick jag höra om den här turnén och tyckte det lät som en sympatisk grej som kändes kul. Det rimmar lite grann med min filosofi med kläder och uttryck. För klädbranschen känns ibland ganska smutsig, med barnarbete och så. Det är sjysst med skrädderi och att det är jag som syr plagget.
LÄS MER: Kapten Röd ger sig ut på turné
LÄS MER: Kapten Röds Göteborgsspelning flyttar till Slottsskogsvallen
Över två meter lång
Men det var inte bara Kapten Röd själv som ville ha kläder, utan hela bandet. Varje person i bandet har sin egen dräkt som Christoffer Gissy både designat och sytt.
– De är olika individer och ser olika ut, men som skräddare är man van vid att jobba så. Exempelvis Kapten Röd som är är lång och smal, över två meter, och har svårt att hitta kläder. Men så är det ju nästa med alla ändå. Ingen är konstig, man får alltid justera lite.
LÄS MER: De följer med på Kapten Röds sommarturné
Med inspiration från klassiskt skrädderi skapar Christoffer Gissy kläder för en mer modern man. Dessutom arbetar han som stadsplaneringsarkitekt och menar att det är lite liknande.
– Jag vill återspegla hur vi lever och tänker. Jag vill ge en ny bild av en modern man som vågar tänka i nya banor, det kanske låter flummigt. Men det handlar om hur man är och hur man lever, säger han och fortsätter:
– Att vara arkitekt inom stadsplanering handlar om hur man planerar ett samhälle. Man tänker på det liv som ska försiggå i huset eller området. Jag tänker på ett viss person som ska finnas där. Det är lite likt, man får drömma om nya sammanhang.
Peppar bandet genom kläder
Kapten Röd är inte den första artisten Christoffer Gissy sytt kläder till. Även Graveyard, Mattias Hellberg, Jaqee och Kristoffer Ragnstam har fått scenkläder.
– Att alla i bandet har skräddarsydda kläder kan nog hjälpa dem lite att bli mer peppade på scen. Lite roligare än att bara gå på i sina vanliga kläder.
LÄS MER: Kapten Röd bryter tystnaden
