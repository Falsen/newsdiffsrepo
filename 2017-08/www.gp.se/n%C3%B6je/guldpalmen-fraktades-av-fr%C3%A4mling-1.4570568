Guldpalmen fraktades av främling


TT




Nöje



Personerna bakom "The square" besökte Värnamo med Guldpalmen under torsdagen, där priset ställdes ut i Rutan på Flanaden. Efteråt skulle upphovsmännen åka till Stockholm – men priset skulle fraktas till Göteborg.
Det hela löstes med en annons på Facebook, skriver Värnamo Nyheter. Där hittade man en person, Felix Rehnquist, som kunde tänka sig att åka med Guldpalmen till Göteborg. Producenten Erik Hemmendorff säger till tidningen att han inte visste någonting om personen som svarade på annonsen.
När Felix Rehnquist väl kom till Värnamo fick han gå på förhandsvisningen av filmen, innan han tog Guldpalmen till Göteborg.
- Jag tänkte att det skulle vara en kul grej så jag svarade, säger han till tidningen.
"The square" hade Sverigepremiär under fredagen. Det var i maj som Ruben Östlund fick det prestigefyllda priset under filmfestivalen i Cannes. Han är den förste svensken att vinna Guldpalmen på 66 år.
TT
