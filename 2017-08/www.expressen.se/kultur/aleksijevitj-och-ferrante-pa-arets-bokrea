Aleksijevitj och Ferrante på årets bokrea
Anna Hellgren

Svetlana Aleksijevitj: "Utopins röster"

Hela den mäktiga sviten om den röda sovjetmänniskans uppgång och fall till reapris – i år igen.

Så här skriver Peter Fröberg Idling om "Zinkpojkar", hennes bok om Sovjetunionens krig i Afganistan:

"Aleksijevitj storhet ligger i att hon lyckas lyfta fram människan framför fackböckernas och journalistikens distanserande formler. Som läsare kan man inte värja sig. Vi kan hävda att vi vet vad ett krig är, men "Zinkpojkar" är skillnaden mellan att veta och att förstå."

Karin Johannisson: "Den sårade divan"

Med Karin Johannissons död förra året förlorade Sverige en mästerlig forskare och författare. Så här skriver Annina Rabe om "Den sårade divan":

"En oavbrutet fascinerande och tankeväckande studie om kvinnlig identitet och konstnärskap. Det vore förfärligt trist om detta blir Karin Johannissons sista bok, men skulle det bli så lämnar hon i alla fall med flaggan i topp."

Jonas Hassen Khemiri: "Allt jag inte minns"

Med romanen "Allt jag inte minns" fick Hassen Khemiri äntligen sitt Augustpris. Annina Rabe recencerade:

"Khemiri stiger rakt ner i vår politiskt förvirrade samtid, skildrar Stockholm i dag med en stark hatkärlek; från halvkriminella utekvällar till tillrättalagda parmiddagar. Bostadsrätts-Stockholm och flykting-Stockholm. (...) 'Allt jag inte minns' är en brusande vacker berättelse om sorg, inte bara över alla våra förlorade människor, utan om en sorg så stor och obegriplig att den omfattar allt runtomkring oss, ja hela jävla samtiden."

Ebba Witt-Brattström: "Århundradets kärlekskrig"

"Århundradets kärlekskrig" slog ned som en bomb förra året, och släppte lös en lavin av spekulationer kring eventuella likheter mellan romanen och exparet Ebba Witt-Brattström och Horace Engdahl. Men boken fick också fin kritik. Så här skrev Amanda Svensson:

"'Århundradets kärlekskrig' är en av de sorgligaste och mest deprimerande kärleksskildringar jag läst. Graden av försoning som erbjuds är försumbar, bitterheten fräter med en sådan kraft att också den mest idealistiska 2000-talsfeminist med en mjukisman i byrån lär snegla osäkert på sin relation efter läsningen.

Martina Haag: "Det är något som inte stämmer"

Spekulationer (på grund av författarens separation från Erik Haag) väckte också Martina Haags skilsmässoroman "Det är något som inte stämmer, och också den blev omtyckt av såväl kritiker som den läsande allmänheten. Jens Liljestrand recenserade:

"Bitvis är detta den mest drabbande skilsmässoskildring jag läst, en total, obönhörlig ärlighet om upplevelsen av att bli bedragen, ratad och dumpad av den man älskar mest. På riktigt. Här finns ingen mysig kashmirfilt, inget förlösande fnitter."

Ben Okri: "Den omättliga vägen"

Nigerianska Ben Okri har i åratal förekommit i utkanten av Nobelprisspekulationerna, och det med rätta. "Den omättliga vägen" är postkolonial kritik förklädd till bästa sortens magiska realism. Så här skrev Valerie Kyeyune Backström:

"Kanske är detta ingen bok att läsa tyst i huvudet men högt för någon man älskar, någon man älskar tillräckligt för att låta rösten skrapa mot drygt 600 sidor? För det finns en rytm och magi som tydliggörs av högläsning, en sällsamhet som är vidunderlig och öm och det är klyschigt att kalla det en saga för vuxna, för det är det inte, det är litteratur när den verkligen betyder eller blir något: det är blod och eld. Skapelsen.

Det fullkomliga, om det någonsin gick att klä i ord, tänker jag skulle skrivas så här."

Elena Ferrrante: "Min fantastiska vännina" och "Hennes nya namn"

Elena Ferrantes Napolisvit har erövrat läsares hjärtan världen över. Så här skriver Per Wirtén om "Min fantastiska vännina":

"'Min fantastiska väninna' är första säsongen i en lång serie om hur två kvinnor försöker leva på egna villkor i ett patriarkalt klassamhälle. Det är ett feministiskt epos som kan läsas och älskas av alla."

Werner Aspenström: "Samlade dikter 1943–1997"

Som i den klara oktobernatten

när de från norr kommande leoparderna

genombryter horisonten

och man samlas på torgen för att bedja

eller endast för att tyst betrakta.

Varför spärrar ni förstädernas gator?

Den ni väntar passerar inte förstäderna.



Det är en av den svenska lyrikhistoriens mest kända strofer, och Aspenström är en av de mest älskade poeterna.

Här skriver Daniel Sjölin om leoparderna, och Aspenströms, betydelse i dag:

"Det är leoparderna som bär denna dikt genom decennierna. Skygga, oåtkomliga och likgiltiga. Och är det inte en leopard som talar? Slutraden är inte typisk för Aspenström, han med kärvhetens förtröstan och miniatyrens okränkbara värde. Slutraden har en röst som är omänsklig och oresonlig."
