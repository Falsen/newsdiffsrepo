IT-skandalen blottar ansvarslös kultur
Isobel Hadley-Kamptz

Så kom det en misstroendeförklaring till slut apropå IT-säkerhetsskandalen på Transportstyrelsen, mot inrikesminister Anders Ygeman, försvarsminister Peter Hultqvist och infrastrukturminister Anna Johansson. Johansson skyller som bekant ifrån sig på sin före detta statssekretare Erik Bromander, men som Annie Lööf säger: ”Som minister är man ytterst ansvarig, oavsett vem som har gjort det.”



LÄS MER: IT-skandalen på transportstyrelsen dag för dag



Det är förstås sant, men jag minns när Lööf själv var minister och for med osanning i konstitutionsutskottet om näringsdepartementets mediekontakter och sedan skyllde detta på en tjänsteman som gett henne felaktiga uppgifter. Det här är ingen ny taktik. Generellt tycks det förbluffande enkelt för personer som kommit tillräckligt högt att skicka ansvaret för felaktigheter nedåt i hierarkin, samtidigt som de ändå så klart inhystar ersättning och status som högst ansvariga.

Lägg detta till hur underlydande med faktisk sakkunskap om såväl lagstiftningen som IT-säkerheten på just Transportstyrelsen viftats undan av cheferna. Säkerhetschefen framställde allt som ”jättestort”, enligt generaldirektör Maria Ågren, vilket gjorde att hon i stället helt ignorerade det han sade. Även internrevisorn tycks av de ansvariga mest ha uppfattats som irriterande med sina påpekanden om att myndighetens agerande bröt mot lagen.

Stefan Löfven i sin tur skickar också bollen neråt med sitt påstående att han inte heller fått information om frågan, trots att Ygeman och Hultqvist länge känt till Säpo-utredningen mot Transportstyrelsen. Han vill alltså få oss att tro att de tyngsta ministrarna i regeringen vetat om möjliga risker mot rikets säkerhet i ett och ett halvt år, men undanhållit statsministern den informationen. Antingen ljuger han för att just skydda sig själv på underlydandes bekostnad, eller så har vi en regering som inte fungerar. Jag vet inte vilket som är värst.

Att det i sammanhanget ses som ett ”hot” att utlysa nyval är också intressant. Ingen antas vilja möta väljarnas dom. Jag är för all del också bekymrad om det politiska resultatet av ett nyval, men val är ändå väljarnas enda möjlighet att utkräva ansvar.

Vad har vi för kultur i Sverige, och i politiken, när nästan ingen någonsin ställer sig upp och erkänner egen skuld? Inte för att pudla av PR-skäl utan för att man faktiskt inser och ångrar sina misstag? Diskussionen direkt efter misstroendeförklaringen handlar också bara om spelteori och regeringsalternativ och ingenting om de grova fel som tycks ha begåtts.

Frågan om IT-säkerhet är en sak, och det är allvarligt att svenska myndigheter har så liten koll på något så viktigt. Men det ännu dystrare som framkommer nu är just ansvarslösheten, möjligheten för dem på höga poster att glida undan, skylla ifrån sig, försöka låtsas om ingenting tills de tvingas uttala sig.

Det här finns inte bara i det offentliga, men just nu är det plågsamt tydligt just där. I det svenska statsskicket är hela regeringen gemensamt ansvarig för alla beslut, men det tycks numera omvandlat till att ingen tvärtom är ansvarig, för någonting alls.



LÄS MER: En ocivilisation pågår framför ögonen på oss



Isobel Hadley-Kamptz är författare och medarbetare på Expressens kultursida.
