Huset som skänker ljus när allt är mörkt
Margareta Sörenson

Dämman, Grönskär, Remmargrund. Fyrarnas namn är poetiska, men i den seglande verkligheten är fyrarna rena rama livlinan. Sedan antiken har det funnits olika sätt att markera sjöled med eldar. I Skandinavien har fyrväsendet funnits sedan medeltiden, men höga, murade fyrar började byggas under 1600-talet, som Landsort.

Glödande kol i järnkorgar fick bäras eller hissas upp i fyrens topp innan fotogen och gas kom med ny mekanik. På större fyröar uppstod minisamhällen med fyrmästaren och hans familj i toppen, fyrvaktare och fyrbiträden – med familjer – kom därefter i hierarkin. För de många barnen ordnades säsongsvis skola med tillrest lärare, och ofta gick yrket i arv från fäder till söner.

Svenska fyrsällskapet fyller 20 år och ger ut en jubileumsbok med rikt bildmaterial. Några kanske fastnar i rotationslinser och spegelkonstruktioner, själv strandar jag på åldriga foton, som det av familjerna Danielsson och Nord i uniform på Måseskär eller lärarinnan M Valb med sina barfota skolbarn på Understen.

Idag navigerar vi med GPS, och blickar sorgset mot fyrar markerade ”ext.” i sjökortet, det vill säga extinguished, nedsläckt. Men Svenska fyrsällskapet jobbar på med renovering och bevarande av gamla fyrar, och några får åtminstone fast sken som Grönskärs fyr. Och, läser jag i boken, anläggs nya sjöleder, prickas de ut med fyrar, lika självklara som ljusen på flygplanens landningsbana.

"Och fyrarna fick lysa" kan beställas från Svenska fyrsällskapet, där man också kan bli medlem och då få den fina lilla tidskriften ”Blänket” fyra gånger om året. Där berättas i varje nummer om fyrfamiljernas liv, om särskilt intressanta fyrar, om utfärder och utbytet med de internationella fyrsällskapen. Jag vill gärna åka ut till Nidingen i ljusa maj, känner jag i decembersvärtan.



Följ Expressen Kultur på Facebook – så missar du inga texter



Margareta Sörenson är kritiker på Expressen Kultur.
