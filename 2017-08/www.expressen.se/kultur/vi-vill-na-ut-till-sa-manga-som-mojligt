"Vi vill nå ut till så många som möjligt"
Kulturen

Vi tycker att det är härligt med Björn Barrs omsorg om public service, och ser den som ett tecken på att SVT fyller en viktig uppgift.

SVT ska vara relevant för hela befolkningen och nå ut till publik och licensbetalare med vårt breda, kvalitativa utbud. Vi vill också bygga relation och föra dialog med tittarna. Ett medel för att göra det är sociala medier. Därför har SVT en Facebooksida som följs av lite mer än hälften så många som följer Expressen. Och till skillnad från många andra medieaktörer betalar vi mycket sällan för räckviddsannonsering.

Björn Barr menar att SVT:s utbud på Facebook påminner mer om en livsstilsblogg än public service. Vi vill svara med en fråga: – Vilken livsstilsblogg skulle under en månad publicera tio inlägg om bipolär sjukdom?



Under samma period, den månad då Björn Barr tycker sig se en publikfriande trend, har vi publicerat totalt fem bilder i det härad Barr säger sig storkna över. Fem inlägg av 210. Att storkna över att två hundradelar av inläggen inte har marknadsfört utbud utan syftat till gemenskap känns som en överreaktion.

Vi vill nå ut till så många som möjligt med vårt kvalitativa, och i bland smala, utbud. För att göra det jobbar vi med en mix av ämnen på Facebook. Allt kan inte uppskattas av alla, men i vårt löpande utbud vill vi erbjuda något för var och en. Ungefär 98 procent av inläggen på SVT:s Facebooksida handlar om SVT:s utbud. Och några få inlägg erbjuder möjlighet att glädjas åt, eller diskutera, en bild för den som vill det.

Följ gärna vår Facebooksida. Den som gör det får en blandning av tips om barnprogram, nyheter, dokumentärer, samhällsfrågor, guldkorn från Öppet arkiv och SVT Play, samt aktuella film- och tv-tips. Och den som letar riktigt noga kan kanske hitta i snitt en bild per vecka som inte marknadsför vårt utbud, utan bara syftar till att sprida glädje eller ge ett ämne att diskutera.



Susanna Dahlstrand, Chef sociala medier, SVT

Hanna Larsson, Kommunikationsansvarig sociala medier, SVT
