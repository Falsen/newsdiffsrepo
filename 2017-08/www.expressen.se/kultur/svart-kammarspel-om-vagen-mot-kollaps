Svart kammarspel om vägen mot kollaps
Maria Edström

Hos Thomas Bernhard börjar allt i själva skrivakten, i att romanjaget vid en viss punkt i ett förlopp bestämmer sig för att nedteckna vad som skett. Drivet och suget hos Bernhard är att vi inte får veta när – texten cirklar runt detta ögonblick; i omtag, upprepningar, bisatser, gärna inskjutna – som i ett slags textens deckargåta.

I romanen ”Ja” från 1978 som nu kommit i svensk översättning av Jan Erik Bornlid är också den öppna bejakande titeln en lurig Bernhardgåta. Och precis som i ”Utplåning” som gavs ut på nytt häromåret så opererar även ”Ja” runt skrivakten.

Den monomant kverulerande huvudperson som för pennan har bosatt sig i en avsigkommen by i landsorten där han har köpt och iordningställt en gammal ruin (!). Hans sjukdom tvingade honom att lämna staden men det isolerade livet bland misstänksamma och småskurna ortsbor och det fuktiga, kyliga klimatet gör inte saken bättre.

Han drivs mot såväl själslig som kroppslig kollaps och ”Antikroppar i naturen” som rubriken lyder på hans naturvetenskapliga forskning, är som en ironisk beskrivning av honom själv.

Likt en olycklig tonåring får han inte ens längre tröst av sina idoler Schopenhauer och Schumann.

Och för att undgå det totala sammanbrottet söker han upp sin enda mänskliga livlina mäklaren Moritz och där blir räddningen mötet med ett schweiziskt par som just har köpt en svårsåld och vattensjuk tomt. Eller snarare är det mötet med kvinnan i paret, bördig från Iran och som han därefter kallar ”persiskan”, och hans föreställningar om själsfrändskap i samtal under promenader i lärkskogen med henne, som får honom på rätt köl. Men alltihop får helt förfärande följder som nedtecknaren försåtligt tjuvhåller på ända till final.

”Ja” är en nätt volym på drygt 100 sidor, ett svart kammarspel, ett litet skogsstycke för att tala med Schumann. Inte lika monumental som den magnifikt orkestrerade "Utplåning” som skrevs åtta år senare, men med Bernhards omisskännliga rytmiska, väsande andning.



Maria Edström är kritiker på Expressens kultursida.
