Wennstams nya är som ett enkelt rödtjut
Ulrika Kärnborg

Vad vet man egentligen om folk? Runt den frågan kretsar hela Katarina Wennstams författarskap, också i den nya thrillern ”Gänget”, där några medelklassmän hamnar i klistret sedan en otäck handling i deras förflutna gör sig påmind.



LÄS MER- Isa Andersson: Svartvitt om brott mot flickor



Ja, vad vet man? I Wennstams värld går folk ofta runt med mörka hemligheter, särskilt om de är av manligt kön. Jämställda makar kan visa sig vara kvinnohatande despoter på jobbet, ömma älskare hänsynslösa våldtäktsmän, och tillgivna söner brutala sexmissbrukare eller ljusskygga torskar hos svältmärkta prostituerade från det forna östblocket.

Temat från debuten med den banbrytande fackboken ”Flickan och skulden” från 2003 går tydligen utmärkt att variera i skönlitterär form. Wennstam, som förändrade hela Sveriges syn på våldtäkter och våld mot kvinnor, har gett sig själv ett uppdrag. Ofta lyser hennes pedagogiska och journalistiska ambition igenom. Framför allt vill författaren – eller så verkar det i alla fall – upplysa om samhällets och rättsstatens brister och orättvisor mot kvinnor. Eller, som det står i baksidestexten, våra normer och blinda fläckar.



LÄS MER: Karin Olsson läser en stundtals briljant genomgång av manligt förtryck



Och det är ju gott så. Men det går inte att komma ifrån att personteckningen blir väldigt endimensionell. Journalistik och skönlitteratur låter sig inte alltid kombineras.

”Gänget” är hursomhelst en skickligt berättat historia, och helt okej språkligt sett, även om några lapsusar i form av konstigt återgivna sinnesintryck (”doftar” kolhydrater? transfetter?) skämmer. Hallå redaktörn!

Här är det raka rör som gäller, ända fram till den givna utgången med sitt tydliga budskap: sent ska syndaren vakna.

Det är okomplicerat njutbart, som ett enkelt rödtjut från Nya världen. Bra, tät och matvänlig smak med öppen gard och knäckig fruktarom. Knappt några tanniner. Bör konsumeras omedelbart. Tål ej lagring.



Ulrika Kärnborg är författare och medarbetare på Expressens kultursida.
