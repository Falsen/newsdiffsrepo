Kan man byta kön på Jan Guillous alter ego?
Martina Montelius

Det verkliga livets Åsa Moberg och Jan Guillous halvfiktive Eric Letang bär en gemensam skuld 1968. Båda tyngs av den stegrande uppmaningen utifrån, och inifrån dem själva: man ska inte sitta vid skrivbordet och teoretisera, man ska upp på barrikaderna. Ut och demonstrera i stället för att knattra på skrivmaskin i skydd av hemmets fyra väggar.

Men nu är de båda intellektuella, och ser därför de påbjudna beteendemönstren och sammanhangen, FNL, Grupp 8, KFML, med viss distans. Dessutom har de båda mycket att gripa sig an i sina egna liv.



LÄS MER: Daniel Suhonen om Jan Guillous förra bok, "Äkta amerikanska jeans"

När jag parallelläser Åsa Mobergs självbiografiska “Livet” och Jan Guillous halvfiktiva “1968”, del 7 i mastodontprojektet “Det stora århundradet”, kommer jag stundtals på mig med att byta plats på huvudpersonerna. Jag föreställer mig att Eric Letang, 17 år gammal, flyttar från föräldrahemmet till en stuga i Vita bergen och en betydligt äldre kvinna, nästan två meter lång och med bastant kulmage, som ska förbli hans livs stora kärlek.

Hon lär honom att han har en egen, inre värld, att han är mycket mer intressant än de flesta – men också att hans stiliga yttre alltid kommer att vara något andra män avundas honom.

Han går motvilligt med på att delta i en skönhetstävling, och varje natt steker han korvar och ställer fram öl åt sin kärlek, för att sedan gå till sängs “utan något som helst sexualliv, utom lite smygonani kanske”, som Moberg skriver i en dagboksanteckning.



LÄS MER: Nina Lekander om Åsa Mobergs 70-talsroman "Kärleken i Julia Anderssons liv"

Samtidigt blir min tänkta Åsa, beskriven i tredje person och kanske omdöpt till Suzette von Moltke, anställd som notarie hos den kontroversielle Henning Sjöstrand (artigt låtsaskamouflerad Sjöström, givetvis) och sänd till Tyskland för att följa den tyska rättegången om neurosedynskandalen, för att samla information inför den kommande svenska dito. Hon möter där en bister, glasögonprydd och sedesamt klädd (man ser inte ens om han har mascara) assistentåklagare, Günther Gehlenz (Gertrude i Guillous bok), som imponerar med sin rapphet i de juridiska förhandlingarna.

En dag tappar Günther en bunt papper på golvet, och när han graciöst hukar sig för att plocka upp dem kan Suzette inte undgå att se hans fasta skinkor och muskulösa vader, vittnande om idrottsbakgrund. Men varför tycks han bära underkläder som får familjejuvelerna att te sig mindre imposanta än de troligtvis är i frihet?

Det visar sig senare att Günther på fritiden klär sig i åtsmitande byxor och fräcka linnen, och de två inleder en passionerad relation, med rättsförhandlingar där bara Suzette vet att Günther inte har några kalsonger på sig, samlag i duschen och hela surven. Men Suzette kan också gråta. Det gör hon när Sovjet invaderar Prag. Och visst saknar hon Günther när hon vänder åter till Stockholm, två månader eller ett helt liv senare.



LÄS MER: Martina Montelius om barn och skam

Så långt kan jag konstatera att världen inte förändrats så mycket de senaste 49 åren som vi kanske brukar föreställa oss. Vissa lagar har ändrats, det är inte längre kontroversiellt om någon över 40 bär jeans och krigen utkämpas på andra geografiska platser. Men den tvivelaktiga äran att vara född är ett ungefär lika stort eller litet privilegium nu som då.

Både Moberg, född 1947, och Guillou, född 1944, tillhör min föräldrageneration. Min egen generation känner därför historien och de vanligaste konflikterna: vikten, i vissa kretsar, av att tillhöra arbetarklassen, de hårda uppgörelserna med konventionella, livrädda eller brutala mödrar och fäder, den mycket större närheten till en berättelse om av fattigdom och skam ödelagda liv och svåra klassmotsättningar, den framväxande sexuella experimentlustan och den tokfria barnuppfostran på vissa håll, där de små springer omkring nakna och inkladdade i fingerfärg.

Så här på avstånd kan det se ut som en naiv tid, mahjongutspökad och idealistisk, med rätt och fel, ombonade rivningslägenheter och flödande vin, skumpande bröst och kalasbyxor på herrar. Delvis stämmer den bilden. Många 40-talister, som Guillou och Moberg, hade det som barn, materiellt sett, riktigt bra, vilket torde vara en viktig förutsättning för fler att bli kreativa och revolutionära.

Både Guillou och Moberg kompletterar dock bilden av år 1968 med helt andra intryck. Guillou fortsätter borsta dammet av överklassen och åskådliggöra dess flora av käbbel och briljanta hjärnor, om än inte särskilt inträngande. Han koncentrerar sig trots allt på linjärt berättande snarare än analys och finlir – precis som den aspirerande skönlitteräre författaren Letange lovar sig själv när han i unga år börjar skriva, med sin idol, brittiska agenten och livsfarliga litteraturkritikern tant Johanne, som skarp och envis läromästare.

Moberg är noggrannare i skildringen av själva livet – inte minst när hon i bokens inledning berättar lika roligt som hjärtslitande om sin fars segdragna dödskamp. Hennes språk är ett par nummer större än Guillous, men de fogar båda fascinerande stuvbitar till sin generations historia.



Martina Montelius är författare, dramatiker och medarbetare på Expressens kultursida. Hennes senaste bok är "Ibland är man lessen ibland är man glad".
