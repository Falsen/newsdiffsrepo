Sömlös roman om den chattande samtiden
Valerie Kyeyune Backström

Sally Rooney skriver exakt som så många unga författare, både svenska och internationella, önskar att de kunde skriva. Jag tänker på det hela boken igenom. Det här är the blueprint.



LÄS MER: Sveriges kritiker - vad är det ni inte förstår?



Historien kan tyckas trivial. Den avmätt intelligenta huvudpersonen Frances pluggar på universitetet i Dublin, späker sig själv och praktiserar på en litterär agentur, hon studerar tills hon nästan svimmar men saknar samtidigt ambitioner. På fritiden skriver hon poesi och kör spoken word tillsammans med sin bästis, exflickvännen Bobbi, en lika vacker som hård och dömande ideolog, som Frances i en passage liknar vid Jesus. På en läsning möter de den äldre och inflytelserika fotografen Melissa och hennes halvkända skådismake. Något slags fyrkantsdrama utvecklas, och det är det boken kretsar kring. Relationer. Och i dem vävs makt, begär, klass, skönhet och politik samman.

Rooney skriver med en sådan lätthet, en perfekt distans som gör att hon lyckas fånga allt det moderna utan att det känns påtvingat och patetiskt, det känns helt naturligt, det känns helt verkligt. När hon namedroppar filosofer, låter karaktärerna sväva ut i komplicerade teoretiska diskussioner eller antyder hajpade fjolårsfenomen som nyutgivningen av "I love Dick" är det av nödvändighet, inte poserande. Till och med facebookchattar blir skrämmande verklighetstrogna och därmed njutbara i stället för besvärande, som många gånger annars är fallet när sociala medier vävs in i litteraturen av mindre tonsäkra författare.



LÄS MER: En tragedi som borrar sig djupt in i själen



Ändå är det något i hela verket, som är, jag vet inte – undflyende. Jag slukar boken, är helt besatt av den under läsningen, av det intrikata spelet mellan bokens fyra medelpunkter. Ingen mening är överflödig. Men när berättelsen är över försvinner den lika snabbt. Det finns inga oklara trådar, ingenting som landar i mig eller lämnar mig funderande, hungrig.

Det påminner om det där citatet i "Brideshead revisited", Anthonys precisa omdöme om den ljuvliga Sebastian Flyte: ”Men när den käre Sebastian talar så är det som att se en liten bubbla av såplödder lyfta från huvudet på en gammal kritpipa, ut i tomma luften och skimra i regnbågens alla färger ett litet ögonblick och sedan – pff! – borta, utan att någonting blir kvar, absolut ingenting."

Samtidigt är läsupplevelsen i sig så njutbar att det kanske inte spelar någon roll. Det är en briljant uppvisning, det finns så många lika träffande som snygga liknelser man kan samla på, en sådan utvecklad och knivskarp iakttagelseförmåga fint fångad i den skickliga översättningen av Klara Lindell. Kanske är flyktigheten bara förkroppsligandet av den snapchatgeneration den hyllats för att fånga.



LÄS MER: Det lyckade uppbrottet





Valerie Kyeyune Backström är medarbetare på Expressens kultursida.
