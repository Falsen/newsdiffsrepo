Lördag 19 augusti 2017
Mannhäftig familjebiografi
Magnus Florin

Inte många rader om "Buddenbrocks", "Bergtagen" och "Doktor Faustus" – för att nämna några av de mest betydelsefulla verken av Thomas Mann, alla tre tillgängliga i nya översättningar av Ulrika Wallenström. Inte många ord heller om "Döden i Venedig" eller Josefsviten eller "Svindlaren Felix Krulls bekännelser".

Nej, Tilmann Lahmes märkvärdiga bok "Familjen Mann" sysslar inte med författarkonsten utan med det faktiska livet i ”The amazing family”, med 1200 styrkande noter. Fadern är slottsherren, de sex barnen är irrande får på flykt. Biografiförfattaren är vallhunden med järnkoll på telningarnas tillfälliga vistelseorter.

Erika – förstfödda stjärnan, gränslös. Metodiskt underhållen av äldre förmögna ”lovers”. Från halvbra skådespelerska till krigsreportage och politiskt engagemang. Slutligen idealiserande utgivare av pappans brev.

Klaus – flyttar rastlöst mellan hotell, berömd för ”Mefisto” om teatermannen Gustaf Gründgens. Fasta punkterna i livet är sex och droger. Flirtar med Garbo, röker opium med Cocteau. Död i självmord.

Golo – det fula, klumpiga barnet, latmasken. Efterhand den seriöse, idoge, normale. Ger ut Tysklands moderna historia i fem band. Seglar upp som Lahmes favorit – de är likar.

Monika – sitter stilla i en stol, negationen av de andra. Hamnar på Capri och skriver andlösa impressioner med suckande tankstreck.

Elisabeth – misslyckade pianostudier, gör sig till ordförande för Världsfederalisternas förening där hon vill samla alla jordens länder. Ändrar sig och går över till havet. Med vid skapandet av FN:s havsrättskonvention.

Michael – med en obruten ström av tiggarbrev till modern (Bugattin trasig, fiollektionerna dyra). Ostyrig, hetlevrad. Slutligen placerad längst bak i San Francisco symphony orchestra, en altviolinist bland många.



LÄS MER – Magnus Florin om Walter Benjamins "Passagearbetet. Paris, 1800-talets huvudstad"



Och så pappa Thomas, ”Trollkarlen” vid sitt manuskript, skyddad av hustrun Katja från allt som stör. Hyllad världsförfattare i emigration. Men för barnen främmande. Monika: ”När han fryser säger han inte brr och skakar på sig, utan det blir mycket kallt runt honom.” Hyser öppet olika känslor för de sex. När Michael är ett år gammal noterar dagboken främlingskap, kyla och motvilja inför den sistfödde.

Man kan läsa på olika sätt. Häpna över kombinationen av fantastisk rundmålning och väldokumenterad krönika. Men också känna in på huden att skildringen av dessa åtta decennier (från 1922 till 2002) är en skrämmande nedstigning i ett nyss förflutet. En samhällelig psykobiografi. För att inte säga psykosberättelse.

Lahmes inzoomning in i krigens, nazismens och Förintelsens tid studsar tillbaka och läsaren ser sig själv. Vad visste de? Vad gjorde de? Vad vet jag? Vad gör jag?



Magnus Florin är författare, chefsdramaturg på Dramaten och medarbetare på Expressens kultursida.
