Schablonartad deckare om journalistmord
Valerie Kyeyune Backström

När "Patrioterna", skriven av den tidigare Expressen-medarbetaren Pascal Engman, kommer ut har rättigheterna till den redan sålts till fyra länder, och produktionsbolagen börjat höra av sig.

Den utspelar sig delvis i en värld som är välbekant för Engman: kvällstidningsredaktionen.

Vardagen är fylld av hot och hat mot journalister, och vi följer en rad till synes väldigt olika personer vars öden ändå ska sammanstråla (såklart!) när terrorister börjar mörda den svenska mediekåren. Det är den drivna och iskalla journalisten Amanda, den gamla främlingslegionären August, överklasskillen Carl och den hårt arbetande taxichauffören Ibrahim.

Att dåden är inspirerande av de två svenska lasermännen gör det än mer obehagligt – det betyder inte att det kan hända, utan att det redan har hänt.



LÄS MER - Therese Bohman: Leif GW Persson är ingen mansplainare

Kanske finns det två sätt att läsa "Patrioterna" på: antingen som en underhållande deckare eller som smart paketerad samhällskritik. Om man väljer det sistnämnda kommer man ofrånkomligen att stöta på några problem. Den dystopiska handlingen känns skrämmande nära vår egen och sättet den skriver in sig i samtiden ångestframkallande.

Men om det är kritik undrar jag vad den egentligen vill säga?

För mig blir skildringen av terroristerna, eller "patrioterna", för banala för att verkligen fastna eller ge någon förklaring till som kan ligga bakom hatet. Ibland blir dialogen och de inre monologerna nästan skrattretande. Det är i och för sig med samma humor jag brukar läsa verkliga rasisttroll på nätet: det är helt enkelt för löjligt och dumt.

Men jag hade önskat mig en beskrivning som inte serverade enkla förklaringar om en förlorad bror eller bortgången fru som anledning till en radikaliseringsprocess. Eller så är verkligheten bara så banal och människors drivkrafter så simpla och enkelspåriga.

Ändå tänker jag att det finns mer isande sätt att skildra det på. Berättandet störs också av övertydliga kryckor för att läsaren ska hänga med och upprepningar från olika karaktärer om hur rasistterrorister och IS är varandras ”nyttiga idioter".

Men om man nöjer sig med det första alternativet, en underhållande deckare, kommer man att bli mer nöjd. För den är verkligt spännande, och då kan man ha förbiseende med schablonartade kvinnoporträtt, eller rättare sagt schablonartade porträtt överhuvudtaget.



Valerie Kyeyune Backström är kritiker på Expressens kultursida.
