Löp hela linan ut, Lindberg De Geer!
Kulturen

Förmågan att tala rakt ur hjärtat utan att det låter tillgjort eller poserande är egentligen ganska sällsynt. Det blir ofta plågsamt tydligt när man lyssnar till Sommar i P1 – de flesta är för självförhärligande eller stela. Men inte Marianne Lindberg De Geer. Förra sommaren berättade hon brännande ärligt om sin uppväxt, sina föräldrars misslyckade äktenskap och sin pappas självmord.

Den som har hört sommarpratet kommer inte bara att känna igen scener i Lindberg De Geers första roman utan också ordagranna formuleringar. Precis som den unga Marianne hittar huvudpersonen i "På drift" sin mamma ”invid linneskåpet, där hon står och lägger in manglade lakan och örngott med krusade band. De säger i skolan att pappa sköt sig, stämmer det. Va? Stämmer det?”

Boken är alltså baserad på författarens erfarenheter. Omslagsbilden är ett foto av författaren som ung. Romanen fortsätter där sommarpratet slutade, och man får följa familjens sönderfall efter pappans död, och den unga kvinnans planlösa sökande efter mening eller kärlek i Hamburg, London och Göteborg.

I en intervju med Bon säger Lindberg De Geer att hon ”fasar för att det ska bli mer snack om att det är jag som är huvudkaraktären i stället för fokus på min roman”. Det är en patriarkal attityd: ”det är väl ingen som frågat Marcel Proust om "På spaning efter den tid som flytt" är självbiografisk?”

Bortsett från att det förstås har gjorts omfattande forskning om den självbiografiska bakgrunden till Prousts mästerverk så har Lindberg De Geer en poäng. Men problemet är att hennes roman är tio gånger bättre om man läser den som en förklädd memoar.

Vissa detaljer, som att Paul McCartney varit på samma fest som henne, eller att ett barn hon passar går i terapi hos Anna Freud, hade varit pikanta i en självbiografi men blir meningslösa här. Man lyssnar helt enkelt på olika sätt när någon berättar vad den har upplevt och när någon drar en skröna. Det som är ärligt i en personlig berättelse kan bli poserande i en roman, och tvärtom.

Lindberg De Geer, som har en sällsynt begåvning för drabbande uppriktighet, verkar inte förstå detta. Hon tycks bara ha ändrat sin monolog till en tredjepersonsskildring och bytt namn på huvudpersonen till Mona. Varför? Mona känns som en skissartad och platt karaktär om man inte läser henne som ett alibi för författaren.

Att skapa fiktion utifrån ett självbiografiskt material kan ibland, som hos Proust, tillåta att man når en djupare ärlighet. Fiktionen kan leka med det tillgjorda, spräcka det skenbart sammanhängande jaget och framställa en sanning som man annars inte står ut med att se rakt på. Men för att lyckas med det krävs att man behärskar litteraturen som konstform och inte bara som en kanal för sin egen historia. Det är helt enkelt skillnad på romaner och sommarprat.



Lyra KoliEftersom Marianne Lindberg De Geer är medarbetare på Expressens kultursida recenseras boken av Lyra Koli, författare och litteraturkritiker på Svenska Dagbladet.
