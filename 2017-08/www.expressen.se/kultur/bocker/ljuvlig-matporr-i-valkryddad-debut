Ljuvlig matporr i välkryddad debut
Jens Liljestrand

Författare skildrar gärna kroglivets euforier och tragedier, mer sällan serviceyrkets grå vardag. Det enda minnesvärda exemplet på en roman inifrån restaurangbranschen jag på rak arm kan erinra mig är Per Hagmans debut "Cigarett" från 1991, med tidstypiskt ironiska interiörer från köket på Hard rock café.

När nu Dramatenskådespelaren Andreas T. Olsson romandebuterar med "Sista gästen" är det mer anrika lokaler som utgör berättelsens epicentrum, finkrogen KB (Konstnärsbaren) på Stureplan. Där sitter huvudpersonen Thomas Rapp och putsar bestick och avnjuter den stillsamma, tidlösa elegansen, medan hans förälskelse i "sina" favoritgäster, Sara och Henrik, successivt utvecklas till en besatthet.

Mer bör man kanske inte avslöja av denna mångbottnade Stockholmsroman, som med sin vemodiga och underfundiga ton påminner om såväl Klas Östergren och Hjalmar Söderberg som Johan Kling och Therese Bohman. Att Thomas Rapp är bördig från Vänersborg ("Lilla Paris") och hyser en hejdlös beundran för konstnären Lennart Jirlow (känd för sina naivistiska Parismotiv) hör också till bilden av en vilsen flanör, oförmögen att släppa taget om de sista smulorna av falnad glans.



LÄS MER: Jens Liljestrand recenserar Johan Klings "Glasmannen"

Olsson har en fäbless för det finurliga och putslustiga, ordbildningar som "asocialdemokratin", skruvningar i stil med "Och en gång är ingen gång, även om det var det en gång". I början finner jag det en smula manierat och kokett, ett språkligt universum fullt av lånade bilder och referenser, det är Woody Allen och Slas och Charles Dickens, det är "Markurells i Wadköping" och tv-serien "Frasier".

Men halvvägs genom den korta romanen börjar jag se världen genom Thomas Rapps servitörsblick och njuter snart av kärleken till restaurangupplevelsen, de sensuella bilderna av gravad lax och crème brulée, den smått parodiska men ändå ljuvligt pornografiska formuleringsglädjen ("medan Henrik låter den knäckiga smaken fylla gomseglet skedar Thomas örtolja runtom den kraftiga korven").

"Sista gästen" är ingen tungviktare på den litterära arenan, men som bagatell är det ändå en pärla och en glad överraskning. Låt oss hoppas att något stort snart följer på denna utmärkta amuse-bousche.



Jens Liljestrand är biträdande kulturchef på Expressen.
