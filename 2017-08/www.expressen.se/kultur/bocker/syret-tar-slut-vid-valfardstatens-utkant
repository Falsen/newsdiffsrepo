Lite mer galenskap, om jag får be
Daniel Suhonen

En kvinna halvligger i sin lägenhet och håller långsamt på att kvävas till döds. Hennes syrgaskompressor ger ifrån sig ett lugnt porlande ljud som står i bjärt kontrast till de minnen och känslor som kvävningen ger upphov till hos vår huvudperson: Berit Susanne Fredriksson, Sussie kallad.

På golvet uppehåller sig ett gäng förvildade marsvin som tisslar och tasslar och skiter så fort något händer. Sussie vet att hon snart skall dö. Att långsamt kvävas är en formativ process. Romanens huvudspår är hennes sista dygn i livet. Syrebristen gör allt lite oklart.

Julafton närmar sig och hon minns sitt liv. Sitt liv med Tony, från tonårsförälskelsen som tänds som ett irrbloss en midsommar för så länge sedan. Åren i Danmark när Tony försöker bli konstnär men spriten och drogerna tar honom. Barnet de två får när de tror att det är för sent, Dennis. Nu minns hon. Trycker grimman med den livgivande men samtidigt förbrännande syrgasen tätare näsan.

Anna Ringberg är tillbaka med en ny roman, sju år efter hyllade "Boys". Även nu med ett antal lätt vinddrivna existenser på scenens mitt. Även nu är det välfärdsstatens utkant som skildras, fast lite mer komplext än så. Som det alltid är, bakom schablonerna. Sussie kommer liksom brodern Putte från ett arbetarhem med socialdemokratisk tro, fadern går bort tidigt, men modern har en rikare släkt med stort sommarhus i den svensktalande finländska skärgården. Även Tony är inte fullt så proletär som man kan tro när man följer hans förfall.



LÄS MER – Nils Schwartz om "Boys" : "Något liknande har jag aldrig läst"



Ringbergs roman är kort till formatet men lämnar mig ingen ro efteråt. I Sussie finns en ångest som påminner om Kjell Johanssons "En rädd människas berättelse".

Under Ringbergs prosa känner man ett urberg av erfarenhet. Till nästa roman önskar jag att hon vågar vrida upp ännu mer på smärtan, närma sig såren och dubbla dosen fantasi och galenskap. Ge oss 500 sidor nästa gång. Ge oss vad vi tål.



Daniel Suhonen är författare och kritiker på Expressens kultursida. Hans senaste bok är "Partiledaren som klev in i kylan: berättelsen om Juholts fall och den nya politiken".
