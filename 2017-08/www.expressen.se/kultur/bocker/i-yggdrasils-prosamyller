I Yggdrasils prosamyller
Nina Lekander

I ”Författarens slutanmärkning” citerar Per Odensten Voltaire: "Vad skall man svara en man, som säger att han hellre lyder Gud än människor, och som följaktligen är säker om att förtjäna himmelen när han skär halsen av en?"

Nu är detta inte en roman om islamistiska terrorister och inte heller en om en enda gud utan om flera egenartade väsen, samt förstås om människor på flykt och/eller i strid. ”Skärvan i bergets natt” kan läsas allegoriskt, poetiskt eller historiskt; litegrann beroende på hur bildad och väl förtrogen man är i fornnordisk mytologi och religion. Själv fick jag omedelbart slå upp skvallerekorren Ratatosk som rasslar nedför stammen på det träd, Yggdrasil, som en gång representerade världen.

Sedan blir det till att tänka, tolka och kolla upp bäst man orkar. Förstå att den åttafotade hästen är Sleipner som rids av Han, det vill säga Oden: skapelse-, krigs- och dödsguden. Tacka sjutton för att ”Den Högste” drabbas av grubblerier inför det kaos han har att hantera i skogar som ekar "av yxhugg och hårfint klingande spett mot sten. Av lukten av människor, gudar, jättar och vedbrand i kalla slagregn: av jagande snok och iller och lövgrodors skräck: allt levandes andning."



LÄS MER: Nils Schwartz om Per Odenstens förra roman



Till sin hjälp har Han sina korpar som här kallas Tanke och Minne, en av dem med en värkande vinge i alla väder – och väder blir det av alla slag. Svultna, skadade och frusna människor och djur vandrar på isar på jakt efter diffusa fiender; må de vara jättar, andar eller hallisar. Jerker Virdborgs ”Svart krabba” kommer mig i tanken. Ideliga köldknäppar, översvämningar, torkor eller jordskred – lite som att läsa Tove Jansson eller Tolkien fast på lyrisk speed och LSD. Minus myset.

I svårigheterna att riktigt engagera mig i någon av alla dessa varelser klamrar jag mig fast i en poetisk-estetisk läsning, i ett mörkt glödande ordrikt prosamyller. Behöver snart nog inte kolla upp vad den ”Atuatukiska Storskogen” eller trolleritrick som ”dafnomenti” kan syfta på.

Piggnar till vid sådant som jag tror mig begripa: kärlek, kvinnor, djur och barn. Den gulhudade Eske Getens, eller Skinngetens, förälskelse i och fortplantning med Bente Laub är gripande. Och skojiga är recepten på de dekokter som används för att utrota tvivel, ingjuta mod eller få styr på "Skapelsens obeständighet". Typ en salva gjord på bland annat kvickrot och grå ambra som ska strykas över hjärtat och följas av "ingen annan föda än en soppa tillagad på hönor uppfödda på huggormskött, skuret i småbitar och tvättat i ättika"?

Vidare gives lust att läsa om den flitigt citerade Ted Hughes ”Kråkan”, vilket i sin tur får mig att börja gräva efter Lennart Sjögrens ”Världskråkan”. Det finns mycket fint i kråksången.

Nina Lekander är kritiker på Expressens kultursida.
