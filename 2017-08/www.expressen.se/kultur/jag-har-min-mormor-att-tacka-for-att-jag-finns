Jag har min mormor att tacka för att jag finns
Ebba Witt-Brattström

Det var en mor. Ung var hon, hade påfallande violblå ögon. Stod utanför kyrkan, det var en söndag. Såg barnflickan komma springande, genomsvettig och panikslagen.-       Frun måste ge sig av, de röda är i huset.Hon sträcker fram spädbarnet. Kvinnan binder fast henne invid kroppen med sjalen. Tar emot ryggsäcken, hon anar inte vad den innehåller (en potta och ett vitkålshuvud, det var hungersnöd). Med tvååringen Lydia vid handen börjar hon gå, ut ur staden. Det fanns en flyktingkolonn, hon ansluter sig. De gamla och sjuka går inte heller så fort, där fann hon sin plats.

Året var 1920, och Odessa hade fallit för Röda armén.

Tre månader senare var hon hemma. Hennes namn var Hilda Muuga, född Sander, hon var 24 år, uppväxt i en estnisk skogsvaktarfamilj. Hon hade tillryggalagt 150 mil från Odessa vid Svarta havet till Tallinn vid Östersjön. Döttrarna var svårt medtagna, men vid liv.





LÄS MER - Ebba Witt-Brattström: Jag borde ha lyssnat på dig, Beyoncé



Det är en helt ofattbar familjehistoria: en mor som går genom graniten för sina barn. Kom inte till mig och tala om kvinnors svaghet. Jag har min mormor att tacka för att jag finns. Hennes Lydia blev min mamma 1953. Då hade de flytt igen, nu över havet, undan Sovjetarmén som ockuperade Estland i september 1944.

Historien upprepar sig och det är inte sant som Marx sa, att det först är som tragedi och andra gången som fars. Flyktingars dödskräck är tragedi i alla tider. Den spelas upp i mardrömmar, livet ut.

När jag lärde känna min mormor var hon galen: två världskrig, en revolution, ett inbördeskrig, flykt på flykt. Den malande sorgen över ett förlorat hemland bakom järnridån. Det var för mycket att härbärgera i ett hjärta. Och så detta lättmjölksland med svenskar som inte fattade någonting. Klart hon blev knäpp.





LÄS MER - Ebba Witt-Brattström: Råd från en ärrad feminist



Mig tyckte hon inte om. Det var inget personligt, hon ansåg bara att barn inte skulle behöva födas till den här jämmerdalen. Den ständiga oron att barnen skulle dö. När jag själv blev mor förstod jag henne.

Ändå: mormors lynnighet kastade en slagskugga över min barndom. Eftersom hon bodde med mig, min syster och min mamma, ägnade jag mycket tid åt att grubbla över hennes svängningar mellan plötsliga utbrott och stumma perioder. Hon kunde stänga in sig i dagar, med kökskniven. Det fanns nätter då vi gråtande stod utanför hennes dörr och bönfallde henne att komma ut. Det var svårt att somna med vetskapen om den där kniven, fast det alltid var självmord mormor hotade med. Man kunde ju inte veta säkert. Det var mycket, mycket värre än "Björnen sover".





LÄS MER - Ebba Witt Brattström: Den svenska jämställdheten är en jämställdhet för män



Även under perioder då mormor verkade solig och lagade mina älsklingsrätter, kunde något jag, syrran eller mamma råkade säga eller göra plötsligt få henne rosenrasande. Hon skrek om hur otacksamma vi var, att kycklingarna inte skulle lära hönan värpa, att det vore rätt åt oss om det blev världskrig igen, att ryssarna kom och deporterade oss till arbetsläger i Sibirien (där hade min morfar dött). Turligt nog använde hon estniska så grannarna, som förstås klagade för jämnan, inte begrep vad hon slungade ur sig.

För att stå ut utvecklade jag en överdimensionerad empati för mormor. Redan som liten insåg jag att hon var krigstraumatiserad. Ordet fanns knappast, men innebörden levde jag med dygnet runt. Som att hon inte rådde för sina depressioner eller mardrömmar som väckte oss när hon gick omkring på natten och ojade sig. Oftast drömde hon om den första flykten när hon i det brinnande, laglösa kaoset räddade sig och sina döttrar. Det hon berättade var så hemskt att jag gjorde om henne till hjältinna. Det var hon ju också, strängt taget. I min fantasi tjusade hon, ung, vacker och modig, grova bolsjeviker med sina lysande blå ögon så hon fick hoppa på ett godståg eller passera i en razzia.





LÄS MER - Ebba Witt Brattström: Sluta sexualisera Selma Lagerlöf, SVT



Verkligheten var förstås en annan, den var som i mormors ångestdrömmar: utmattade flyktingkolonner, svältande människomassor som apatiskt väntade på tåg som aldrig kom, döende barn och åldringar, halvruttna hästkadaver som blev uppätna inpå skelettet. Ständig fruktan för sexuella övergrepp eller avrättning. Blev mormor våldtagen? Sålde hon sig för bröd till barnen? Säkert, tänker jag nu. Jag skulle gjort samma sak. Och många, många mödrar med mig, världen över.

Jag tror att min uppfattning av psykisk sjukdom som till stor del förorsakad av samhällsrelaterade missförhållanden grundlades av min barndoms erfarenhet av att leva så nära min mormor. När jag blev vuxen på sjuttiotalet ifrågasattes alla psykiska diagnoser. Det handlade om att anpassa intressanta människor till ett repressivt, strömlinjeformat samhälle. "Sjukvården gör oss sjuka", skrev Ivan Illich. Kvinnohistorien, som vi började gräva fram i den vevan vimlade av frispråkiga och kreativa kvinnor som burats in som galna av sinasläktingar eller äkta män: Sigrid Hjertén, Agnes von Krusenstjerna, Virginia Woolf, Camille Claudel med flera.





LÄS MER: Jens Liljestrand möter Björn Nilsson-pristagaren Ebba Witt-Brattström



För min mormor gick det riktigt illa när hon till slut hamnade på psyket. Hon hängde sig den 10 april 1975 på Danderyds sjukhus. När min mamma klagade över att mormor inte fått adekvat vård, fick hon svaret att "språksvårigheter" kan minska personalens möjligheter "att uppfatta vad patienten önskar". Jag glömmer det aldrig. Min mormor talade, förutom estniska, flytande ryska, tyska, engelska och bruten, men fullt begriplig svenska. Jag gissar att personalen inte hade brytt sig om att ta reda på det.

De såg bara en gammal ointressant invandrarkvinna i Hilda Muuga.



Ebba Witt-Brattström är professor i litteraturvetenskap och medarbetare på Expressens kultursida.
