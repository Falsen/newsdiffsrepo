Ensammast i världen – Gardell läser Potter
Jonas Gardell

Redan i begynnelsen anar man att man är annorlunda. Man är i garderoben. Man är ensammast i hela världen.

Så någonstans i förpuberteten får man det bekräftat. Man anar inte längre. Man vet.

Och ganska exakt så börjar berättelsen om Harry Potter.

En pojke som inte passar in och tvingas bo, om inte i en garderob så i ett skrymsle under trappan, som en dag får ett brev som förklarar varför han inte är som alla andra.

Han är en annorlunda. En trollkarl.

Och plötsligt faller bitarna på plats.

Harry Potter förstår vad han är och att han inte är ensam.

Hans familj som reagerar med avsky, kallar honom för onormal och missfoster och försöker på alla sätt hindra honom från att få ytterligare kontakt med den värld som nu lockar på honom.

Men på sin elvaårsdag blir han hämtad av en hårig, jättelik man som kan trolla med sitt rosa flickparasoll …

Sittande i sidovagnen till den jättelike mannens motorcykel lämnar Harry Potter för alltid sin garderob, sitt skrymsle under trappan, i vad som måste vara världens genom tiderna charmigaste komma ut-historia.

Och så undrar man över att de högerkristna kyrkorna i USA förfasar sig över Harry Potter.

Böckerna, och så småningom filmerna, om Harry Potter vann ju snabbt en gigantisk publik.

Själv tillhörde jag hardcore-fansen som förhandsbeställde två exemplar från England varje gång en ny bok gavs ut - Mark och jag kunde helt enkelt inte vänta på att den andra skulle vara klar. (För ovanlighetens skull är för övrigt översättningarna bättre än originalen. Lena Fries-Gedin, som med pjäsen också samarbetat med Jessika Gedin, kanske helt enkelt har bättre kläm på svenskan än Rowling har på sin engelska.)

Och över hela världen kom böckerna att läsas inte bara som en välkomponerad äventyrshistoria utan mer som ett evangelium till dem som är annorlunda att de inte är missfoster utan magiska och ovärderliga.

Och bland dessa de mest hängivna fansen vill jag påstå att det inte är de tre huvudkaraktärerna, Harry, Ron och Hermione som blivit de mest älskade, utan tre karaktärer som är annorlunda och utstötta också i den redan från början annorlunda trollkarlsvärlden: den kufiska Luna Lovegood, den tafatte Neville Longbottom och den olycklige Severus Snape.

Många fans har också skrivit egna berättelser, noveller och klippt ihop filmer om trollkarlsvärldens karaktärer, och det kanske mest populära temat har varit en, alltså av fansen påhittad, kärlekshistoria mellan de två ärkerivalerna på Hogwarths: Harry Potter och Draco Malfoy.

Jag kan inte låta bli att tänka att Rowlings tagit intryck av sina fans kärlek och dessa fanzine-historier när hon konstruerade historien kring Harry Potter och det förbannade barnet som ju cirkulerar kring den kärleksliknande vänskapen mellan Harry Potters och Draco Malfoys båda söner, de udda och utstötta Albus och Scorpius. Pojkarnas utanförskap påminner också i mångt och mycket om Lunas, Nevilles och Severus.



LÄS MER: Jonas Gardell skriver skiten ur vem som helst

Jag ska inte avslöja för mycket av historien, men i grunden handlar "Harry Potter och det fördömda barnet" om hur man förhåller sig till sin historia, familjens förflutna, omgivningens förväntningar och besvikelser, och inte minst förhållandet mellan far och son.

Både Albus och Scorpius lever i skuggan av sina fäder, den ene son till legenden Harry Potter, den andre son till en dödsätare och vad värre är, ett envist rykte vill göra gällande att hans far i själva verket är ondskan själv, Voldemort.

Liksom i romanerna finns i pjäsens botten ett angeläget budskap om utanförskap och längtan efter att få tillhöra och vara älskad för den man är, som träffar rätt i hjärtat.

Eller snarare borde ha träffat rätt i hjärtat.

Om inte så mycket business hade skymt sikten.



LÄS MER: Vad kan du om Harry Potter – testa dina kunskaper

Legenden om Rowling själv är att hon är den fattiga ensamstående mamman som i princip svältande skrev historien om pojken under trappen.

I dag är hon mångmiljardär, skyddad av en mur av agenter och advokater. Harry Potter är förutom berättelsen om en föräldralös pojke också en storindustri. Jag tror aldrig jag sett så många copyright-skydd och trademarks i en bok någonsin i mitt liv som i Harry potter och det fördömda barnet. Det känns som om man kan bli stämd bara man läser den.

Det finns ett alarmerande problem med kommersen kring Harry Potter, lite på samma sätt som med kommersen kring Mumintrollen, som till slut hotar att förstöra själva grundkärleken till historien, lite som när saltvatten till slut tränger sig in i en brunn med sötvatten om man inte är försiktig.



LÄS MER: Så bra är den nya Harry Potter-boken

Alla trollstavarna, dockorna, halsdukarna, tröjorna, kortlekarna, datorspelen, fjäderpennorna, berg- och dalbaneturerna och krimskramset (och då räknar jag ändå bara upp sådant jag själv inte kunnat motstå att köpa) hotar till slut själva kärleken till den föräldralösa pojken med ärr i pannan som allting började med, på samma sätt som alla grytlappar, lakan, handdukar, tekoppar och kastruller med muminmotiv har fått mig att smått börja avsky Mumintrollet som jag älskat så innerligt.

Hur som helst, pjäsens styrka - när den läses - ligger som vanligt hos Rowling i själva berättelsen. Det är helt enkelt spännande. Man tycker också om de nya karaktärerna, Albus och Scorpius.

Pjäsens svaghet ligger i stället - också som vanligt hos Rowling - i dialogen.

Replikerna är häpnadsväckande platta, stolpiga och tillgjorda. Här finns inte en undertext, inte en undermening, här finns faktiskt inget över huvudtaget utöver exakt det som sägs rätt ut.

Vilket när det kommer till dramatik är fullkomligt förödande.

Pjäsen är för övrigt ingalunda skriven av Rowlings själv utan av Jack Thorne som är en erfaren manusförfattare och borde veta bättre.

Uppsättningen lär vara magisk med hisnande scenlösningar och nydanande scenteknik, men inget av det finns ju med i den tryckta pjästexten som därför är närapå plågsam att tvinga sig igenom - förutom för den märkliga motsägelse som alltid hos Rowling, att man trots detta ändå vill läsa färdigt eftersom handlingen är så pass spännande att man vill veta hur det slutar.



Följ Expressen Litteratur och Kultur på Facebook - där kan du kommentera våra artiklar.
