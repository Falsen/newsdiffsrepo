Kan våra träd känna smärta och längtan?
Helena Granström

Vilket språk står oss till buds för att tala om skogen? Det är, får man säga, en rätt krass vokabulär: ord som virkesförråd, bonitet och avverkningsmognad låter oss tala om träden enbart i syfte att fastställa hur vi skall ta livet av dem på mest förtjänstfulla sätt.

Ett radikalt alternativ till denna terminologi erbjuds av den tyske skogvaktaren Peter Wohlleben. I sin uppmärksammade essä "Trädens hemliga liv" beskriver han skogens träd som komplexa sociala varelser i besittning av "minne" och "tidskänsla". De "ammar" sina unga, och kan vara "smärtsamt medvetna" om de skador som åsamkas dem.



LÄS MER: Undergången är nära och förfärligt vacker

Wohllebens bok är till stora delar en populärvetenskaplig redogörelse för trädens funktioner. Här berättas om hur information om yttre påverkan transporteras mellan trädets olika delar genom såväl elektriska som kemiska impulser, och kan ge upphov till situationsanpassade reaktioner, enligt mönster som påminner om dem som återfinns i djurvärlden. Vi ges också inblick i hur grupper av träd, särskilt i naturliga bestånd, kan överföra både näring och information till varandra och på så vis öka sina chanser till överlevnad.

Samtidigt är det tydligt att Wohllebens ärende går långt utöver förmedling av fakta:

Vad han tycks eftersträva är att återge träden den subjektivitet som den industriella civilisationen i allmänhet, och det moderna skogsbruket i synnerhet, förnekar dem. Således ett språkbruk som låter träden "lära sig", "våga" och ha "smärtsamma upplevelser".



LÄS MER: "Vi måste klara av att döda ett djur"

Bör vi då tolka Wohlleben bokstavligt? Menar han att träden, i någon konventionell bemärkelse, är förmögna att känna glädje, längtan och skräck? Att de besitter en form av saktmodigt trädsligt medvetande, måhända koncentrerat till rötternas "hjärnliknande strukturer"? Eller bör vi tvärtom tolka dessa beskrivningar som fantasifullt suggestiva metaforer, avsedda att öppna våra sinnen för den organiska världens rikedom?

Svaret på denna fråga är, menar jag, väsentlig. Vissa av Wohllebens beskrivningar ges ingående motiveringar: när han hävdar att träden har "minne", gör han det eftersom de kan registrera information från sin omgivning och anpassa tillväxt och andra faktorer därefter, också om impulserna sträcker sig över en längre tid. Men i andra delar tycks skildringarna av träden som levande subjekt mindre genomtänkt: "Det är inte bara hos oss som huden är en spegel av själen."



LÄS MER: Virtuell lycka skadar den verkliga världen

Detta muntert förmänskligande språkbruk får mig att tänka på den förort där jag växte upp, där några boende försåg en bäver i villaområdets vattendrag med en brevlåda märkt "Herr Bäver". Var detta att återge bävern dess subjektivitet, eller tvärtom att förvägra den den lilla smula den hade kvar?

Lidande, smärta, glädje, sorg: problemet är inte att Wohlleben använder sig av dessa antropomorfiserande begrepp, utan att han gör det så lättvindigt. Vad skulle vara konsekvensen av att på allvar tillmäta träden de förmågor som Wohlleben anser dem ha? Svaret tycks han själv ha insett:

"Det verkliga problemet, misstänker jag ibland, är kanske att man skulle tvingas ta större hänsyn till träd och annan växtlighet om det skulle bli uppenbart hur lika djuren de är i många avseenden."



LÄS MER: Bli självförsörjande medan du ännu kan

I en av bokens bärande passager betonar Wohlleben sin tro på människans intuitiva känsla för skogens välbefinnande: att vi känner oss bättre till mods i en åldrad blandskog än i en granplantage beror, menar författaren, på att vi på ett omedvetet plan är förmögna att uppfatta den oro som träden i den senare kommunicerar till varandra, liksom den lycka som genomsyrar den förra. Han uppmanar oss att ge fantasin fritt spelrum under nästa skogspromenad: "Det vi inbillar oss är ofta inte så långt från verkligheten."

Kanske inte - förmodligen inte, är jag beredd att påstå. Men ska det bli något annat än en tankelek krävs att denna upplevelse länkas till ansvar på ett helt annat sätt än Wohllebens godmodiga prosa förmår.



Följ Expressen Litteratur och Kultur på Facebook - där kan du kommentera våra artiklar.
