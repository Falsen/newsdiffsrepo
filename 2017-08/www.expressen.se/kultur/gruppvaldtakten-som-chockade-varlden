Gruppvåldtäkten som chockade världen
Kulturen

Den 23-åriga studenten Jyoti Singh och hennes manliga vän hade varit på bio när de klev på bussen i den indiska huvudstaden Delhi. Väl ombord angreps de av sex män som turades om att våldta och våldföra sig på Singh, de tryckte in ett rostigt järnrör i hennes underliv, de spottade på henne och bet hennes kropp blodig. Männen på bussen misshandlade även hennes manliga vän och paret kastades sedan av bussen i farten. Jyoti Singh fick så allvarliga inre skador att hon avled den 29 december 2012.

Händelsen skakade om Indien och blev startskottet på massiva protester. På bara några år ändrades lagen, polisens arbete skärptes och synen på sexualbrott förändrades. Allt fler indiska kvinnor har börjat våga anmäla övergrepp.

I frilansjournalisten Julia Wiræus debutbok "De kallade henne Delhi Braveheart" får vi följa Jyotis familj genom rättegångarna, juridiska experter men framför allt kvinnornas vardag. Här får de kvinnliga aktivisterna, transkvinnorna, yrkeskvinnor och mammor komma till tals. Till skillnad från medierapporteringen där framför allt männen varit synliga.  Att Julia Wiraeus lyckas komma kvinnorna i Indien nära är nog tack vare att hon själv har bott och verkat i landet. Det märks också i analyserna och språket, blicken är inte fixerad uppifrån eller utifrån. Det borde vara en självklarhet kan det tyckas när journalister skriver om andra länder men det är det inte.

Kvinnor tenderar alltid att osynliggöras så fort en fråga blir storpolitik – till och med när en fråga handlar om just kvinnor. Det gäller även i Sverige. Endast 30 procent av de som kommer till tals i svenska medier är kvinnor enligt den nationella rapporten "Räkna med kvinnor" som förmedlar resultatet av den femte globala nyhetsstudien Global media monitoring project.

Boken blir på sitt vis också ett bidrag till den svenska feminismen. Man inspireras av aktivisterna som talar om mens, tredje könet och rädslan att vara ute nattetid. Men framför allt för att den sätter kvinnorna i centrum och lyfter deras historia.







SOMAR AL–NAHER



Somar Al-Naher är journalist.
