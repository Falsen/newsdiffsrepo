Åsbrink gräver fram  vår tids svåra trauman
Daniel Suhonen

I en palestinsk by i det som snart skall bli Israelkontrollerat territorium gömmer sig en flicka som straffas för att hon längtar efter berättelser. På ett hotellrum i Paris saknar Simone de Beauvoir sin älskade amerikan och skriver på "Det andra könet".

Eric Blair - alias George Orwell - sliter samtidigt ut det sista av sin kropp på ön Jura med starka cigaretter och ursinnigt arbete på romanen "1984" som blir hans testamente. Samma sommar plockar han 777 ägg.

Samtidigt i Egypten: Muslimska brödraskapets ledare Hassan al-Banna avskyr demokrati, kvinnlig frigörelse, dans, allt västerländskt. Vägen ur moraset stavas jihad och det är en innovation.

Året är 1947 och det är även namnet och navet på Elisabeth Åsbrinks nya bok.

Är det lyckat att plocka ett årtal och låta almanackan utgöra stommen i en berättelse? Kan vi lära något av det?

För naturligtvis är det en chimär, även om det blivit mode på sista tiden att skriva biografin kring ett årtal som förklarar allt: Florian Illies om 1913, Ian Buruma om 1945, och Jon Savage om 1966. Man kan sätta saxen närmast var som helst i historien för att skapa om den till en lättfattlig berättelse. Efteråt ter sig allt så tydligt. Tecknen fanns där hela tiden, tycks författaren utbrista.



Läs även om Elisabeth Åsbrinks bok "Och i Wienerwald står träden kvar"

Åsbrink har suttit i tidningsarkiven och läst vad som skrevs 1947. Hon har ur detta identifierat och plockat ut dessa historiens långa trådar som för oss i dag ter sig självklara, ur något som i samtiden kanske föreföll notisartat eller oväsentligt.

Först i efterhand vet vi vad som var viktigt. Inte sällan visar det sig vara det som rör sig i ögonvrån som senare växer sig stort och avgörande. På detta sätt kan man säga att Åsbrink snarare gräver fram trådarna till vår tids trauman än ger en historisk skildring av vad som skedde 1947.



Läs även Nils Schwartz recension av Åsbrinks "Smärtpunkten"

Den stora behållningen ligger i det närmast skönlitterära språket. Efter ett tag vaggas man in av Åsbrinks bitvis glimrande, närmast P O Enquistska språk, och litar på hennes urval. Hon är en skicklig berättare. Vän av identitetspolitisk ordning kommer säkert gruffa över dem som saknas. Afrika söder om Sahara närmast osynligt, Kina likaså, trots att befrielsen och antikolonialismen fanns där 1947.

En helt annan historia hade kunnat tecknas, om andra öden valts, av någon annan. Så som det alltid är.

Förintelsen kastar sin långa djupa skugga över historien som Elisabeth Åsbrink lägger för oss. Författarens egen far vävs in i varpen, som en då tioårig överlevare. En liten, till synes obetydlig tråd i den stora väven. Hade inte han förtjänat en egen bok?

En sak sticker ut. Det rör den avgörande svenska inblandningen i rötterna till dagens fascism.

För 1947, samtidigt som Europa städas efter kriget, sitter fascisten Per Engdahl i Malmö i Sverige och håller liv i den efterkrigsfascism som han ser ska kunna växa ännu starkare än den tyska version som just förlorat världskriget. Den nynationella rörelsen inser att hemligheten är att tala om kultur i stället för ras. Allt annat lika.

Som terapi organiserar Engdahl och andra fascister en mycket omfattande flyktinghjälp för jagade nazister och krigsförbrytare. Genom denna solidaritetsaktion kan tusentals nazister bära vidare frökapslarna till det som skall blomma i våra dagar.



Läs även: "Farmor visade Kamprad vägen till nazismen"

Somliga nazister göms undan, andra anses så oundgängliga för de två framväxande tyska staterna att allt görs för att inlemma dem i de nya byråkratierna.

Per Engdahl manövrerar skickligt det faktum att det finns en oro hos de nya makthavarna i både öst och väst inför allt för mycket rättvisa. Man vill gå vidare. Inte gräva för mycket. Rättvisan lagom stor. Resultatet är en omfattande historielöshet.

Men alla som sysslar med odling och har rensat en rabatt vet att för de värsta ogräsen räcker det med en mycket liten rottråd för att snart se hela odlingen förlorad.

Nazismen får stå kvar och fröa.



Läs även om Annette Kullenbergs möte med Per Engdahl

Ska man kritisera Elisabeth Åsbrink för något är det naivitet. Ondskan finns i hennes bok, liksom kärleken finns. Här är fullt av öden. Det hon skriver om hände. Men hon glömmer att skildra de saker som faktiskt gjordes för att stoppa fascismen och det var inte, förlåt mig, undertecknandet av de mänskliga rättigheterna. Det var de reella försöken att bygga anständiga samhällen. Välfärdsstater som tar hand om sina medborgare, inte låter ojämlikheten bli skriande.

Världen är ingen berättelse om onda och goda. Den formas av arbete, organiserade intressen, motsättningar och politisk kamp. Men av detta inga tecken på förståelse hos Åsbrink. Allt blir därmed en saga. Omöjlig att förstå eller göra något åt.

Det bara hände.

Och sen bara hände det igen.



Följ Expressen Litteratur och Kultur på Facebook - där kan du kommentera våra artiklar.
