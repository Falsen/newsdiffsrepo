Stadsteaterns Alice rör sig i underjorden
Margareta Sörenson

Redan när man läser boken "Alice i Underlandet" av Lewis Carroll, finns bara en bruksanvisning. Fall tillsammans med Alice ner i kaninhålet! Annars blir man bara en Cheshirekatt, ett gåtfullt leende, fritt svävande i luften.

Så jag faller. Och när Anna Pettersson ordnat fallhöjden så blir det åka av. Stora scenen är tom och svart, jättelika projektioner låter rörliga bilder bölja av tunnlar, skog och trädgård, tårarnas hav och rigida optiska mönster. Om detta är ett drömspel, är det en mardröm. Om Anna Petterssons Alice är en samtidsbild, är det en dystopi. Kaotisk, dessutom.

Alice själv, spelad av en ung Gizem Erdogan, är rak och mänsklig i en obehaglig röra av vuxna fåntrattar - de må vara hattmakare, katt, mus eller den diktatoriska drottningen. Den stressade kaninen är en utomordentligt löjlig bratkille som åker runt i larvigt rask leksaksbil.

Runt Alice gestaltar sju skådespelare, med mycket humor i den rättslösa, ologiska och motbjudande vuxenvärld som Alice möter i underjorden. Anna Petterssons bearbetning är som väntat mycket fri, men genomarbetad och konsekvent. De flesta stationerna från originalet finns med på denna vandring i en undre värld som smakar Dante och Strindberg mer än munter barnkammarabsurdism. Flera showaktiga inslag är särdeles helveteslika - och samtidigt snygga som en militärisk cancan i glödrött.

Uppsättningen vänder sig till alla från 13 år och uppåt, och jag tänker mig att den ideala publiken är den som går i högstadiet och befinner sig i livets mest ensliga år, samtidigt de mest kravfyllda. För envar med kräkreflexer över tidens och omgivningens vanvett är Alice i Göteborg en medvandrare i nöden. Rörigt och rotigt, men redigare i andra halvan av föreställningen.

Anna Pettersson missar heller inte Lewis Carrolls poäng: man kan ta sig igenom denna skärseld av trams och ohemula krav och bli en fri människa till slut. Som när man vaknar ur en galen dröm.

Eller kommer upp ur ett kaninhål.



Följ Expressen Kultur på Facebook - där kan du kommentera våra texter.
