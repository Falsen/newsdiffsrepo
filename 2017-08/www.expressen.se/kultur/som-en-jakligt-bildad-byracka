"Teatern ska vara som en bildad byracka"
Gunilla Brodrej

Från och med i år har Expressen Kultur en ny kritikernestor. Hon heter Maria Edström och recenserat teater, litteratur och film för Sveriges Radios kulturredaktion i nästan 30 år.

Välkommen, Maria! Vilken sorts teater brukar du gå i gång på?

– Teater som verkligen är en tidskapsel – som tar avstamp i traditionen men som blandar och ger med samtid, tolkningar, varianter, bastarder. Teatern som en jäkligt bildad byracka, kort sagt.

Expressens kulturchef Karin Olsson har påtalat bristen på skickliga, vassa teaterkritiker. Varför tror du att det är så ont om dem?

– Det tar tid, teaterns språk är ett språk du måste lära dig. Teatern rör sig hela tiden mellan framtiden och det förflutna medan journalistiken är helt tokig i nuet och det där ska teaterkritikern få ihop på nåt sätt.

Har du någon egen favoritkritiker?

– Denna tidnings nestor Nils Schwartz naturligtvis; lätt, snabb, precis. Sen gillade jag Dagens Nyheters Tove Ellefsen som fortfarande skrev när jag började som ung, hon var en fräck tant helt fri från det timida och slätstrukna. Tomas Forser i Göteborgsposten går heller inte att komma runt och bland unga kritiker har Aftonbladets Loretto Villalobos en egen röst.

Vad ser du fram emot mest med att skriva på Expressens kultursida?

– Att Expressens kultursida har något av Galne Gunnar över sig – i positiv mening – bråkig och motsägelsefull och ständigt drag från dörrar som alltid verkar stå halvöppna. Och inte minst, ända sen jag pryade som det hette på 1970-talet, på Aftonbladet så har jag längtat tillbaka till kvällstidning.



Följ Expressen Kultur på Facebook – så missar du inga texter
