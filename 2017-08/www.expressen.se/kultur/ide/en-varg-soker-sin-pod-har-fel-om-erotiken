"En varg söker sin pod" har fel om erotiken
Malte Persson

Det är kul att min något vindlande artikel om sex i litteraturen har lett till ett fortsatt samtal, och att ordet ”posterotisk” uppenbarligen väckt anklang. Både Tone Schunnesson (Expressen Kultur 11/8) och Matilda Gustavsson (DN 28/7) har tillfört tänkvärda och rimliga perspektiv. I tidskriften Signum gör John Sjögren rentav en katolsk tolkning av diskussionen.



LÄS MER – Tone Schunnesson: Vi vill bara inte ligga med er



Några som däremot inte tillför så mycket är Liv Strömquist och Caroline Ringskog Ferrada-Noli i sitt poddavsnitt på temat. Jag vet förstås att en podd som denna (En varg söker sin pod) knappast ens är avsedd att vara ett konstruktivt bidrag till ett samtal, utan till sin natur mer är att betrakta som flabbig pseudopolitisk showbusiness. Och med andra ord en aning poänglös att besvara.

Icke desto mindre vill jag – for the record – påpeka att det absolut ingenstans i min text står att det skulle vara något fel med sättet som Tone Schunnesson och Isabelle Ståhl skriver eller inte skriver om sex i sina utmärkta romaner.

Att jag skulle vara ”missnöjd”, ”arg” eller ”tjurig” är också fria (eller kanske snarare fördomsfullt ofria) fantasier från poddmakarnas sida. Liksom, naturligtvis, att jag skulle sakna DH Lawrence.



Varför skriver jag inte om Knausgård? undrar Strömquist. Tja, för att det pratats nog om Knausgård, kanske. Och för att det låg närmare till hands att ta upp två nya och intressanta romaner jag precis läst.

Men visst: hade jag råkat tänka på Knausgård så hade hans skildringar av för tidiga utlösningar absolut passat in i artikeln. (Att han utelämnar sex stämmer inte.) Jag tror inte att det hade förändrat någon slutsats, men jag skulle åtminstone ha sluppit bli beskylld för att bara vilja ligga med honom.



Malte Persson är författare och kritiker på Expressens kultursida.
