Jimmie Åkesson hycklar om kulturen
Karin Olsson

Jimmie Åkesson på kräftskiva utklädd som Khadaffi sjungande på 1990-talshiten "Calcutta (taxi, taxi, taxi)”. Grotesco skulle inte kunna ha kommit på en mer absurd sketch om vad Sverigedemokraterna omhuldar i svensk kultur – egentligen.

På dagen försöker man låta som en bildad konservativ herre, på kvällen brölar man loss till discodängor, denna ursvenska kulturform.

Det är svårt att tänka sig något längre från Jimmie Åkessons högtravande recitationer av Verner von Heidenstam och Per Albin Hansson i årets Almedalstal än Dr Bombay.



LÄS MER - Karin Olsson: Sorgligt att låta maffian stoppa en bok



Nu var det ingen satir, utan partiledarens uppträdande på helgens sommarfestival i Sölvesborg. Han spexade loss för partikamraterna under sitt gamla diskjockey-alias Slim Jim och körde också E-Types "This is the way". Sedan tog rockgruppen Jerusalem och coverbandet Uggla forever över. Festligt, folkligt och fullspikat, får man anta.

Men när man hade nyktrat till och Åkesson höll sitt sommartal i lördags var det snarare kultur från 1890-talet som gällde. Chefsideolog Mattias Karlsson värmde upp publiken och uppmanade den att prova på stångstörtning, vävning, varpa och folkdans. I sig är det inget konstigt. De flesta små byamarknader och offentliga midsommarfiranden har liknande aktiviteter, jämte fiskdamm och veteranbilsparad.



LÄS MER - Karin Olsson: Nu är vi alla amerikaner igen



Strategin är dock uppenbar. När migrationspolitiken har skärpts måste Sverigedemokraterna hitta andra konfliktytor att applicera sin hotbild på. I Sydsvenskan förklarade Karlsson att "vi som konservativ rörelse måste bli bättre på att lära oss om svensk historia och vårt svenska kulturarv". Och även om SD har tonat ner sin tidigare nazianstrukna kulturpolitiska retorik om att stoppa bidrag till provokativ konst är kulturen fortfarande ett av partiets utmärkande politikområden.

Men jag undrar ärligt talat hur många sverigedemokrater som kommer att vilja hänge sig åt vävning och Verner von Heidenstam, även om det vore berömvärt som omväxling till mer samtida äktsvenskt helgnöje.



Karin Olsson är kulturchef på Expressen.
