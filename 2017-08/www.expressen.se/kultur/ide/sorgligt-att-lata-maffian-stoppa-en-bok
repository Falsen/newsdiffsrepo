Sorgligt att låta maffian stoppa en bok
Karin Olsson

Det lilla förlaget med de stora författarna. Brombergs lever verkligen upp till sin devis. Antalet Nobelpristagare i utgivningen är imponerande. Jag har också den största respekt för Dorotea Bromberg, en av förlagsbranschens mest rutinerade, som in på bara skinnet vet vad yttrandefrihet vill säga. Hon kom till Sverige 1970 på grund av antisemitiska förföljelser i Polen. Tillsammans med sin pappa startade hon Brombergs och byggde upp en verksamhet där kvalitetslitteraturen, främst från det judiska Östeuropa, fick ta stor plats.

Brombergs insats i svenskt kulturliv har en alldeles särskild tyngd.

Det var därför så sorgesamt att höra P1-programmet "Medierna" om att förlaget låtit kriminella påverka utgivningen. Det handlar om reportern Ann Törnkvists "Följ fucking order: Ett reportage om Södertäljemaffian”. Brombergs hade till och med börjat jobba med marknadsföringen när utgivningen plötsligt drogs in, efter att Törnkvist berättade att den fängslade maffialedarens familj och en vän hade ställt frågor, samt hälsat att ledaren var missnöjd.



LÄS MER - Karin Olsson: Nu är vi alla amerikaner igen



Dorotea Brombergs säger i "Medierna" att hon tog upp saken med sin styrelse, som valde att backa på grund av säkerhetsläget. Hon ser inget problem med agerandet, utan hänvisar till att alla förlag väljer vad det ger ut. Självklart är det så. Självklart kan säkerhetsarrangemang, om de skulle bli nödvändiga, också bli kostsamma.

Men problemet är uppenbart. Vi vet att konstens, litteraturens och journalistikens frihet måste värnas. Islamister, högerextremister, aggressiva troll, yrkeskriminella eller vem det nu än är som på ett otillbörligt sätt vill påverka innehållet måste hållas kort. Varje gång redaktörer och förläggare kapitulerar i en svår situation flyttas gränserna.



LÄS MER - Karin Olsson: Låt inte Hamza Yalcin hamna i Turkiets klor



Dorotea Bromberg är en mästare på att kanalisera litteraturens kraft och högtidlighålla den med tillställningar som Bokmässan, som hon en gång var med och startade.

Ann Törnkvists bok handlar kanske inte om evig litteratur. Den är här och nu i den smustiga samtiden. Det gör det inte mindre angeläget att stå upp för den. Man blir frestad att citera en av förlagets finaste författare och Nobelpristagare, Isaac Bashevis Singer: "När du förråder någon annan, förråder du också dig själv."



Karin Olsson är kulturchef på Expressen.
