Suhonen: Låt inte Nato reta Ryssland
Daniel Suhonen

I det lilla samhället Vidsel i Norrbottens inland står en stor luftförsvarspjäs uppställd på torget, det har det gjort sedan 1960-talet. Men i ortens främsta industri - Robotförsöksplats Norrland (RFN) - är det på 2000-talet som högkonjunkturen har kommit. På pizzerian i byn och inte minst på bygdens lyxhotell sitter amerikaner och diskuterar dagens provsprängningar.

Försvarsföretag från hela västvärlden använder det unikt vidsträckta övningsområdet för sina missiler och bomber. I ett synnerligen välskrivet och vackert bildsatt reportage i tidningen Filters majnummer skildrar de två frilansjournalisterna Klas Lundström och Tigran Feiler denna nya svenska tillväxtindustri.



Under slutet av 1950-talet startades verksamheten i Vidsel och ett område stort som Blekinge blev "militärt skyddsobjekt" och skulle användas för att testa robotar och missiler för det svenska flygvapnet. Det var mitt under Kalla kriget och Sverige - formellt neutralt och alliansfritt mellan stormakterna, var i praktiken en löshäst på Natoflanken. Tankar på egna atombomber lade Tage Erlander ner först när USA garanterat Sverige samma skydd som medlemsstaterna hade.

Med det fjärde största flygvapnet i världen var Sverige en viktig del av försvaret av norra Europa. När Berlinmuren föll 1989 och Sovjet somnade in ett par år senare kunde Vidsels plats i historien ha skrumpnat ihop som ett höstäpple på en skafferihylla.

Men historien tog som vi vet en ny vändning med elfte september. Nu öppnades dörrarna på vid gavel för Natoledda operationer i Vidsel. I SOU 2004:77 från 2004 med titeln "Snö, mörker och kyla" skrev utredaren:

"Sammantaget bedöms att Sverige i form av provplats Vidsel har de grundförutsättningar som krävs för att täcka Sveriges och en stor del av övriga Europas försvarsmakters och försvarsindustriers behov av överlandkapacitet inkluderat fri luft."



Fri luft alltså. Fritt land. Gratis nyttigheter som kan säljas till andra länders krigsmakter. Med allt mer avancerade robotar var man tvungen att utvidga området för övningsverksamheten till som mest 35 mil.

Problemet var bara att området inte var tomt. De samebyar som på 1950-talet fått sin mark exproprierad och tvångsflyttats - hamnade på 2000-talet sida vid sida med företagare och andra bofasta som fick se sina företag och marker i praktiken förstörda.

I sommar kommer ännu ett kapitel att utspela sig i denna enligt statsmakten närmast öde landsbygd. Från och med i dag kommer norra Sverige att utgöra arenan för den största flygövning i världen i år. I den massiva ACE 2015 deltar fler än tio länders militär i en satsning som sträcker sig över ett område stort som en tredjedel av Sverige. Tidvis kommer 100 plan att befinna sig i luften - samtidigt.



Man kan fråga sig hur strategiskt klokt det är? I det vakuum som svensk försvarspolitik har blivit håller det på att sprida sig en inofficiell sanning:

Att vi förr eller senare kommer gå med i Nato, att det bara är en tidsfråga. Den rimliga frågan måste naturligtvis vara vilken politik som ger Sverige störst reell säkerhet och oberoende?

Mycket talar för att linjen med ett starkt eget försvar, alliansfrihet och avspänning i vårt närområde är det bästa. Vi ska inte svassa för Putin som kränker gränser och utsträcker sina tentakler och är ett hot i sitt närområde.



Men att trycka Nato inpå Rysslands gränser - vilket händer om Sverige och Finland skulle gå med - är att höja konfliktnivån i onödan. Ryssland under Putin må vara en skurkstat men är ett land, med en fullt begriplig logik, som just nu känner sig som en skadad björn inträngd i sitt bo. Trängda björnar är farliga.

Sverige borde bidra till att sänka konfliktnivån, samtidigt som vi snabbt bygger upp ett uthålligt svenskt försvar och återinför värnplikten. Sveriges försvarsminister Peter Hultqvist verkar ha fattat detta. Frågan är hur han får Stefan Löfven och Magdalena Andersson med på vagnen. Kanske att obligatorisk värnplikt är det enda som biter på ungdomsarbetslösheten?



Följ Expressen Kultur på Facebook - där kan du kommentera våra artiklar.
