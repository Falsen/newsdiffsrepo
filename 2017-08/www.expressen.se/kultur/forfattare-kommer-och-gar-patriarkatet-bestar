Författare kommer och går – patriarkatet består
Ulrika Kärnborg

I början av 1900-talet hette de stora författarna Bo Bergman, Oscar Levertin och Tor Hedberg. Då var de litteraturens smakdomare och giganter, nu är de knappt någon som läser dem. En som däremot överlevt är Hjalmar Söderberg. Hans böcker kommer ständigt i nya utgåvor och hans romaner ligger fortfarande högt i bibliotekens utlåningsstatistik.

Hans samtida kolleger skulle ha förvånats över utvecklingen. I sin egen tid betraktades ”Hjalle” som omodern och förlegad och de argaste kritikerna skrev surt att hans vemodiga berättelser saknade fantasi och levande gestaltning. Med undantag för enstaka stora framgångar, sålde han dåligt. Inte heller lyckades han skaffa sig permanent fäste på tidningsredaktionerna eller i de ledande kotterierna. I dag är han hela svenska folkets favoritförfattare. Så kan det gå.

Om Hjalmar Söderberg, den begåvade och undanglidande, har kulturjournalisten Jesper Högström skrivit en ny biografi. Det var ett tag sedan sist. Bure Holmbäcks klassiska levnadsteckning ”Hjalmar Söderberg: ett författarliv”, kom 1988. Sedan dess har det hänt mycket i den svenska litteraturforskningen, synen på både författarna och deras texter har förändrats rejält. Den genikult som av hävd omgivit alla manliga författare av rang har falnat. Begrepp som intersektionalitet tillhörde av naturliga skäl knappast trettitalisten Bure Holmbäcks fatabur.



LÄS MER – Ulrika Kärnborg: Rör inte min kulturman!



Nya perspektiv är inte heller vad som kännetecknar Jesper Högströms bok. Det, trots att psykiatern Johan Cullberg och förläggaren Björn Sahlin ganska nyligen publicerade den banbrytande studien ”Märta och Hjalmar Söderberg. En äktenskapskatastrof”, som kastar ljus inte bara över kvinnornas situation vid förra sekelskiftet, utan över vissa mindre attraktiva sidor av Söderbergs personlighet.

Märta var den första frun, en överklassflicka som Söderberg cyniskt gifte sig med för pengarna, och som mot sin vilja spärrades in på mentalsjukhus för att maken, sedan den rike svärfadern gått i konkurs, inte kunde tåla hennes närvaro i hemmet. Svårt sjuk i handikappande ledgångsreumatism, och utan egna resurser i form av utbildning eller eget kapital, slutade hon tragiskt sina dagar som fattighjon med beteckningen ”imbecill”.

Men trots att Högström lånar rätt friskt från Cullberg/Sahlin, liksom från andra källor som borde ha redovisats i en separat litteraturförteckning, verkar hans medkänsla med Märta ytlig. Samma sak gäller Frida, Söderbergs plikttrogna, hårt arbetade syster – Högström beskriver henne som ”en av de människor som är födda trötta”. Trots denna läggning lyckades det henne att på sin magra lärarlön försörja brodern, ordna för hans i praktiken föräldralösa barn, och se till att ”Hjalle” fick vård för sin svåra alkoholism.



LÄS MER – Ulrika Kärnborg: Claudio Magris förtjänar Nobelpriset



Men ”Lusten och ensamheten” är förstås inte en bok om kvinnor, inte heller endast om Hjalmar Söderberg. Det är framför allt en bok om det tidiga 1900-talets manliga parnass, och som sådan spännande läsning. Vid förra sekelskiftet stod kulturmännen som spön i backen, omhuldade och haussade av Stockholms kulturintresserade kapitalister. Mecenater som Ernst Thiel, Karl Otto Bonnier och Carl Laurin sörjde för deras existens och skaffade sig samtidigt supvänner för livet.

Jesper Högströms penna får fart när han kartlägger nätverken, krognotorna, suckar över kamaraderiet när bästa vänner skriver upp varandras böcker eller använder tidningsspalterna för att krossa otillbörlig konkurrens om stipendier.

Var de kvinnliga stjärnorna – Marika Stiernstedt, Selma Lagerlöf, Elin Wägner, för att nämna några – hade för sig under tiden får vi inte veta i den här biografin. Det känns lite otidsenligt. Men också avslöjande. För i några, tack och lov inte så många, avseenden, liknar det tidiga 1900-talets litterära offentlighet vår.

Jag tackar Jesper Högström för påminnelsen.







Ulrika Kärnborg är författare och kritiker på Expressens kultursida. Hennes senaste roman är "Saturnus tecken".
