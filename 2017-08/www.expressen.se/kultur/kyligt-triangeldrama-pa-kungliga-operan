Kyligt triangeldrama på Kungliga Operan
Hanna Höglund

Claude Debussys "Pelleas och Melisande" hör till de operor man kan ägna vidöppna sinnen åt i tre timmar och sedan ändå undra vad som hände. Librettisten Maeterlincks kärlekstriangel i ett slott i mytologisk dåtid mellan prins Golaud, hans halvbror Pelléas och den upphittade, gåtfulla kvinnan Mélisande är full av frågetecken, antydningar och förstulna omfamningar. Till detta Debussys modala impressionismer som försätter lyssnaren i ett tillstånd av konstant oro i väntan på annalkande katastrof. Tryggt tonalt landar man först i slutackordet. Då har - spoilervarning - två av tre huvudpersoner dött men ändå är det som att inget hänt.

Den här operan kräver ett speciellt sceniskt geni för att inte falla isär och bli formlös. På Kungliga Operan gör Hovkapellets trä- och bleckblås under dirigent Franck Ollu ett strålande jobb med Debussys orkestrala technicolor. Trots det saknar jag en övergripande sugande sensualism.

Regissören Keith Warner har placerat operan i en futuristisk höghusmiljö influerad av Alex Garlands science fiction-film "Ex Machina" med en Mélisande (Kerstin Avemo, självlysande sopran) som ligger närmare Alicia Vikanders rollspelande andriod än oskuldsfullt naturbarn. Central i operan är scenen där Mélisande släpper ut sitt långa hår från tornfönstret och Pelléas (barytonen Jacques Imbrailo som tyvärr förblir väl anonym i sin roll) kysser det extatiskt.

I Warners uppsättning är det i stället en blond peruk Pelléas omfamnar vid Mélisandes sminkbord, eller om spegeln i själva verket är rutan i ett besöksbås på ett fängelse. Och det är inte ofta jag saknar traditionell riddarkitsch på operan men frågan är om inte det hade varit bättre än Warners kyliga, förhöjda vardaglighet.

Inte för att peruken och den konstruerade kvinnofälla den gestaltar skulle vara fel, men för att scenen, och i förlängningen uppsättningen, helt enkelt havererar utan en nödvändig stordos fransk sinnlighet.



Följ Expressen Kultur på Facebook. Där kan du kommentera våra texter.
