Hur ska vi prata om terror med barnen?
Gunilla Brodrej

Hur ska vi prata med barnen om terror?

Hur ska vi prata med dem om att en man tog en lastbil och körde det fortaste han kunde genom en folkmassa för att döda så många som möjligt?

Hur ska vi förklara att det inte spelade någon roll för honom om de han körde över var dumma eller snälla, vuxna eller barn?

Att det finns flera som honom över hela världen och vi aldrig kommer att kunna räkna ut när det händer igen?

Hur ska vi prata om bilderna av lemlästade kroppar som sprids på nätet?



LÄS MER: Karin Olsson: Vi som var på väg att bli avtrubbade



Hur ska vi övertyga barnen om att det ändå är okej att gå på Drottninggatan?

Att de visst kan gå ensamma till fotbollsträningen?

Hur ska vi prata med barnen om att det finns pedofiler?

Hur ska vi prata med barnen om att det finns en president som gasar ihjäl barn?

Hur ska vi förklara att ingen verkar kunna stoppa honom?

Hur ska vi prata med barnen om att kvinnorna i Iran måste ha heltäckande slöja?

Hur ska vi prata med barnen om att egyptiska kristna sprängs i luften när de går i kyrkan på en söndag?



LÄS MER: Anna Hellberg om varför Kinberg Batra borde skämmas



Hur ska vi prata om att de ändå inte kan komma hit och få skydd?

Hur ska vi förklara att så många röstar på Sverigedemokraterna?

Hur ska vi prata med barnen om att falukorven de lägger under ketchupen kommer från grisar som skrek när de gick till slakt?

Att de dricker mjölk tack vare att en kalv blev utan sin mamma när den bara var en vecka gammal?

Hur ska vi förklara att vi matat dem med sådan mat sedan de kunde sitta upp?



LÄS MER: Dan Hallemar om hur terrorns platser förändras i det dolda

Hur ska vi prata med barnen om att isbjörnarna inte hittar någon mat till sina ungar?

Hur ska vi prata med barnen om att plasten från deras leksaker förorenar världshaven?

Hur ska vi förklara Donald Trump?

Hur ska vi prata med barnen om att vi vuxna är rädda och känner ångest?

Att mormor är död?

Att deras bästis har hittat en ny bästis?

Att mamma och pappa ska skilja sig?

Att nu måste vi flytta?

Hur ska vi kunna säga att allt ändå är bra?



Gunilla Brodrej är redaktör på Expressens kultursida.
