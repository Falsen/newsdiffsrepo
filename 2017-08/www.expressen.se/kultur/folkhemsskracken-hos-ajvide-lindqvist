Folkhemsskräcken hos Ajvide Lindqvist
Sara Berg

En gång för länge sedan begick jag misstaget att ta med mig "Hanteringen av odöda" till en ensamhelg i sommarstugan. Det gör jag aldrig om.

Om man är en hyfsat lättskrämd person kräver läsning av John Ajvide Lindqvists böcker viss planering. Den bör helst ske i dagsljus, och på en neutral och vardaglig plats.

Eller vänta, förresten. Det finns inga sådana neutrala platser i John Ajvide Lindqvists värld. För det är ju just i det vardagliga och till synes neutrala som det övernaturliga dväljs.

Med åren har hans författarskap fördjupats, irrat sig längre in i de psykologiska labyrinterna. Men sitt fasta grepp om det vardagliga, verkligt folkhemska har han behållit. Liksom en outsinlig entusiasm inför genrens möjligheter och tänjbarhet.

Just det senare syns extra tydligt när nu några av hans kortare berättelser samlats i "Våran hud vårat blod våra ben".



LÄS MER: Så bra är John Ajvide Lindqvists bok "Rörelsen"

Som så ofta när det gäller den här typen av uppsamlingsvolymer finns det både starka och svaga inslag. Till de bästa hör den otäcka titelnovellen, där vi medvetandegörs om begreppet "myling" (ett spöke efter ett mördat barn) på ett sätt som vi inte har sedan Krösa-Majas dagar. "Havssvalget" utspelar sig på en Finlandsfärja och innehåller också ett gengångarbarn (varför är barn ofta det otäckaste inslaget i skräcksammanhang?). I "Speciella omständigheter" köper ett ungt par en villa som de snart upptäcker att de inte är ensamma i. Ajvide Lindqvist kan ta just en sådan utnött skräckkliché och göra något nytt av den. Vampyrberättelsen "Varför dröjde du?" är däremot en av samlingens svagare trots en smart tvist på slutet.

Men även en svag John Ajvide Lindqvist kan skrämma skiten ur sin läsare - och ge oss personporträtt värda att minnas.



Följ Expressen Kultur på Facebook. Där kan du kommentera våra texter.
