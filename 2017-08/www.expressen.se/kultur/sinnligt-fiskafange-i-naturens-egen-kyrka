Sinnligt fiskafänge i naturens egen kyrka
Björn Barr

Tidig morgon, sjön ligger spegelblank. Första kastet flyger för en stund parallellt med tunnelbanans gröna linje som arbetar sig in mot city. Tre-fyra drag på haspelrullen, sen någon sekunds vila och ett litet ryck. Man måste försöka bli ett med fisken, förklarade min pappa för mig när jag var liten. Se draget med deras glosögon för en stund. Ser det smarrigt ut? Hinner man hugga? Blänker det?

Länge var det här vår främsta föda vid sidan av gröten. Saltad, torkad och jäst har fisken följt oss genom historien. Makrill, gädda och långa förstås - men framför allt sill. Man levde och dog med fisken. Nu när frysdiskarna i matbutiken är fyllda till brädden och haven nästintill tömda, borde den relationen vara avslutad.



LÄS MER: Tacka fan för kyrkans öppna portar

Ändå står man här och kastar. En väldig men tystlåten folkrörelse som stretar på i både ruskväder och gassande sol: 1,6 miljoner svenskar enligt Statistiska centralbyrån. För några handlar det förstås om det intensiva rus som följer på ett stort hugg. Men för mig är den inre fångsten minst lika viktig. En stunds stillhet, pulsen som saktar ner. Laudes i naturens egen kyrka.

Så plötsligt: Ett kraftigt ryck! Kolfiberspöt bugar sig mot vattenspegeln, rister och drar. Hjärtat rusar på nytt. Vi kämpar en stund, sen ligger den där på strandkanten och kippar med käften.

En abborrhona, fet och blank i all sin uråldriga skönhet.



Följ Expressen Kultur på Facebook – så missar du inga nyheter.
