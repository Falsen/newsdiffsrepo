Världens äldsta skämt
Nils Petter Sundgren

Guldbaggegalan i SVT har fått mycket skit för opassande skämt. Man har kallat Jonas Gardell homofil och använt n-ordet om afrosvenskar. En grupp i samhället som däremot inte tycks vara fridlyst är dess äldre medborgare. Det påmindes jag om när Guldbaggens programledare Sissela Kyle efter att ha skojat om Stefan Löfvens tystlåtenhet gick fram till mig och frågade hur jag hade kunnat stå ut med tråkiga och förutsägbara skämt om min höga ålder. Att jag inte liksom Hundraåringen slog sönder fönstret och rymde.

Det här fick mig att än en gång fundera över vad som är så roligt med ålderdom.

Kanske är skämten en besvärjelse mot skräcken för att själv bli gammal. Det kan också liksom neger- och bögskämten handla om motviljan mot Den andre, han som inte är som jag.



Ålderskämten handlar nu för tiden oftast om män. Ingen skulle komma på idén att häckla Guldbaggegalans två grand old ladies Harriet Andersson och Inga Landgré för deras ålder.

Naturligtvis kan man irritera sig på ålderskämt. Men man kan också ge igen med samma mynt. Det gjorde den amerikanske komikern, George Burns född 1896 och död 1996. Så här kunde det låta:

"Jag älskar bättre, jobbar bättre och sover bättre än någonsin. Och jag ljuger bättre."

Till sist mitt favoritcitat:

"Dra mig tillbaka? Jag kommer att fortsätta i showbusiness till dess att det inte finns några andra kvar."
