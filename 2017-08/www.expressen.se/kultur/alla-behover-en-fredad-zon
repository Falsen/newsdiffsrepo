Alla behöver en fredad zon
Margareta Sörenson

Per Gustavsson har en inspirerande lekfull förmåga att låta tanken dra i väg med fantasin, som i hans roliga ”Så gör prinsessor” som låter flickornas vurm för prinsessor svämma över alla bräddar.

Men egentligen försvarar han något som inte är så litet: barns rätt att få vara i fred och sitta tysta ibland. Barnets tankevärld är en privat sfär utan insyn. Det är inte alltid vuxna med stort kontrollbehov står ut med det. Alla behöver en fredad zon, de yngsta också.

Fantasin göder sig själv. Det enda den kräver är tid och plats att växa. En aldrig så liten stund i stilla grubbel räcker för att dra i väg till månen eller bygga sagoslott.

Så där sitter Vera i parken och matar fåglar med mackan hon inte vill ha. Som farfar, nu är det jag som är farfar, tänker Vera. Fast då blir man lite stel, hellre en fjäril, då ... eller?  Och så är projektet Omöjliga Förvandlingar satt i rullning. Fantasin har ingen stoppknapp.

Lika luftburen som denna flygande tanke, lika syrerika, grönblommiga, isvita, drömblåa eller röda som kokande lava är Per Gustavssons generösa, rymliga bilder i boken ”Om jag var en elefant”. Det är både hialöst och modest, galet och alldeles klokt innan Vera återvänder till sin barngrupp i parken.

Böcker, bilder, teater och all slags konst som barnen möter är prima virke för lek där barnen omarbetar och bearbetar de nya intrycken. Per Gustavssons lilla experiment i tanken, kan inspirera till nya stordåd när tiden verkar stå still i parken, på sängkanten eller inför matsäckens torra macka.





Margareta Sörenson är kritiker på Expressens kultursida.
