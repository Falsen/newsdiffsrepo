Klassifikationer
Björn af Kleen

"Verkar ha blivit guld i något slags finnjolle", beklagade en god vän när Sverige i helgen knep första­platsen i grenen starbåt. Responsen över silver i såväl lerduveskytte som fälttävlan var lika dämpad. "Har just lagt in motion om att OS ska utöka med vinprovning och ostronöppning", ironiserade en patriot medan en landsman på Twitter såg fram emot "Greve Stafv­trynes chanser i 'Prygling av omedgörlig stallpojke'". Inga segertårar där.

Man inser, som nytillkommen tittare, att vissa triumfer helt enkelt inte anses representativa för Sverige som nation. Segling, skytte och ridning har förvisso överklassiga konnotationer. Men frågan är om det verkligen är progressiva rättviseideal som håller tillbaka glädjen hos de klassmedvetna kommentatorerna?

Sverige har historiska meriter i såväl segling som skytte – bröderna Sundelin 1968 och Ragnar Skanåker under 30 år. Historikern Brita Planck föreslår på Twitter att det är bonnigheten i medaljsporterna som stör de intellektuella, det snarare än de förmodat aristokratiska rötterna. Ridning och skytte är för mycket av förströelse för dagdrivare på vischan för att räknas som äkta kraftmätning bland soffpotatisarna i stan.

I P1-programmet Upploppet. De nya löparna redogjorde journalisten Sofia Hedström i helgen för synen på kvinnliga maratonlöpare – fram till mitten av 1980-talet var de inte välkomna i OS. I dag är långlöpning i urban miljö, till skillnad från vissa idrotter med bas på landsbygden, som bekant omhuldat av känsliga intellektuella.

Borde vi tillåta lerduveskytte på Nytorget för att integrera sporten i vår urbana självbild? Eller bara hoppas på fler framgångar. De gamla kungliga tidsfördriven slalom och tennis fick ju tids nog nationen att hålla andan.
