Barr: Kul att något hände i Östersund
Björn Barr

Det är som bekant kul när det händer något – oavsett om man bor i Östersund eller Stockholm. Och nog hände det något efter att mitt reportage från Melodifestivalens deltävling i Östersund publicerades (Expressen 21/2). Stefan Nolervik och Bosse Svensson på Östersunds-Posten skrev var sitt indignerat blogginlägg (Östersunds-Posten 21/2 och 23/2) om hur jag skildrade staden från ett ”Södermalmsperspektiv”. Det är inte ett perspektiv jag känner igen mig i. Själv kommer jag från Göteborg och gillar både grillbufféer och Friskis & Svettis.

Jag vet inte vad Svensson och Nolervik har för bild av människor som bor i Stockholm, men deras blogginlägg dryper av ett sällan skådat journalist- och storstadsförakt. Hur tror de att man lever här? Sitter alla stockholmare i ett vitt och fräscht elfenbenstorn, spejande på populasens enkla nöjen genom en kikare i guld?

Självfallet inte.



Jag åkte till Östersund med nyfiken och öppen blick. Det som mötte mig var en översvallande entusiasm och en fras som återkom hos alla jag träffade (med undantag för kvinnan i kassan på Wedemarks konditori, hon frågade bara ”Vill du ha gräddfil till gulaschsoppan?”). Folk tyckte helt enkelt att det var kul när det hände något.

Uppenbarligen var det en plågsam upplevelse att ta del av för journalister i både Östersund och Stockholm. DN:s Kristofer Ahlström pinades så svårt att han var tvungen att skriva en kolumn (DN 24/2) där han i egenskap av före detta gotlänning förklarar att skildringar av grillbufféer är kränkande. De ökande klyftorna mellan land och stad är en högst reell och angelägen fråga. Det är synd att reducera den till att handla om vad man äter till lunch.

Betydligt piggare är Östersunds-Postens satsning. Som en direkt följd på reportaget har man nu lanserat sajten #kulnardethandernat. Här kan jämtar tipsa om små och stora evenemang i länet. Kul – som alltid när det händer något.
