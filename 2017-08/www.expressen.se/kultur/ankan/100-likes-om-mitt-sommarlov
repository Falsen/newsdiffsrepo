100 likes om mitt sommarlov
Kulturen

– Hej mamma!

– Hej lilla älskling! Välkommen hem! Jag har bakat bullar och gjort varm choklad! Hur var första dagen i skolan?!?

– Jättebra mamma! Vi har fått en ny fröken, hon heter Anna-Stina och är jättesnäll!

– Så fint, kära du!

– Vi fick en läxa som du ska hjälpa mig med!

– Självklart, lilla raring, jag har all tid i världen bara för dig!

– Vi ska skriva ... uppesitts ...

- Haha, en uppsats sötnos ...

– ... med 100 ord om vad vi gjorde på sommarlovet.

– Åh så roligt hjärtat, och du som har så mycket att berätta!

- Jag tänkte börja med att skriva om den där roliga restaurangen med hunden där vi fick så stora hamburgare!

– Just det plutten, men det var ju inte hamburgare, det var supergoda brioche med högrev på pulled peef, det minns du väl?

– Bri ... otj?

– Mamma hjälper dig att stava sen snuttis.

– Och så ska jag berätta om att jag åkte flumrajd på Liseberg ...

– ... du menar att vi paddlade kajak i Sarek, gullunge.

– Och skogen ...

– ... ja, Skagen, vad härligt det var min lilla mumsimums ...

– ... där jag hittade blåbär ...

- ... blueberry muffins i San Francisco ... !

- ... sen flög vi till Turkiet ...

– ... Tokyo är ju så kul för barn!

– ... och sen var vi i alla fall ute med morfars motorbåt ...

– ... släktens ärvda skärgårdskryssare i äkta hondurasmahogny!

– Och vi var tillsammans hela sommaren.

– Ja, tänk älskling, vi var tillsammans. Hela sommaren.

– Jag skulle rita en teckning också.

– Åh så gulligt. Mamma får ta några bilder att lägga upp på sin insta.
