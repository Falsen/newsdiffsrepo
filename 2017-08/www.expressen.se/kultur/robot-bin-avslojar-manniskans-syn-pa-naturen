Robot-bin avslöjar människans syn på naturen
Helena Granström

Eijiro Miyako är kemist vid ett japanskt universitet, och intresserad av robotkonstruktion. När han genom en tv-dokumentär blev varse de senaste decenniernas enorma nedgång i bestånden av humlor, bin och andra pollinerande insekter, insåg han att något måste göras, att det är ”bråttom att hitta en lösning” på ”krisen för pollinerare”.

En sådan uppfattar han sig nu ha funnit: En syntetisk gel som, när den placeras på en liten drönare, kan samla upp och ge ifrån sig pollen på samma sätt som insekterna, och därmed möjliggöra automatisering av pollineringen; den avgörande komponenten i ett robotbi.

Det faktum att Miyakos innovation, senast i ett reportage i DN 7 juli, presenteras som en lösning, säger en hel del om hur vi uppfattar problemet. Med ”krisen för pollinerare” avser vi egentligen en kris för det industriella jordbruk som genom monokulturer, bekämpningsmedel, insektsgifter och oavsiktligt introducerade sjukdomar orsakar dessa pollinerares död, och som vill kunna fortsätta begagna deras tjänster utan att behöva förändra sin praktik.

Problemet med att mänsklig exploatering orsakar arters död, är alltså inte i första hand att arterna dör, utan att vi då inte längre kan fortsätta att exploatera dem.

Det kommersiella jordbrukets intresse för pollinerande insekter är begripligt: en tredjedel av alla ätliga grödor är beroende av dem. (Inom parentes, åtminstone från det kommersiella jordbrukets perspektiv, kan nämnas att detta också gäller vilda blommor, som utan bin och andra pollinerare i praktiken skulle försvinna helt.)

Som biologen och insektsexperten Dave Goulson beskriver har bin ”pollinerat växter i 120 miljoner år. De är verkligen väldigt, väldigt bra på det. Det skulle vara otroligt svårt att bygga något som är lika bra.” Till skillnad från ett tänkt robotbi är de naturliga bina gratis, påminner Goulson, ”och har erbjudit oss pollinering gratis under miljoner år. De är biologiskt nedbrytbara, de fortplantar sig själva, och ger oss dessutom honung som en extra tjänst utöver pollineringen”.

Frågan är vad motsvarande resonemang innebär för de arter som inte kan presentera samma attraktiva produktprofil? Att argumentera för en arts rätt till fortlevnad genom att framhålla de fördelar den skänker människan, är att på samma gång befästa idén om människans rätt att ensidigt utnyttja sin omgivning för sina egna syften. Bina har erbjudit oss gratis pollinering under miljoner år – vad kan vi erbjuda dem? Att den frågan inte ställs är i högsta grad signifikativt för vår kultur. Kanske är den enorma förlust av icke-mänskligt liv som mänskligheten för närvarande orsakar en konsekvens av en enda, ofattbart djupgående förlust: Den av varje perspektiv på världen som inte handlar om mänsklig nytta.



LÄS MER – Helena Granström: Kan människan skapa ett hem utan att ödelägga det?



Helena Granström är författare och medarbetare på Expressens kultursida. Hennes senaste bok är "Det som en gång var" tillsammans med Marcus Elmerstad.
