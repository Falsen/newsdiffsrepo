"Ni kan fetglömma att jag kommer i kväll"
Martina Montelius

Den dag jag bjuds in till Albert Bonniers förlags klassiska mingel på Manilla ska jag be någon vän låtsas vara min sekreterare och svara i mitt ställe. "Varmt tack för Er inbjudan", ska det stå. "Vi får oerhört många förfrågningar, och uppskattar dem alla, men någonstans måste vi dra gränsen. Dock skickar vi gärna utan kostnad en signerad bild på Martina Montelius. Vill Ni ha klistermärke eller kylskåpsmagnet kostar det 29 kr plus frakt."



Nej, jag vill inte gå och ångestsvettas i en slottsliknande byggnad, iförd en klänning som pressar sommarfläsket till ugnspannkakekonsistens, och motta ett förbindligt leende från  någon som jag vet har baktalat mig. Hellre fyller jag diskmaskinen hemma i Vällingby, ty då kan jag tänka samtidigt, och måste inte försöka se ut som någon som har största möjliga integritet, men som naturligtvis är öppen för alla sorters förslag!



Utvald, men just därför samtidigt bedjande. Jag kan väl få komma nästa år också? Snälla?

Nej, ni kan fetglömma att jag kommer. Inte för att jag är bjuden, men OM.

Jaha, där förstörde jag den goda stämningen.

Nu kommer ni bara att tänka på mig hela kvällen. Pilutta er.
