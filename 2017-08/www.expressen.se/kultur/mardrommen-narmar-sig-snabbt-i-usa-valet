Mardrömmen närmar sig snabbt i USA-valet
Daniel Suhonen

Efter nattens framgångar för Donald Trump och Hillary Clinton kommer jag ihåg ett gammalt avsnitt av bilprogrammet "Top gear" där de medverkande ska framföra fordon genom den djupa Södern med slogans på bilen. Målet är att försvåra resan. En av dessa slogans är ”Hillary for president”. Resan slutar med en förstörd bil och passagerarna är bara en hårsmån från dödligt våld.

Ett decennium av ekonomisk och social tillbakagång och 30 år av ökade klyftor har skapat förakt i USA, och de flesta västländer, mot en politisk elit som man tidigare i generationer tytt sig till. Hillary Clinton är en ytterst kompetent politiker. Men hon representerar en elit vars andra favoriter – Jeb Bush och nu Marco Rubio – redan är utslagna till förmån för en helt grotesk figur på yttersta högerkanten.

Snart står vi i en verklighet som liknar Philip Roths kontrafaktiska roman ”Konspirationen mot Amerika” där fascisten Charles Lindbergh besegrar Franklin D Roosevelt och håller USA utanför andra världskriget.



LÄS MER: Därför vinner Donald Trump



Varför har fascismen återuppstått i USA frågar sig bland annat Robert Reich, Bill Clintons tidigare arbetsmarknadsminister som nu anslutit sig till Bernie Sanders kampanj. Naturligtvis de långa rötterna från rassegregationen som under efterkrigstiden kunde hållas tillbaka och inkapslas först i Demokraternas segregationspolitik och senare i Republikanernas nykonservatism.

Nu står vi här med Donald Trump som sopar banan med alla i republikanernas primärval och socialdemokraten Bernie Sanders som mot alla odds utmanar Clinton. Efter nattens segrar talar det mesta för Clinton, men bara det faktum att Sanders vunnit delstater mot Clinton sågs för några månader sedan som en omöjlighet.

Sanders skulle förmodligen ha mycket bättre chans att vinna mot samtliga republikanska kandidater. Hans ekonomiska politik och det faktum att han är man (ja, misogynin är fortfarande stark) gör att hans opinionssiffror är mycket bättre än elitpersonen Clintons. Detta är den radikala paradoxen 2016. Radikaler på kanterna går fram och mittenpolitikerna får problem.



LÄS MER: Sanders hårda kritik mot Hillary Clinton



Jag tror det handlar om att politikens svängningstal förändrats. När konfliktnivån ökar i ett samhälle, ökar svängningstalet hos människorna. De är argare, har större känslor. Med etablissemangspolitiker som håller sig kyligt avmätta nära mitten skapas en differens. Elitens svängningstal är plötsligt mindre än väljarnas, som inte känner igen sin egen vrede hos politikerna. Men det finns andra som det svänger om – Trump, Sanders eller Gudrun Schyman – som har olika politik, men förenas av detta högre svängningstal. De är förbannade helt enkelt, och lockar den som har ofta goda skäl att vara förbannad.

Svängningstalets politiska psykologi håller på att helt rita om den politiska kartan. Mardrömmen närmar sig: Clinton besegrar Sanders men förlorar mot Trump.

Då kommer bilarna att brinna.

Följ Expressen Kultur på Facebook. Där kan du kommentera våra texter.
