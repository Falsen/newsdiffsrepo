Fältherrarna
Dan Hallemar

Östermalm är en sluten by i Stockholm. Husen är tunga, står på socklar, högt över trottoaren, det finns ingen insyn. Östermalm är också den stadsdel som tydligast delar den lantliga byns alla drag, med sina generationer av nedärvdhet och sociala konstruktioner. Medan andra områden i Stockholm och andra städer står under någon sorts ständigt förändringstryck, tycks Östermalm alltid förbli en kombination av tung stenstad och lantlig tristess.

Gården runt bostadsområdet Fältöversten på Östermalm ligger en trappa upp, ovanpå ett köpcentrum. När man lämnar stadens gator och tar rulltrappan upp händer något, staden släpper greppet, man blir en betraktare. I mars 1973 när det trekantiga röda tegelkvarteret stod klart kallade det kommunala bostadsbolaget Familjebostäder som byggt det för "en stad i staden".



Man kan stå på bostadsgården, nedanför de horisontlånga plåtbalkongernas röda plåtighet och se rakt in i stenstadens sekelgamla tyngd av brunt tegel och puts. Luta sig ut över kanten på gården och se ner på gatan. När man står där, mellan planteringslådorna med sina små träd, drabbas man av den omisskännliga känslan av välmenande bostadspolitik och stadsbyggnadsoptimism.

Den omgivande tunga stenstaden, förstår man, kan inte alls ha verkat lika eftersträvansvärd 1973. Den måste ha stått för något gammalt, något muggigt och förlegat. En typ av samhälle som skulle må bra och berikas av en annan sort, en annan typologi. En annan stad i staden.

Ursprungligen var tanken att de boende på Fältöversten skulle kunna nå en boendeservice direkt från lägenheterna, ta hissen direkt från sitt våningsplan till en reception (en sorts föregångare till vår tids tal om lösningar på livspusslet). Så blev det nu inte. Familjebostäder kallade det kaxigt "Östermalms stadsdelscentrum", som om Östermalm inte sedan ett sekel tillbaka hade både stadsdel och centrum.

Under bostäderna låg förutom butiker en "social storbyrå" med mottagningar för social-, nykterhets- och barnavårdsnämnden. Här låg också fritidslokaler med teaterlokaler och samlingsrum och en förskola. De offentliga institutionerna hade placerats, med EPA, vid det centrala inomhustorget. Ett Saltsjöbadsavtal mellan kommers och samhällsomsorg.



I dag är den en vanlig galleria, möjligen inte så ljus och fräsch som den skulle vilja vara, det vilar fortfarande något knöligt över den. Som en lägenhet där någon rökt i decennier. Allt går inte att tvätta bort.

I sin debutroman "Fältöversten" tecknar Jonas Malmborg ett porträtt av mötet mellan de som flyttar in i de nya hyresrätterna och de andra som bor i stadsdelen Östermalm. När periferi och centrum möts, men bara tillfälligt, som i en lucka i historien. Jakob från sin krackelerande familj på Östermalm, sladdbarnet med sina högpresterande bröder, dras in i Fältangängets magiska värld av råttjakt (planteringslådorna är perfekta boplatser för stora råttkolonier), gasboffande och brottslighet. Jakob driver som Reine i "Barnens ö" utanför sina föräldrars synfält. In och upp till friheten på gården.



Foto: Nicho SödlingJonas Malmborg kliver i romanen mellan de tunga östermalmsportarna med sina imposanta trapphus, sina lägenheter med serveringsgångar och de nya avvikande smala och höga husen ovanpå köpcentret.

Det är en fascinerande och oskriven berättelse. Men det är en historia som blir något tillrättalagd, som om Malmborg har gjort läxan alltför väl. Det är analytiskt och sociologiskt undersökt, men ibland snarast ett befolkat reportage där alla spelar sin roll. Bäst är det inne i det lilla gänget, i det nervösa spelet mellan tonåringarna, i osäkerheten, när alla driver som små människor och inte representerar någon del i det orättvisa monopolspelet om Östermalm.



I Fältöverstens bokhandel står Malmborgs bok intill boken "Östermalm - en fin historia", en nyutkommen jubileumsbok utgiven av mäklarfirman Lagerlings. I förordet skriver man: "Under de 60 år som vi verkat som fastighetsmäklare på Östermalm har vi, i mötet med våra kunder, hört det mesta. Varje dag får vi ta del av spännande och roliga berättelser om människorna och livet i stadsdelen". I de 18 kapitlen om allt från villastaden till Stureplan syns inte Fältöversten någonstans. Det har väl gått för kort tid sedan alla hyresrätterna ombildades till bostadsrätter 2008.

Men kanske kommer det att långsamt smälta in i omgivningen. På en skylt mitt på gården står "Privat område. Brf Fältöversten", gula lappar på tegelfasaderna kring gården varnar för utlagt råttgift och på en lcd-skärm i en av gångarna under husen önskar styrelsen gott nytt år. Det är länge sen den nyårsafton då Jakob och Fältangänget stod på den gångbro som löper rakt ut från bostäderna på Fältöversten, en trappa över Valhallavägen, och skrek "Gott nytt år på er Östermalmsfittor!"



Utanförskapet, periferikänslan, mitt i centrum. Ingen annan svensk stad är så besatt av förhållande mellan centrum och periferi som Stockholm. Stockholm definieras till stora delar av idén om ett innanför och utanför, av skillnaden mellan "stan" och "förorten".

I historien om Fältöversten möttes de två. Och man undrar om det inte också var precis det som dagens borgarråd Sten Nordin menade när han i en intervju i Dagens Nyheter sa att han "brinner för en stad som verkligen är blandad". Pratade han inte om det där mötet mellan Jakob och Fältangängets Sacha, Jesper, Matte, Danne? Och beter han sig inte sedan precis som Jakobs föräldrar när de får reda på allt. Placerar honom på privatskola till höstterminen. Sluter världen kring honom igen.
