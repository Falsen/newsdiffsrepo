Och ni skriker som grisar om flygskatten
Anna Hellgren

Bilder på översvämmade motorvägar och rullstolsburna pensionärer med vatten till midjan i Houston, Texas postas i evighetsloopar på sociala medier. Väderfenomenet är så exceptionellt att vetenskapen saknar ord för det.

Allt jag kan tänka på är Leonard Cohens mässande från “The future”: “I’ve seen the future, baby, it is murder.”

Samtidigt berättar P1:s klimatmagasin “Klotet” att utomhusvistelser i större delarna av Mellanöstern och Nordafrika kommer att vara dödliga inom ett par decennier på grund av höga temperaturer i kombination med hög luftfuktighet. Det spelar ingen roll om du är vältränad som en triathlet i lycra, efter sex timmar kommer din kropp att ge upp. Samma sak beräknas hända Indien och Pakistan, där en femtedel av jordens befolkning bor, om 50 år. Om inget görs åt koldioxidnivåerna, vill säga.

Det är bråttom. Katastrofer som den i Houston är bara en föraning om framtiden. Larmrapporterna har duggat tätt under sommaren. Isarna, värmeböljan Lucifer, vattenbristen. Plast i haven, i fisken, i oss. Hade inte vår oljeslukande tillvaro värmt upp vattnet i mexikanska golfen hade regnen över Houston varit mildare.



LÄS MER: Anna Hellgren om Naomi Kleins "Det här förändrar allt"

Häromdagen reste ett fraktfartyg för första gången genom Nordostpassagen utan hjälp av isbrytare. I Sverige har kanalbolagen inte kunnat köra längs Göta kanal eftersom det saknas vatten. Inte för att det verkar bekymra världens privilegierade minoriteter: vi flyger som aldrig förr, äter oss tjocka på kött och skriker som slaktgrisar över en futtig liten flygskatt. Ni kan allt det här. Civilisationen är på väg mot sin undergång.

Under tisdagen regnar det fortfarande i Houston och snart når vattnet New Orleans. I Somalia har 800 000 människor tvingats flytta på grund av det senaste årets extrema torka.

När det regnar och jag cyklar till jobbet får jag astma eftersom bilköerna är så långa vid infarterna till Stockholm. Det sitter en ensam person i varje bil och jag har börjat hata varenda en.

Leonard Cohen grinar i sin himmel: “Things are going to slide, slide in all directions / Won’t be nothing /nothing you can measure anymore”.



Anna Hellgren är redaktör för Expressens kultursida.
