Stig Larsson: Viktig bok för självgoda män
Stig Larsson

"Psyket är ömtåligt", svarar Kouplan, "och världen är hård."

Det är så sant som det är sagt.

Sara Lövestams "Sanning med modifikation" är den första fristående boken om Kouplan. Ja, jag ser verkligen fram emot fortsättningen. Kouplan är papperslös och saknar nästan helt pengar. Han får en ingivelse och lägger ut en annons på Blocket: Privatdetektiv. Kontakta mig om polisen inte kan hjälpa dig. Ganska snart får han mejl från en kvinna som har förlorat ett barn i Globen centrum.

Existerar verkligen Pernillas dotter? Kouplan blir alltmer misstänksam.

Däremot upptäcker han att det verkligen existerar ett kidnappat barn, som blir sexuellt utnyttjat.



Även om "Sanning med modifikation" är andlöst spännande gör man det enkelt för sig genom att beskriva den som en deckare. Det är snarare en roman om utsatthet. Den ensamma "mamman", det utnyttjade barnet och - framför allt - den papperslöse, hans hunger och skräcken som faller som en köld igenom honom så fort han ser en polis eller polisbil.

Uppriktigt sagt har papperslösa varit en abstraktion för mig. Sverige kan inte ta emot hur många invandrare som helst. De sverigedemokrater som jag känner på Lilla Essingen är nästan undantagslöst fattigpensionärer, många själva invandrare. En och annan byggjobbare förstås. Ingen av dem skulle jag i min vildaste fantasi kunna tänka mig som rasist.



Jag har faktiskt frågat 21 personer av ickeeuropeisk härkomst, från Bangladesh, Turkiet, Marocko, Egypten och Nigeria, om de någonsin har blivit utsatta för rasism här i Sverige. Alla har bara skrattat. David, från Nigeria, sa i och för sig att en landsman till honom hade känt av rasism i Malmö. "But in Stockholm, no."

Så allt det där med antirasism har för mig mest framstått som en imagegrej, folk vill framställa sig som godhjärtade. Jag är godhjärtad, behöver verkligen inte framställa mig som det.

Men nu, efter läsningen av Lövestams roman, fick jag mig en tankeställare. Vad vet jag om utsatthet?

"Sanning med modifikation" är så pass spännande att jag med tanke på mina hjärtproblem och för att få ner pulsen, var tvungen att läsa någonting annat. Det fick bli Karolina Ramqvists nya roman "Den vita staden".



Men hjälp! Nu hamnade jag återigen i en utsatthet. Den ensamstående mamman till ett halvårsgammalt barn. Ruinerad, livet i spillror, boende i ett jättelikt och, som jag tänker mig det, spökligt ekande hus. Utanför är det vit, vit vinter. Ibland stretande med sin barnvagn i snöblåst som svider och som tårar ögonen. Eller sittande under sin köksfläkt med ännu en cigarett, bläddrande i ett glossigt mammamagasin, och barnet som nere på golvet leker med en mobilladdare.

Ramqvist har rättmätigt fått fin kritik för den här boken. Men det är först nu som det gått in i min skalle att hon är att betraktas som en av dagens främsta svenska romanförfattare.



Överhuvudtaget har det i flodvågen efter "Fittstim" kommit en ny generation kvinnliga författare, som ger oss självgoda män en nyttig inblick i hur det är att vara kvinna. Jag tänker också på Sophie Adolfssons "Det känns konstigt att vakna i sin egen säng". Som man får jag där kunskaper om kvinnliga utsöndringar som jag, så här i efterhand, tycker att jag kunde ha besparats.

Men naturligtvis har jag fel. Desto mer vi vet om varann, kvinnor och män, desto lättare kommer det bli att leva tillsammans.

Piratförlaget är bara att gratulera till att på nytt ha publicerat en roman som, om jag nu inte alldeles är ute och cyklar, kommer att bli både en publik- och kritikersuccé. För om man inte väljer att läsa Sara Lövestams ögonöppnande "Sanning med modifikation" är man antingen lat eller korkad, alternativt analfabet.
