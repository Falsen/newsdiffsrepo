Fikar efter mycket, fångar hela stycket
Malte Persson

Än en gång tillbaka i Patrick Modianos värld av nattliga gator, blickar i fönster, tillfälliga hotellrum, dolda identiteter, slumpmässiga möten, vaga tidpunkter men exakta Parisadresser. Där både stilistik och story står i stämningarnas tjänst.

"På den förlorade ungdomens café", från 2007, kretsar kring kaféet Le Condé och dess bohemiska stamkunder någon gång på det tidiga 1960-talet. I centrum står den unga Jacqueline, eller Louki, som hon kallas: ännu en av Modianos människor på flykt från sin egen historia.

Denna historia efterforskas i olika kapitel av olika berättare: en student, en privatdetektiv, Louki själv, den blivande författaren Roland. Men alla är de egentligen aspekter av samma röst – den melankoliskt sökande som alltid talar hos Modiano.



”Vi var för unga, vi hade inget förflutet att avslöja, vi levde i nuet” säger en av dem. Men i berättandets stund gäller hos Modiano förstås det rakt motsatta. Ordet ”förlorad” i den oemotståndligt kitschiga titeln kan förstås dubbelt: ungdomen är förlorad så som all ungdom går förlorad, men den var också förlorad redan där och då.

Titeln är för övrigt tagen ur ett citat av Guy Debord, situationisten och 68-kämpen, vars krets möjligen också inspirerat boken. Och kaféet må vara fiktivt, men Modiano låter det även frekventeras av verkliga personer. Bland dem finns författarpseudonymen Maurice Raphaël, med ett dubiöst förflutet under ockupationen.





Ytterligare en botten får boken av de många fantasieggande boktitlar som nämns i den. Det är en del av stämningskonsten i "På den förlorade ungdomens café", som är suggestiv utan att bli vag. Översättarna och redaktören har också gjort ett bra jobb med Modianos enkla men undflyende franska prosa.

Överhuvudtaget är boken ett relativt stramt komponerat exempel på den genre som Modiano utvecklat till mästerskap i det lilla formatet: en blandning av personlig parisisk psykogeografi och kriminalromaner där tidens gång är den skyldige.

Nästan i Nobelprisklass.



Följ Expressen Litteratur och Kultur på Facebook - där kan du kommentera våra artiklar.
