Karin Olsson: Tack, Svenska Akademien
Karin Olsson

Tack, Svenska Akademien! Valet av Svetlana Aleksijevitj bryter en svit av i sanningens namn ganska ljumna Nobelpristagare sedan Tomas Tranströmer 2011. Med Aleksijevitj belönas inte bara ett på djupet berörande författarskap, utan också för första gången någon som använder journalistiken som litterär metod.

Det markarbete som Aleksijevitj gör är enormt. Med hundratals intervjuer och envisa källstudier mejslar hon fram en historia ur de mångas berättelser. Detta är journalistik som aldrig kan rationaliseras bort, eller svältas ut i det ekonomiska trångmål som digitaliseringen försatt mediehusen i. Hennes ärende är för stort, för humanistiskt och historiskt värdefullt. Sviten "Utopins röster" begripliggör skeenden, nödvändiga för förståelsen av Östeuropas trauman och även de krafter som påverkar hela Europa i dag. Putins storryska drömmar närs av de utopier vars inneboende fasa Aleksijevitj ägnat sitt liv åt att blottlägga.

Priset sätter också Vitryssland, eller Belarus, i blixtbelysning. Landet som brukar kallas för Europas sista diktatur och som under ett antal år drev Aleksijevitj i exil till bland annat Göteborg, där hon levde som fristadsförfattare. De allt fler kommuner och regioner i Sverige som ansluter sig till fristadsnätverket, konstruerat efter fatwan mot Salman Rushdie, hyser kanske i dag en kommande Nobelpristagare som under en kort tid får vila från repression.

Valet av Aleksijevitj är ändå inte helt okontroversiellt. Att en dokumentär författare får Nobelpriset kommer att läsas som en del av den starka litterära trenden där autenticitet och verklighetsnära fiktion tar över en allt större del av prosan och dramatiken. Ska inte ens Akademien stå upp för den fria gestaltningen och klassiska romankonsten? Men jag tror att kritikerna kommer att tala tyst. Aleksijevitj är en för uppenbart betydande författare för att sådana futiliteter ska få fäste.
