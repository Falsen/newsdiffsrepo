Podd: Marie-Louise Ekman, konsten och kärleken
Kulturen

Liv Strömquist och Caroline Ringskog Ferrada-Noli har sett en dokumentär om Marie-Louise Ekman, vars retrospektiv just nu visas på Moderna museet. Caroline är överväldigad av framför allt Marie-Louise Ekmans gestaltning av barnets värld.

– Till slut fann jag mig sitta och gråta framför tv:n.



LÄS MER: På Moderna museet får Marie-Louise Ekmans konst äntligen stå i centrum



Liv funderar över att Marie-Louise Ekman i dokumentären beskriver hur hennes äktenskap med Carl Johan De Geer bidrog till att hon kom fram i konstvärlden som ung. Han var några år äldre än hon och blev etablerad tidigare. Liv menar att det intressanta i sammanhanget är att Carl Johan De Geer faktiskt såg Marie-Louise Ekman som en jämlik konstnär och genast började skapa tillsammans med henne.

– Väldigt ofta när en ung tjej blir attraherad av en äldre kille som är etablerad inom ett kulturområde så blir hon kanske det för att hon vill skapa ihop, men sedan blir det inte så för att han ser det som att hon är en "tjej" och han den skapande personen, säger Liv.

Hon understryker att Marie-Louise Ekman var exceptionellt begåvad, men menar att exemplet med hennes äktenskap visar på att män fungerade som gatekeepers i 1960-talets konstvärld. Deras val att skapa eller inte skapa tillsammans med kvinnor spelade roll för kvinnors möjligheter att ta sig fram.

Caroline är inte lika övertygad om att exemplet Carl Johan De Geer och Marie-Louise Ekman är så revolutionerande. Hon menar att Marie-Louise Ekman helt enkelt har ett ovanligt "skönhetskapital":

– Om en kvinna i en sexistisk värld är så snygg, så öppnas alla portar just på grund av att det är en sexistisk värld.

På samma tema har Liv och Caroline också sett tv-serien "I love Dick", som bygger på Chris Kraus roman med samma namn och handlar om en kvinna som blir besatt av en äldre man, Dick, som är mer etablerad inom konstvärlden än hon själv. Dick är skeptisk till att kvinnor kan göra bra konst. Caroline ser tv-serien som delvis just en kritik av den heterosexuella kärleken.

– Den är ju ofta precis så dum: "Jag hatar honom! Ligg med mig!"
