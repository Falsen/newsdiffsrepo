Exklusivt: intervju med Hilma af Klint!
Kulturen

Dina abstrakta målningar visades första gången 1986 i Los Angeles, 42 år efter din död. Än i dag hävdar vissa att du inte kan räknas till en av den abstrakta konstens pionjärer eftersom du aldrig visade dessa målningar under din levnad. Hur ser du på det?

- Det sades att jag var pionjär och stod under en oförstådd arbetsmetod. De försök jag gjort på mediumistiskt sätt och som skulle uppväcka människornas undran var banbrytande

Fram till 1915 blandade du abstrakta motiv med föreställande. Hur viktigt var egentligen det icke-föreställande för dig?

- Tänk er en svag bild från er egen värld. Detta är en bristfällig bild men ändå riktig för att beteckna det ursprungliga begränsandet i form. Frälsning måste betyda frigörelse från den bindande formen. Den kraft som får formen att förändras måste alltid komma inifrån, måste komma från det liv som döljer sig inom formen.

Så du menar att dina målningar på sätt och vis är självporträtt?

- Skapa betyder just att ha ett ämne som man tagit ur sig själv och att småningom låta detta ämne ta form. Framgång eller motgång i livet betyder mindre. Att däremot kunna upphämta ur det inre är viktigast.

Hur gick det mediumistiska skapandet till? Fick andra närvara då du målade?

- Under den tid jag arbetade medialt fick inte intresserade beträda rummet för då måste luften åter renas innan arbete kunde återupptas. Mina starka fluider blev lätt förorenade i sällskap med andra individer och arbetet gick då sämre. Ateljén där jag arbetade (Hamngatan 5) var under den tid jag begagnade den till tavlorna också använd av L R-t och Alma Arnell vilka båda var av den åsikten att arbetet var olämpligt.

Hur orkade du egentligen måla dessa bilder utan stöd utifrån? Inte från dina konstnärsvänner, och inte från teosoferna och antroposoferna heller, för den delen.

- Det ska alltid finnas en stötesten på konstens väg - den att inte bli förstådd. Ibland vållar den vad man med ett enkelt uttryck kunde kalla missräkning, kanske bitterhet, ibland rena motsatsen. Den blir då en eggelse till kraftiga försök, till ihärdiga strävanden. Den blir en insats av kraft hos den själ som hittat den på sin väg.

Men hur gick det till då du fick bilderna? Såg du dem framför dig, eller var det en röst som berättade hur du skulle måla? Berätta!

- I första serien skulle jag tolka färgen hörande ord och seende toner. Då jag skapade de stora figurmålningarna skulle jag arbeta med uppbyggandet av egna tankebilder och lyssna till rösten inom mig. I nästa grupp, De tio största, skulle jag ledas genom röster. Under natten, under sömnen fortgick arbetet. De stora figurmålningarna målades genom mig direkt, utan föregående teckning och med stor kraft.



ANNA MARIA BERNITZ



FOTNOT. Alla Hilma af Klints citat är nedkortade och redigerade. De är hämtade från hennes egna anteckningar som finns återgivna i Gurli Lindéns böcker "Vägen till templet" och "Enheten bortom mångfalden", Rosengårdens förlag. I dag avslutas Moderna museets internationella symposium om Hilma af Klint.
