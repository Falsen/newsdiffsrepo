Ständig kulturlöshet i nationalismens u-land
Jens Liljestrand

Sverige har alltid varit ett slags nationalismens u-land. Redan 1911 klagade statistikern Gustav Sundbärg på detta egendomliga särdrag i det svenska folklynnet och konstaterade besviket att "Svensken är likgiltig för sitt eget, hänförd af allt som ligger långt borta."

Därför blev man först inte förvånad över att gårdagens "nationella samling", Sverige tillsammans, kom att uppmärksammas främst för sin samling kring påståendet om att det inte skulle finnas någon svensk kultur. Fast hon yttrade sig ju inte så kategoriskt, historikern och överintendenten Ingrid Lomfors från Forum för levande historia. På skärmen stod något annat, men ordagrant sa hon: "Föreställningen om att det skulle finnas en enhetlig inhemsk kultur som går tillbaka till urminnes tider, den bygger inte på fakta. Vi har alltid stått under influenser utifrån."

Ett påstående så självklart (och som Lomfors senare har förtydligat) att även den mest inbitet asadyrkande, flugsvampsätande vikingarockare nog nickar instämmande från sitt mjödkrus. I "urminnes tider" fanns varken Sverige, svenska språket eller den mixade nordgermanska folkgrupp som utgör majoriteten av de människor som i dag identifierar sig som svenska.

Faktum är ju att hela nationalismen är en ideologisk konstruktion importerad på 1800-talet, en sammanflätning av den franska revolutionens politiska nationalism och den tyska romantikens kulturnationalism. Men medan vår omgivning behövde nationalismen som ett sätt att ta spjärn mot mer eller mindre aggressiva grannar (Ryssland, Tyskland eller, för den delen, Sverige) var det oklart vad den svenska nationalismen egentligen skulle användas till.

Etnologen Orvar Löfgren har beskrivit hur "det nationella" hamnade i skottlinjen i en långvarig dragkamp mellan konservatismen och liberalismen, där militaristiska "storsvenskar" och "punschpatrioter" stred mot dem som ville fostra svenskarna till nationellt medvetna medborgare. Liberalerna, med såna som Hjalmar Söderberg, Gustaf Fröding och Ellen Key i spetsen, vann den fajten. Den svenska nationalkänslan inriktades på att hylla den svenska kulturen och naturen, "folksjälen". I stället för nya statyer över Karl XII och Gustav II Adolf byggde vi Skansen, invigde nationalparker och grundade Svenska turistföreningen. Slåss vi för nationen är det resterna av det vi gärna förknippar med det politiskt neutrala, stillsamt melankoliska Carl Larsson-Sverige vi försvarar: allemansrätten, snuset, julfirandet, sommarpsalmerna, den röda stugan i skogen och nakenbadet i sjön.

Efter andra världskriget och neutralitetsårens skam kom ett stänk av självförakt och ett behov av att distansera sig från det blågula. Att vara en god svensk blev att vara demokratisk, solidarisk, humanistisk, jämställd och kanske framför allt internationalistisk. Vi blev folket som undviker att åka till semesterorter där det fanns svenskar, som hyllar vad som helst – öltält, chorizokorvar, bag-in-box-viner – bara det går att klassa som "osvenskt".

Därför är de mest beundrade svenskarna de som har lyckats utomlands; vi upphör aldrig att fascineras över Astrid Lindgrens, Stieg Larssons, Greta Garbos och Pewdiepies framgångar. Därför kan en folkkär programledare klaga på att "Sommar i P1" är "sjukt svenskt", medan en ledarkrönikör på Sveriges största tidning föreslår att hon på sin medborgarskapsceremoni borde tilldelas en ursäkt. Därför har vi ett gång på gång omhuldat och aktualiserat nationalepos som Vilhelm Mobergs utvandrarserie, som handlar om hur vidrigt allt är i Sverige – "detta jävla näste" – och hyllar de individer som var modiga nog att vända landet ryggen.

Och därför har vi den här diskussionen precis hela tiden. För är det något som är enhetlig svensk kultur - kanske inte från urminnes tider, men ändå en vördnadsvärd del av vår nationella identitet – så är det att älta, debattera och misstro själva idén om en svensk kultur. En kultur jag just därför är evigt tacksam över att både få tillhöra och be om ursäkt för.

Följ Expressen Kultur på Facebook. Där kan du kommentera våra artiklar.
