Lunch med Montelius: "Ett gräv om Lill"
Kulturredaktionen

Gunilla prisar Radioföljetongen "De oroliga" av Linn Ullman inläst av Marie Richardson och med Sten Ljunggren som pappans röst. Romanen innehåller bland annat intressanta aspekter av mammans personlighet som tidigare inte har kommit fram. Den glorifierade modersgestalten och "Bergmankvinnan" visar sig vara en ganska egotrippad och opportunistisk person.

– Vad skönt att nån av de här "Ingmar Bergmans kvinnor" inte bara framställs som offer. Det är så väldokumenterat att Ingmar Bergman var vidrig. Det är bra om kvinnorna också kan får vara lite vidriga ibland, säger Martina.





Vidare berättar Martina en smula skamset om en unik sms-inbjudan som hon missat. Den nya jurymedlemmen i Idol, stjärnproducenten Alexander Kronlund hade skickat en inbjudan till Gunilla och Martina att komma och podda hemma hos honom i Los Angeles.

– Han undrade om vi ville komma till Los Angeles och sova över i hans lyxhus. Men jag har tappat bort flera telefoner och med dem en massa sms, säger Martina mycket skamset.

Alexander Kronlund blev orolig för att Gunilla och Martina hade tyckt att han var uppblåst som kunde tro att de ville komma hem till honom och ringde upp Martina för att be om ursäkt.

– Men vi hade visst kunnat göra det, utropar Martina.

– Vi kan komma hem till honom nu när han bor här i Sverige, föreslår Gunilla.

– Alexander! Vi kommer jättegärna hem till dig där du är nu, som kompensation för att jag schabblade bort det där sms:et, säger Martina.





Gunilla och Martina spekulerar också om SVT:s inställda dokumentärfilm om Lill Lindfors.

– Den där dokumentärfilmaren Johan Asplund har yttrat sig väldigt bittert i pressen, konstaterar Martina.

– Jag tycker att han låter påskina att Lill Lindfors skulle agerat av ren fåfänga när hon hade synpunkter på resultatet. Men mellan raderna läser jag att det här kanske inte är en särskilt bra dokumentär.

– Det här med Lill kanske var hans senkomna stora break, tror Martina.

– Jag har en känsla av att det helt enkelt var för dåligt, säger Gunilla.

– Varför ska Lill Lindfors låna ut sig själv till en dålig film, undrar Martina.

– Han kanske har blandat ihop sina roller och tror att han ska göra en Janne Josefsson-granskning av Lill Lindfors och smygfilmat henne under nåt bord, säger Gunilla.

– Så är det: "Hon ska inte tro att det här är hennes jävla dokumentär", tycker han för det är HANS GRÄV, säger Martina.

– Johan Asplund har liksom inte vibbat in. Svenska folket är inte intresserad av någon annan berättelse om Lill Lindfors, säger Gunilla.

Dessutom delar kulturtanterna med sig av sommarens livsstilsprojekt: Martina har vilat sig i form genom ett kölappssystem och Gunilla har levt obekvämt som en 18-åring.



Lyssna på avsnittet här: "Ett gräv om Lill".
