Feminism är för alla – nödvändig självklarhet
Negar Josephi

Vi försökte få tag på en taxi. En bil stannade och genom fönstret sträckte några män ut armarna och viftade med sedlar. Hoppa in, skrek de. Jag tittade på min mor och hon tittade på mig och sa "Ja, det här är vanligt när kvinnor går utan manligt sällskap ute i mörkret. Då blir man hora i Iran."

I den lilla boken "Alla borde vara feminister" beskriver Chimamanda Ngozi Adichie vad som händer när hon kliver in i lobbyn till ett av de finaste hotellen i Nigeria.

Hon blir stoppad av vakten som förutsätter att hon måste vara där för att sälja intima tjänster. För honom är en ensam kvinna på ett hotell per definition prostituerad. En ensam man som kommer in i lobbyn är, lika självklart, en respektabel person som haft affärsmöten och nu ska vila på sitt rum, förmodar jag. Om han köper lite sex där uppe gör inte så mycket. Han är ju man. Chimamanda Ngozi Adichie berättar om Nigeria vars kvinnosyn i mångt och mycket påminner mig om Iran, ett land där universitetsutbildade kvinnor blir hemmafruar för att slippa bli sexuellt trakasserade på arbetsplatser.

Hon påminner även om hur vi uppfostrar våra barn och hur kvinnors beteenden går vidare till döttrar. Att man tackar sin man när han tar hand om barnen. Att man inte ska ha allt för stora ambitioner i livet. Framgång är bra men inte på männens bekostnad. Kvinnor ska kompromissa och rädda sina äktenskap genom att göra avkall på sina egna drömmar. Familjen kommer före allt.

Det mesta i "Alla borde vara feminister" är självklarheter för oss som lever i Sverige, som har kommit så mycket längre i dessa frågor. Men det är bra att svenska gymnasieelever får boken, eftersom den ger en inblick i hur kvinnor lever i andra delar av världen. Det är också feminism.
