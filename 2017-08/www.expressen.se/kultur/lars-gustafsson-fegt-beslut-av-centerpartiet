Lars Gustafsson: Fegt beslut av Centerpartiet
Lars Gustafsson

Danuta Danielsson, en dam med polska rötter som upplevt ett och annat i sitt liv upprördes av en nynazistisk demonstration i hemstaden Växjö och svingade sin handväska, modell Muminmamma i en till hälften hotfull, till hälften avvärjande gest. Det blev ett odödligt fotografi, ett av dessa sällsynta föreviganden av ett ögonblick som inte låter sig glömmas.

"Hon var blyg över all uppståndelse som bilden orsakat. Det kändes stort att få träffa henne och prata lite. Hon visade verkligen vad hon tyckte och gjorde det ingen annan vågade. Hon hade inga vapen, bara sin handväska", sa fotografen Hans Runesson senare i boken "De sista tanterna".



Susanna Alwin skapade en bronsstaty av fotografiet, i samma tradition som den berömda skulpturen av marinkårsoldaterna som reser den amerikanska flaggan över Iwo Jima.

Nu har Kulturnämnden i Växjö rivit upp sitt eget tidigare beslut att statyn över damen med väskan. ”Jag kan inte stå för att hon möter en oliktänkande med ett tillhygge”, säger nu Eva Johansson, centerpartistisk ordförande i kulturnämnden.

Nehej. Våld löser som bekant inga problem. Till exempel de nazistiska dödsfabrikerna. Det fanns en gång en invasion i Normandie. Den löste rätt många problem. Och där fanns, har man sagt mig, ganska tydliga våldsinslag.



Växjös centerpolitiska kulturnämndsordförande vill hindra minnesmärket över en antinazistisk dam som höjer sin handväska till strid eller försvar. Det väcker en del gamla tankar om Centern; P O Sundman och rätt många av hans forna meningsfränder fann en tillflykt där.

Men för att sammanfatta mina aningar: Centern är ett parti som jag måste råda att undvika. Det vore nog bra om det partiet försvann i den kommande stora omskyfflingen eftersom de inte kan tåla ett monument över en modig antifascist.
