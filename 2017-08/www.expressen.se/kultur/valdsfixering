Våldsfixering
Anita Goldman

När jag i mitten av 1980-talet forskade om Bibelns kvinnosyn för min bok "Våra bibliska mödrar" i det Hebreiska nationalbibliotekets judiska läsesal i Jerusalem, satt jag omgiven av en salig blandning gängliga unga studenter av båda könen och ultrareligiösa män med sidlockar och stora skägg.

Vi läste samma källor men fann diametralt olika svar på våra frågor. Jag brukade titta upp på de skäggiga kollegorna när jag funnit något nytt extra skarpt bevis på mina feministiska teser och tänka att de skulle stenat mig om de vetat vad jag just skrivit ned.



En av de ofta sedda besökarna i läsesalen var en liten böjd man, med skarp näsa, stora gammaldags glasögon, en svart kalott på huvudet och riklig grå hårväxt vid öronen. Professor Yeshayahu Leibowitz var fram till sin död 1994 en av det moderna Israels lärdomsgiganter. Professor i biokemi, organisk kemi och neurologi var han också framstående filosof med enorm kunskap om de judiska källorna. Han var en av huvudredaktörerna för den Judiska Nationalencyklopedin.

Genast efter Israels seger i sexdagarskriget 1967 varnade den religiösa professorn att Israel skulle komma att bli ett nytt Rhodesia om man inte lämnade tillbaka de ockuperade territorierna.

Från första stund blev Klagomuren i Jerusalems gamla stad brännpunkten för en ny nationalreligiös kult. De världsberömda fotona av fallskärmsjägare (nästan samtliga på den tiden uppväxta i sekulära kibbutzer) som med tårar i ögonen blickade mot Klagomuren de just erövrat (befriat i israelisk politisk jargong), rörde en hel värld.



Men inte professor Leibowitz. Han kallade den nationalistiska segerkulten vid Klagomuren för Discotel (en ordlek med diskotek och det hebreiska ordet för Klagomuren, "Kotel").

Professor Leibowitz nämns i den israeliska filmen "The Gatekeepers", Oscarsnominerad i dokumentärfilmsklassen. Sex före detta chefer för den mytomspunna israeliska säkerhetstjänsten Shin Bet (ansvariga för de våldsamma och spektakulära aktioner som lett till braskande rubriker i världsmedia) talar i filmen mycket öppet och självkritiskt om sina handlingar och den förda politiken.

I filmen läser regissören Dror Moreh upp ett citat från professor Leibowitz för Yuval Diskin, som var chef för Shin Bet under åren 2005-2011:

"En stat som härskar over en fientlig befolkning på en miljon främlingar kommer utan all tvekan att bli en Shin Bet-stat, med allt vad detta innebär för utbildning, yttrandefrihet och demokrati. Korruptionen som existerar i varje kolonial regim, kommer att fästa sig på staten Israel."

Den förra säkerhetschefen nickar och säger att han håller med om varje ord.



I dag bär en majoritet av israeliska fallskärmjägare den nationalreligiösa rörelsens (bosättarrörelsens ideologiska spjutspets) virkade kalott. Vilka de skulle lyda - sina rabbiners uppmaningar att inte lämna det heliga Landet, eller militära order att utrymma bosättningarna - diskuteras hett i Israel.



De palestinier som staten Israel härskar över har vuxit till 2,7 miljoner i Östra Jerusalem och på Västbanken (ytterligare 1,6 miljoner lever i Gaza). 350 000 judiska israeler är nu bosatta inne i de ockuperade territorierna. I skrivande stund vet jag inget om det israeliska valresultatet, men allt pekar att de som inte skulle ta uttrycket ockuperade territorier eller Västbanken i sin mun utan i stället kallar dem Judéen och Samarien och Landet Israel kommer att få förtroendet att fortsätta med sin destruktiva härskarpolitik och krypande annektering.

Krypande annektering är termen som återkommer i den nyutkomna mastodontantologin "The impacts of lasting occupation. Enduring challenges and emerging answers" (red. Daniel bar-Tal och Izhak Schnell, Oxford University Press).

Där penetreras de två kulturer, ja de två världsuppfattningar, som står mot varandra i dagens Israel. Till syvende och sist är det valet mellan dem som israelerna lägger sin röst i dagens val:



"Retro står mot metro, en judisk etnonationalism mot en israelisk politisk nationalism, det bibliska Landet Israel mot den demokratiska staten Israel, en partikulär syn på judendomen mot en universell, ett cirkulärt tidsbegrepp mot ett linjärt, en med staden Jerusalem som symbol mot en med Tel Aviv som sitt centrum."

I boken analyserar en rad framstående israeliska akademiker i geografi, pedagogik, socialt arbete, juridik, sociologi, statsvetenskap och kommunikation hur den israeliska identiteten omskapats av fyrtiofem år som ockupationsmakt, vilka utgör mer än två tredjedelar av staten Israels hela existens. På område efter område påvisar skribenterna hur ekonomi, mänskliga rättigheter, utbildnings- och rättsväsende påverkats negativt av den långa ockupationen, inte endast i de ockuperade områdena utan även inne i staten Israel.



Hanna Herzog, professor i sociologi vid Tel Avivs universitet, skriver i ett intressant bidrag om hur en manlig militaristisk ledning ensidigt betonar den yttre säkerheten och hur detta har fått djupt menliga följder för individens säkerhet på det ekonomiska och sociala planet.

Klassklyftorna har växt ofantligt, den offentliga sektorn behandlas allt mer styvmoderligt och Herzog pekar särskilt på ett ökat våld mot kvinnor i den våldsamma ockupationskulturens spår.

Redaktörerna för antologin kallar den sionism som nu är alltmer förhärskande för neo-sionism. Detta är en form av nationalism med ett partikulärt etos kring ett biblisk hemland vars hjärta ligger just på Västbanken - och vars suveränitet inte bygger på FN:s erkännande, utan endast på Herren självs.



Det universella etos som uttrycks i den israeliska självständighetsförklaringen börjar bli lika föråldrat som gammelsionismens ideal där en ny hebreisk jordbrukare och soldat verkade för allas gemensamma bästa.

Det är mycket svårt att i den israeliska offentligheten finna någon som helt enkelt fördömer ockupationen utifrån universella begrepp som mänskliga rättigheter och moral. I stället träter man om vem som är mest sionist eller mest judisk.

Så kallade till exempel häromdagen den ständigt Nobelpristippade författaren Amos Oz premiärminister Netanyahus regering för den mest antisionistiska någonsin. Om man inte skapar två stater för två folk är en binationell stat med en palestinsk majoritet ett snart faktum, och den sionistiska rörelsens dröm om en judisk stat därmed imploderad, menade Oz.



Den före detta utrikeministern och sekulärt profilerade Zipi Livni - som ser sig nödgad att under valkampanjen låta sig fotograferas vid Klagomuren med en sjal över huvudet - kallade av samma anledning Netanyahus styre för antijudiskt i en hetsig tv-debatt häromkvällen.

Då kan jag sakna professor Leibowitz. Eller min lärare i modern hebreisk lyrik vid det hebreiska universitetet i Jerusalem, Jehuda Amichai (död 2000), som var något så ovanligt som en ödmjuk, humoristisk och mjukt talande nationalpoet. Amichai som i en dikt profetiskt skrev att "graffitin på de vita stenväggarna i Jerusalem även i fortsättningen kommer att skrivas på tre språk; på hebreiska, på arabiska och på dödens".



Anita Goldman är författare och levde 18 år i Jerusalem.
