Nu är det snart slut på finska muminmuggar
Annina Rabe

Arabias keramikfabrik i Helsingfors har beslutat att lägga ner sin produktion och flyttar verksamheten utomlands. Förutom den högst påtagliga tragiken i att 130 yrkesskickliga personer förlorar jobbet innebär fabriksnedläggningen också slutet på en era. Från och med nu kommer inga muminmuggar att längre tillverkas i Finland.

Vi som har köksskåpen bågnande med muminmuggar, och därtill ser dessa ständigt i värde stigande porslinsobjekt som en pensionsförsäkring, tar emot detta besked med bestörtning. Var ska muminmuggar tillverkas om inte i Finland? Jo, förvisso görs redan en hel del kopior i Japan och Thailand, men detta känns ändå ödesmättat.



Vi muminmuggsfanatiker, av illasinnade tungor ibland kallade ”muminmuggsvänstern” befarar det värsta. Vi för redan en ständig kamp. Mot alla utgående modeller - till min fasa ser jag till exempel nu att Too-Tickimuggen försvinner till nyår – hur KAN de? För att inte tala om alla de förvanskade kopiorna. Vi puritaner har redan uthärdat mycket – till exempel dåliga japanska tecknade muminfilmer som har föga med originalböckerna att göra. Som de dystopiska Misor vi är ser vi nu framför oss en mörk framtid där mer eller mindre vulgära kopior helt kommer att ersätta originalen.



Finsktillverkade muminmuggar kommer att bli de nya samlarobjekten och andrahandsmarknaden trissas upp ytterligare. Man kommer inte att våga dricka kvällstéet ur sina favoritmuggar längre av rädsla för att de ska gå sönder. Och inom tjugo år kommer mängder av fattiga kulturarbetare utan vettig pension att tvingas mass-sälja sina finsktillverkade muminmuggar för att ha råd med hyran.

Nå, det kommer nog även fortsättningsvis att finnas muminmuggar, även om de är tillverkade någon annanstans. Men en utlokalisering av en sådan anrik institution som den finska Arabiafabriken är naturligtvis inget mindre än en liten tragedi, muminmuggar eller inte.



Följ Expressen Kultur på Facebook. Där kan du kommentera våra artiklar.
