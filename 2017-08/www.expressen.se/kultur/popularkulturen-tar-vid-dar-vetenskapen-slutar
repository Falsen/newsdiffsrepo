Populärkulturen tar vid där vetenskapen slutar
Sara Berg

Framtiden blir egentligen inte intressant förrän vi är i eller förbi den. Vi kan sitta med våra framtidsscenarier om flygande bilar, robotar och rymdstäder, men det är först när vi hinner ikapp facit som våra spekulationer säger oss något. Främst om oss själva.

”Into the Unknown” handlar därför inte så mycket om framtiden per se, utan om tidigare generationers förhoppningar och farhågor inför detta kommande, okända.

LÄS MER: En ocivilisation pågår framför ögonen på oss

Symtomatiskt är att människan har svårt att tänka bortom den kunskap hon redan har. I början av utställningens huvuddel, vilken består av en halvcirkelformad gång, uppbyggd som en mörk, intermedial datorspelsvärld, har vi ännu inte rest ut i rymden och därmed utgörs fiktionen av ett liv under vatten, dinosaurier och diverse flygmaskiner. Jorden var gåtfull nog och vi ville erövra de områden vi inte hade tillgång till.

Mycket kretsar givetvis kring populärkultur, den arena vi använder när vetenskapen inte räcker till. Här finns såväl gammal filmrekvisita som mängder av serietidningar och böcker. Men även autentiska tidningsannonser om kolonialiserade planeter.

En favoritsektion är den som blickar bakåt i stället för framåt, med teorier om alternativ historieskrivning (fast inte på ett förintelseförnekande vis) och litteratur som utmanar både kroppsliga begränsningar och genus.

Även Conrad Shawcross installation ”In light of the machine” två våningar ned är fascinerande. Detta är en mer nutida sci-fi-tolkning, i form av en trebent robot som rör sitt känselsprötförsedda armhuvud åt olika håll.

Först tror jag att den verkligen kan känna av min närvaro i rummet, att den faktiskt har mänskliga sinnen, vilket för en stund får mig att känna mig som Joaquin Phoenix när han blir kär i en dator i filmen ”Her”. Sedan inser jag att när humanoiderna kommer är jag körd.

Eller så kommer de aldrig, för är det något jag tar med mig, så är det att om framtiden har vi inte en aning.



LÄS MER: Priset för profiten ger hopp och förtvivlan





Sara Berg är kritiker på Expressens kultursida.
