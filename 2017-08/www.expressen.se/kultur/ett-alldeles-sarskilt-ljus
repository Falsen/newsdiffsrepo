Ett alldeles särskilt ljus
Linda Skugge

”Bläddra för snabbt men inte för snabbt. Lita på intuition men ge varje profilbild en ärlig chans. Bläddra bort om första bilden är en gruppbild. Om det finns något, något alls, som händer vid den första bilden så klickar du på den. Det är dåligt om hon gör samma min på varje bild. Det är dåligt om hon står med vad som ser ut att vara en före detta pojkvän. Det är dåligt om hon ser för glad ut på alla bilder, det är bra om det finns en festbild. Vi kan inte ha några gemensamma vänner.”

Så beskriver Jack Hildéns alter ego Isak dejtingtjänsten Tinder. Sedan messar ”Ester” men hon heter ”Micke” i telefonboken.



LÄS MER – Hanna Johansson läser Jack Hildéns debutroman och saknar mod



Men "God och opåverkad" är inte en trött bok om sociala mediergenerationen, det är en bok om ­– så som Isak själv så vackert formulerar det – vad det betyder att leva och att inte leva. Det är en bok om skam: att skämmas så inför sina föräldrar att man inte har några vänner så man går och sätter sig i trapphuset ett par timmar med förevändningen att man är ute och träffar kompisar. Och i studentmössan står det nästan ingenting.

Om att skämmas så inför sin kroniska sjukdom att man tar sprutor i smyg, ”glömmer” tabletterna, slarvar med den viktiga träningen. Om könssjukdomar. Om droger.

Om Bret Easton Ellisk letargi: Han gör ingenting, han står på en balkong, han har ingen frukost hemma. Sängen har han hittat i grovsoprummet. Den har en djup grop, han kan välja att ligga i gropen eller på kanten. Det händer att han vänder på tjejen så hon kan luta sig mot garderoben så han kan ta henne bakifrån, han kan inte hitta bröstvårtorna när han försöker kyssa dem.



LÄS MER – Linda Skugge: Vilken diagnos har Lotta på Bråkmakargatan?



Är det så här det ser det ut när en människa går under? undrar Isak. Och: Folk gör väl hela tiden saker utan att veta varför?

Jack Hildén lyckas sammanfoga alla sina ämnen (pappauppgörelse, den kroniska sjukdomen, söka kickar på Tinder) till en spännande helhet som något otippat funkar riktigt bra. Det måste vara som Isak tänker i boken, det är ett slags ljus i hans ögon. Han har det i sig.





Linda Skugge är författare, journalist och medarbetare på Expressens kultursidor.
