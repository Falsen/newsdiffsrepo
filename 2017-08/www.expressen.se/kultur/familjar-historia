Familjär historia
Amanda Svensson

Per Wästbergs utgångspunkt för den självbiografiska boken "Erik och Margot"är till synes ifrågasättandet av det egna minnet. Wästberg har redan tidigare uttömmande skrivit sina memoarer, samt publicerat sina dagböcker från uppväxtåren.Att han nu återvänder till denna period för ett da capo motiveras med den hyfsat nya upptäckten att hans far, publicisten Erik Wästberg, under hela sonens uppväxt haft en kärleksrelation med sin svägerska, Pers moster Margot.

Med denna nya information blir Wästbergs minnesbilder av sina föräldrar, och den ofta närvarande moster Margot, dubbelexponerade och svårtydda. Eller, i teorin är det så. I praktiken tycks Wästberg inte ha några större problem att foga in sina släktingar i det nya familjepusslet, sökandet efter sanning och förståelse framstår snarare som ett svepskäl för att än en gång få teckna ned lite glada minnen av en spirituell uppväxt och en dyrkad far.

Har jag haft fel om vilka min pappa, min moster och min mamma var? frågar sig Wästberg, och kommer redan efter ett par sidor, med sin typiska godmodighet, fram till att så inte är fallet. Vad som följer är i stället 300 sidor av idylliska minnen från skärgårdssomrar, hopsamlade vittnesmål om Erik Wästbergs förträfflighet samt, för att nu vara rättvis, några pliktskyldiga försök att problematisera Margots märkliga ställning i familjen, gentemot Erik, och inte minst gentemot sin egen syster som inte visste någonting.

Inte kan väl detta liv i lönndom ha varit det liv hon drömt om? frågar sig Wästberg, men kommer ingen egentlig stans med resonemanget.



Kring den allra mest brännande frågan plockar Wästberg dessutom fram ett par rejält tilltagna skygglappar. Det handlar om den hemliga relationens startskott, det som Margot själv beskriver som en våldtäkt. Hon vittnar om hur hon som 17-årig oskuld blev överfallen av Erik Wästberg i familjens skärgårdshus Solgård, en händelse som Per Wästberg sirligt estetiserar tills den framstår som ett passionerat, delvis ömsesidigt och närmast ödesstyrt möte. Man kommer att tänka på antika myter, gudar som stiger ner från Olympen för att ta för sig av de jordiskt sköna, våldtäkten som initieringsrit i det gudomliga riket.

"Överväldigades hon av det faktum att hon ovetande måste ha frestat honom till denna attack, besegrat honom med sin attraktionskraft?" spekulerar Wästberg kring Margot, och överför i god svensk rättsanda delar av skulden på våldtäktsoffret.

"Erik och Margot" har undertiteln "En kärlekshistoria" men som sådan är den föga övertygande. Som argument för ett omedelbart införande av en samtyckeslag är den dock utmärkt.
