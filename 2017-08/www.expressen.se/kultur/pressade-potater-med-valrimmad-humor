Potatisfest när Unga Dramaten söker svar
Anna Håkansson

Finns det något så anspråkslöst som en potatis? Jordig, brunmurrig och i ständigt behov av smakförstärkare. Vardagsmaten inkarnerad. Unga Dramaten och Agneta Ehrensvärd fortsätter sitt undersökande av livets nödtorft. I början av året vatten, nu potatis.

Här tilldelas potatisen en plats i rampljuset som inte förärats en rotsak sedan Storpotätens dagar. Och om denne tidigare tagit heder och ära av vår knöl, är den härmed återupprättad. I bästa Idlaflickestil bollar och besjunger den unga denimklädda ensemblen potatisen i ett scenrum för ändamålet omvandlat till jordkula med stampat lergolv.

Rasmus Luthander, Marcus Vögeli och Janna Granström rör sig ledigt och könsöverskridande mellan potatisens märkesår, en Pizarro här och en Marie Antoinette där, enkelt markerade med en mössa eller en tufsig 1700-talsperuk.

Med stor språkkänslighet och avslappnad humor lyfter de Magnus Lindmans fyndiga och välrimmade text ytterligare ett snäpp.

Medan Vögeli ger avstressad kropp åt sin uttråkade Ludwig XVI och Granströms pengahungrande spanske kejsare lyser av lystnad sätter Luthander sina figurer med ett underbart utstuderat minspel och kroppsspråk. Hans potatisblastförgiftade drottning Elisabeth av England tillhör en av föreställningens höjdpunkter, komplett med pruttversion av "God save the queen".

Tillsammans får de publiken att svettas över räddningsförsöken av den pestdrabbade potatisen i en scen som lägger amerikanska sjukhusserier i lä. För potatisen är värd att rädda och när vi bjuds upp på scen för att bidra till potatisrevolutionen är den där sönderkokta skolmatsalsfienden glömd.



Stundtals blir det en anrättning i enklaste laget. Det hade inte skadat med ett tillbehör med samtidsknorr. Varför inte en riskaka eller två?

"Potatisrebellerna" är en i flera bemärkelser kultiverande föreställning som pressar potäten på alla sina metaforiska och humanistiska egenskaper. Inte minst i slutsången där alla potatissorters namn och egenskaper hyllas till Stefan Johanssons musik.

I den angränsande finrestauranginredda potatiskällaren firas mångfalden med ytterligare en dimension av huvudpersonen - en kall vichyssoise.



Följ Expressen Kultur på Facebook - där kan du kommentera våra artiklar.
