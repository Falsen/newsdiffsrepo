Lite och nytt för småknytt
Margareta Sörenson

Stor bok, liten bok, det är frågan. Att läsa tillsammans med de minsta barnen är ett fyrhändigt projekt där man pekar sig fram. Stora bilderböcker och uppslagsverk kan bli härliga djuptittningar; "om aftnarne har vi 'Stora Meyer' och ritsakerna; och så är det godnatt..." skrev August Strindberg om stilla hemmakvällar med lilla dottern Anne-Marie, hans femte och yngsta.

"Stora Meyer" var ett tyskt uppslagsverk med planscher och jag minns själv från ett utlandsår med minimalt medfört bibliotek, hur den knubbiga Lilla Focus var till stor glädje för en tvååring. Vi slog upp H och frossade både i Hund och Häst med många pyttesmå pennteckningar på raser och typer.



Elsa Beskows och Ottilia Adelborghs stora, vackra bilderböcker slog igenom på 1890-talet, men idén om små böcker, i lagom storlek för en liten hand, kommer från den engelska väckelserörelsen vid samma tid. Små, fina böcker för barnen skulle i tider av pedagogiskt nytänkande göra läsandet roligt. Folkskolans läseböcker var små, och trenden har stått sig.

Svenska förlaget Folket i Bild gav på 1950-talet ut de länge älskade Gyllene böckerna i litet, kvadratiskt format, de flesta översatta från engelska av Gösta Knutsson, med ganska mycket text per sida.



Små böcker för de allra minsta barnen är senare tiders påfund med genomslag kring 1970-talet. De kompetenta och kritiskt tänkande småbarnen skulle kunna bära omkring sina egna böcker, samt tilläts både bita i dem och bläddra med stor handkraft. I dag är småbarnsböckerna i kartong med stadiga boksidor som tål kladd och sug. En kär bok är också ett kärt föremål, som kånkas kring och till exempel bäddas ner i dockvagnen. De kallas ofta pekböcker, även om de innehåller text utöver bilderna, och genren har utvecklats i många riktningar med några pekmästerskap som Barbro Lindgrens Max-böcker eller Anna-Clara Tidholms språkminimalistiska Knacka på!-svit.



Visst finns det en hel del pekisar som aningslöst sysslar med vardagsgöromål, tandborstning och gulliga djur och grejer. Men för dagens tultare finns också ett kvalitetsutbud, där Barbro Lindgren fortfarande är grande dame, och andra följer i hennes spår och tar småböckerna till nya höjder.



1) Formatmässigt, till exempel. Vänder man ett uppslag i en helt liten bok på höjden får man ett stort bildformat. Lotta Geffenblad tänjer sidorna i två nya småböcker och gör den uppslagna boken till en gapande mun. I "Gapa stort!" får tandläkaren patienter som krokodilen, medan allt möjligt ätbart singlar ner i nästan-läskiga jättekäftarna hos olika (beskedliga) fantasimonster i "Vad äter du monster?". En upplevelsebok, för att låna en term från förlagsvärlden, där pekandet blir en mindre sak men helhetsbilden och bokkonsten desto större.



2) Böcker med lite text ställer dock krav på den vuxne med boken i sin hand. Trivsamt muttrande à la "Stora Meyer" - adjö! En kreativ högläsare får verkligen något att bita i när allting låter på nya och otippade sätt, som i Anna Höglunds "Vad säger ett russin?", som fortsätter ljudresan från "Vad säger klockorna?" från förra året. Blommornas Jiiiiii! eller russinens Piiiiiiip balanserar näsans sniff-sniff eller grävskopans gräv-gräv-gräv. Blekt tömda bilder stämmer till eftertanke. Om blommorna ska säga Jiiiii; hur ska det låta? Fint och susande? Eller liksom motordånande? Man får helt enkelt pröva.



3) Men visst kan också pekisen sätta problem under debatt. Man märker tydligt avsikten och blir (kanske) upprymd av Siv Widerbergs bok om etnicitet och barn, "Moa och Samir i lekparken". Från foträt sandlådedokumentär övergår detta lilla epos till symbolism när Moa med jeanspappa och Samir med sjalmormor visar sig bo i samma hus. I någon mening bor vi alla i samma hus. Eller borde göra det.



4) Barnperspektivet som manifest prövas i Annika Thores och Maria Nilsson Thores "Mio mera fart"och "Gunna går hem". Det är två små böcker om gungandets tjusning och konsten att gå förbi en vattenpöl utan att stanna för att plaska. Storögt och nära skildras situationen, den vuxne är bara ett par byxben eller en tröjmage. Milda akvareller och minihumor; högläsaren utmanas i fart- och plaskillustrering.



5) Men även lite större barn kan gilla små böcker. Täta på text är Julia Donaldssons och Axel Schefflers lite absurda böcker om en jätte respektive en häxa. "Den flottaste jätten i stan", Georg, är så godhjärtad att han ger bort sina nya, fina kläder till behövande. Lennart Hellsings översättning av prosan till jätten är inte lika imponerande som hans fint skrittande rim till "Kvastresan":

"Men hur häxan än hon häxade / och hur det sig begav / så börja vinden blåsa / och hatten blåste av." Schefflers bilder är roligt platta och stilla med mycket att titta på. Och så får man ju anledning att, än en gång, prata om allt som inte finns: häxor och jättar till exempel. Känns tryggt att ha dem i litet format, faktiskt.
