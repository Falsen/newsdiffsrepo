Hellgren: "Det är något overkligt över Quick"
Anna Hellgren

Dessa tre, Seppi Penttinen, Christer van der Kwast och Sven Å Christianson, fick tillsammans med före detta justitiekansler Göran Lambertz och advokat Claes Borgström byxorna avrivna redan förra året. Då publicerades det som sorgligt nog blev Hannes Råstams sista journalistgärning och även de hårdast Quick-troende lade ned vapnen. Det vill säga med undantag av ovan nämnda herrar.

I den senaste akten av dramat har Dan Josefsson i både bok och dokumentär gått vidare med Råstams material och visat hur gruppen kring den påstådda seriemördaren stod under inflytande av en vriden version av objektrelationsteorin - och under psykoanalytikern Margit Norell, expert på att locka fram "dolda minnen" hos sina analysander.

Men inte heller den här gången biter bevisen.

Göran Lambertz fortsätter att med gott humör desavouera sig själv på bästa sändningstid. Övriga tiger, även om de med jämna mellanrum producerar debattartiklar där de framhärdar i att de fortfarande har rätt.

Visst bidrar - och de är många - inslagen av vansinne till overklighetskänslan, men det är främst känslan av repriserad teater som stör. Leif GW Persson mullrar fram dräpande one-liners, de vanliga mediemännen slår på rättsskandaltrumman. Men inget fäster vid de anklagade. Och alla tycks glömma att de mord Quick tagit på sig fortfarande är ouppklarade.

Som den mördade Johan Asplunds pappa försökte påpeka i tisdagens "Veckans brott": bakom varje mord finns ett brottsoffer. Som hade föräldrar, syskon, partners, vänner och mostrar. Farsen fastnar i halsen.

Själv tänker jag på Eva Lundgren. Genusprofessorn som efter sin medverkan i Evin Rubars famösa "Könskriget" löpte gatlopp ända fram till porten hos arbetsgivaren Uppsala universitet där hon tvangs överlämna lådor fulla med forskningsmaterial så att hennes påstått uppdiktade forskning kunde granskas. Månader senare friades Lundgren i tysthet.

Sven Å Christianson, "minnesexperten" vars vittnesmål i rättegångarna - mot redan då tillgänglig vetenskap - intygade att människor i allmänhet och Quick i synnerhet är förmögna att helt förtränga att de begått flera mord och som ser Margit Norell som den "mor han aldrig haft", sitter i orubbad professorsposition på Stockholms universitet.

Något säger mig att det hade kunnat se annorlunda ut.
