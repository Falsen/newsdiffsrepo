Berättelser från piketbussen
Jens Liljestrand

Nyckelscenen i Jonas Hassen Khemiris emblematiska DN-text i Reva-debatten är minnesbilden av hur författaren som ung intet ont anande stod utanför Centralstationen, när en polis plötsligt avkrävde honom på legitimation och slängde in honom i en piketbuss. Historien har för några kanske verkat överdriven eller friserad; så illa kan det väl ändå inte vara?

Förhoppningsvis kan gårdagens nyhet från Corren i Linköping tjäna som en väckarklocka för dem som tvivlar på bilden av en strukturell diskriminering i Sverige.



Reportern Héctor Barajas, som har arbetat på tidningen i 19 år, bevakade i lördags en SDU-demonstration när polisen krävde honom på legitimation, ryckte ifrån honom hans kamera och slängde in honom i en piketbuss.

Ingen annan av de närvarande reportrarna ska ha behandlats på liknande vis. Barajas, som talar svenska med brytning, uppger att polisen ska ha sagt att han var "ett irritationsmoment".

Man kan bara hoppas att de inblandade konstaplarna hade en, som det heter, väldigt dålig dag.
