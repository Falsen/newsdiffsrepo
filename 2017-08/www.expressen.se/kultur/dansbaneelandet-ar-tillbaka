Dansbaneeländet är tillbaka
Emil Arvidson

Den konservativa viljan att skylla samhällsproblem på musik och kultur vinner mark.

I helgen hävdade en polis på SvD:s ledarsida att kriminalitet i förorter har koppling till att man där lyssnar på "amerikansk hip-hop med drogliberalism, våldsromantik och polishat."

Nu har polisen i Stockholm stoppat vad som skulle bli en av landets största dansmusikfestivaler, "Into the Factory”, bara veckor innan premiär. Detta bland annat för att man tror att festivalens besökare ska ta narkotika och börja tänka att de kan flyga.

”Risken för fallolyckor, alternativt klättring i kombination med narkotikapåverkan där tanken på att flyga från höjder inte förefaller alldeles främmande, gör att lokalpolisområdet ser enorma säkerhetsrisker...”, skriver polisen i sitt avslag.

Arrangörerna för festivalen jobbar också med "Into the Valley" i Dalhalla, en dansmusikfestival i ett före detta kalkbrott där man förra året hade anmälningar för droginnehav, men inga för personskador, våldsbrott eller sexbrott. Till skillnad från många andra svenska sommarfestivaler. Nu säger arrangörerna att man kommer att sluta jobba i Sverige. Samtidigt kommer den underjordiska technoscenen, som på sommaren har högsäsong med en lång rad fester i skogar runtom Sveriges storstäder, fortsätta i samma anda som i resten av Europa. Dessa fester kan brandmyndigheter eller polis varken godkänna eller bevaka.

Det är närmast tradition att svenska arrangörer som vill lyfta de här kulturyttringarna längre in i samhället blir utsatta för hårdare kontroller. Stockholmspolisens nu nedlagda "rejvkommission", som outröttligt jagat både reggae-DJ:s och rejvande nyliberaler, fick genomgående hård kritik.

Dansmusik är en gigantisk kultur. Hiphop anses som planetens största musikgenre. Det är som om vi inte riktigt förstått det. Världen tränger sig på, men svenska myndigheter verkar fortsatt förlamade av tanken på vad som händer om vi släpper dansbaneeländet löst.
