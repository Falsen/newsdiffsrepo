Jens Liljestrand: Sluta hacka på Chris O´Neill
Jens Liljestrand

Vi är båda födda 1974. Vi är båda gifta tvåbarnsfäder. Vi har båda närvarat vid en förlossning på Danderyds sjukhus, där vi båda i euforisk lättnad fick klippa navelsträngen.

Där tar likheterna slut. Ödet har inte låtit mig födas in i den brittisk-amerikanska societeten, inte gjort mig till finansman och inte heller fått någon prinsessa att vilja leva lycklig i alla sina dagar i mitt sällskap.

Ändå förvånas jag över att ständigt höra prinsessan Madeleines make nämnas med ett sådan flabbigt förakt. Hans uppsyn och kontinentala livsstil är ständigt föremål för pikar och gliringar av ett slag som skulle ha uppfattats som grovt fördomsfulla om måltavlan varit någon annan. Men Christopher O'Neill tillhör den kategori människor – medelålders, vit, katolsk man i det globala kapitalets tjänst – som aldrig tycks förtjäna respekt, förståelse eller ett minimum av empati.



Jag undrar bara: vad är det den här mannen har gjort som är så hemskt? I jämförelse med de övriga i kungafamiljen är han en enormt välutbildad, ambitiös och högpresterande person. I en intervju med Expressens Johan T Lindwall i somras förklarade han att han under åren mellan 22 och 38 ägnade tolv timmar om dygnet åt att stirra in i fyra datorskärmar och göra affärsanalyser. I samma artikel uppgav han att skälet till familjens flytt till London var att han tröttnat på att pendla i jobbet:

"Jag vill inte på kvällen komma hem till ett hotellrum själv", sa han då. "Jag vill komma hem till min familj och äta middag tillsammans. Allt annat är inte viktigt. Det är jag som sätter maten på bordet."

Den sista meningen (O'Neill påtalade senare att nyansskillnader mellan engelska och svenska gav citatet en olycklig innebörd i översättning) väckte ett rungande hånskratt från den svenska offentligheten. Per Svensson skrev ett sarkastiskt nålstick i Sydsvenskan som genast blev viralt, där han gjorde sig lustig över den larvige O'Neill som inte bara kan stanna i Sverige och leva på sin frus förmögenhet och sin svärfars apanage.



Men tänk om det nu är så att han på allvar inte vill det? Att han faktiskt önskar behålla det liv han har, med jobb, en egen inkomst, ett arbete han upplever som meningsfullt? Att han inte har lust att, som prins Daniel, lägga sin karriär åt sidan för att bli en galjonsfigur åt monarkin?

I landet som talar om öppenhet klagar man på att Chris O'Neill tuggar tuggummi. I landet som predikar om tolerans skrockar man om att han jämt ser trött ut. I landet som tjatar om individens rättigheter undrar man varför han inte närvarar vid de kungliga högtiderna och inte vill bli försörjd av sin frus familj.

I fredagens "Skavlan" försökte han – och hovet – hantera det faktum att Chris O'Neill har blivit den medlem av kungafamiljen som det är helt riskfritt att håna. Han pratade om hur han gått runt i två timmar i regnet i Chelsea och letat efter sin dotters gosekanin. Om blöjbyten, om sitt temperament och hur relationen har gjort honom lugnare. Om sin egen uppväxt med fem systrar: "Om kvinnor styrde världen skulle vi ha en mycket bättre värld".



Den 41-åring som framträdde var en trygg, genomtänkt och lagom självironisk man som åtminstone för mig framstod som helt autentisk, ärlig nog att berätta att hans specialitet i köket är Spaghetti aglio e olio. Spagetti med vitlök och olivolja.

"Som att blanda en dry martini", förklarade han ivrigt för en måttligt imponerad Jamie Oliver. "Enkel men kräver balans för att fungera".

Jag är som sagt inte han. Men en sak vet jag: vore våra roller ombytta hade jag känt mig stolt om jag förmått uppträda ens hälften så mänskligt som Chris O'Neill. Och jag vet vad jag skulle göra i hans ställe. Jag skulle rycka på axlarna, glida ner till baren och blanda mig en draja.
