Kärnfamilj i fritt fall på Inkonst i Malmö
Sara Berg

När söndagens scenkonstmaraton på Inkonst slutligen är över, har det gått nära elva timmar i stället för de utlovade tio. Skålen med bjudgodis vid entrén är nästan tom och delar av publiken har sovit eller lämnat lokalen under delar av dagen.

Med tanke på hur mentalt utmattad jag känner mig, är det imponerande att den fyra personer stora skådespelarensemblen, vid det här laget mer eller mindre täckta i teaterblod, fortfarande orkar stå upp.



Vi har alla varit med om ett konstnärligt experiment, signerat regissören Markus Öhrn och teatergrupperna Nya Rampen och Institutet. I stället för att enbart framföra den avslutande delen i en trilogi, vars syfte är att studera den vita, västerländska kärnfamiljen, har konstnärerna valt att spela samtliga delar i en följd. Från "Conte d'amour" (2010) till "We love Africa and Africa loves us" (2012) till "Bis zum Tod" (2014).

Öhrns konstnärskap bygger främst på videoinstallationer och performance, vilket i kombination med Nya Rampens och Institutets strävan efter att utmana den traditionella teaterformen, resulterat i en absurd blandning mellan videokonst, obekväm igenkänning, medvetet långsamma och långdragna scener samt rent knas i Dogma-anda.



Jag har svårt att bestämma mig för om det jag precis har upplevt är en intelligent iscensättning av den moderna människans inre och yttre konflikter, eller om allting bara är ett skickligt utfört skämt som vi alla gått på. Kanske sitter vi och fnissar åt den hurtige, affirmationshungrige hälsomannen som hojtar "I love my life" några gånger för många för att vi känner igen oss själva och vår samtid, kanske är det bara för att vi är trötta. Eller för att skaparna bakom verken vid det här laget har uppnått något slags oemotsagd kultstatus inom genren flippad scenkonst.



Oavsett orsak finns det tveklöst en poäng med att spela den här typen av teater på just det här viset. Det surrealistiska, smutsiga och provokativa förstärks av känslan av oändlighet, av att allting bara pågår och pågår.

Vi accepterar, uppskattar och njuter till sist av män som ålar omkring i en sörja av blod och lemlästade, afrikanska spädbarn, av en familj som får Douglas Couplands psykotiska familjekonstellationer att framstå som sunda praktexemplar och av Thailandssemesterns massagesessioner med "happy ending" inkluderat. Trots att alltsammans är en bitvis ganska osmakligt manifestation av den vita hudfärgens maktposition, eller kanske just därför.

Scenrummet är uppbyggt som en box, vilken skådespelarna befinner sig växelvis inuti, ovanpå och framför. När de inte framträder fysiskt, ser vi dem projicerade på en stor, vit duk, livefilmade ur olika kameravinklar.



Det skapar en upplevelse av peepshow, av att vi får se något förbjudet och hemligt, bestående av allt mellan livsstilssynder som frossande i skräpmat och rent lagvidriga saker som incest och mord. Mot slutet har vi tagit oss igenom tre stadier av kärnfamilj i förfall, där den mest bestående känslan är att hoppet för den traditionella, västerländska familjebildningen är mycket, mycket litet.



Följ Expressen Kultur på Facebook - där kan du kommentera våra artiklar.
