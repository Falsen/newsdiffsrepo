Nya sätt att prata om kärlek
Kulturen

”There are not many public discussions of love in our culture right now.”

Över detta, och mycket annat relaterat till bristen på en utpräglad kärleksdiskurs i det moderna väst, beklagar sig författaren Bell Hooks i den moralfilosofiska klassikern ”Allt om kärlek” från 2000.

Sedan dess tycks ett skifte ha skett.



LÄS MER - Marit Kapla: Kärlek någonstans och vartsomhelst



Inom populärkulturen är samtal om kärlek vardagsmat i dag. Särskilt tydligt blir det inom den ständigt boomande podcastscenen, där en rik flora av podcasts med fokus på relationer har växt fram. I täten: amerikanska kritikerfavoriter som ”Modern love”, ”Dear sugar”, ”Savage lovecast” och ”The heart”. I Sverige: ”Singelrådet”, ”Är ni ihop?” och ”Relationsradion i P3”.

Sanslöst omtyckta och med upplägg som hela tiden rör sig i gränslandet mellan sexspalt, terapisession och populärvetenskap har dessa poddar kopplat greppet om unga vuxna som aktivt intresserar sig för relationer.

Borta är idén om kärlek vid första ögonkastet och den medföljande skammen som kommer av att inte ha lyckats hitta rätt. Istället uppehåller sig den nya mediala relationsmaktordningen vid att ompröva normer, roller och förväntningar. Och vid att komma varandra närmare på djupet.

Det kanske mest framträdande exemplet på hur kärlekssamtalet har medialiserats hittar vi hos psykologen Arthur Aron och hans forskningsrapport ”The experimental generation of interpersonal closeness” (1997). Aron intresserade sig för hur man kan föra två personer närmare, så han tog fram ett formulär bestående av 36 noga utmejslade frågor som han lät sina studieobjekt svara på i samtal med varandra.



Testet börjar lättsamt (”Skulle du vilja vara känd? I så fall: på vilket sätt?”), rör sig sedan vidare mot mer sårbara territorium (”Om du fick reda på att du plötsligt skulle dö om ett år, hade du förändrat något i sättet du lever på i dag?”) och avslutas med att man ska fråga sin samtalspartner om råd kring ett valfritt personligt problem.

Studien har sina brister, det erkände Aron till och med själv i sin rapport, men ett av de deltagande paren kom ändå varandra så pass nära att de senare gifte sig.

Trots den tänkbart sensationalistiska vinkeln i detta uteblev det stora genombrottet för Aron och hans frågebatteri. Åtminstone fram till 2015, då New York Times kärlekskolumnist Mandy Len Catron publicerade en spalt (med tillhörande podcast) på ämnet.



LÄS MER: Kärlek i det 21:a seklet - att rigga dejtappen



”Vi tillbringade veckor inuti det intima utrymme som vi skapade den kvällen”, skrev Mandy Len Catron efter att hon hade varvat Arons frågor tillsammans med sin senaste dejt. De kärade ner sig rätt rejält, avslöjade hon, men ville samtidigt inte ge all kredd till kompabilitetstestet: ”Vi är kära för att vi båda valde att bli det”.

New York Times-spalten gjorde Arthur Arons 36 frågor om närhet till en global snackis. Snart hade många av de största relationspoddarna berört det i sina kanaler, youtubers – kända som okända – filmade sig själva när de körde igenom frågorna och apputvecklare skyndade för att få ut mobilanpassade versioner av testet på marknaden. Studien blev allmängods i samtalet om relationer.



I sommar har produktionsbolaget Two-Up satt upp en hyllad podcastmusikal – lämpligt kallad ”36 Questions” – om ett fiktivt par som tar till Arons frågeformulär när deras förhållande är på väg att gå i kras.

I tre delar dialogsjunger Jonathan Groff (känd från tv-serierna "Glee" och "Looking") och den blivande Broadway-stjärnan Jessie Shelton sin väg genom de 36 frågorna för att lära känna varandra på nytt (detta efter att Sheltons karaktär har ljugit om vem hon egentligen är i två år).

Syftet med ”36 Questions”, menar podcastens upphovsmän i en intervju med amerikanska Vulture, är att utforska vad identitet och ärlighet kan betyda inom ramarna för ett förhållande: ”Är det en rättighet eller ett privilegium att kunna kontrollera sin egen identitet? Kan man gradera ärlighet eller måste det vara antingen svart eller vitt?”

Det är precis den här typen av frågor som relationspoddarna har hjälpt till att normalisera 2017.



Fram växer en generation unga lyssnare som inte räds de stora, pretentiösa frågorna, som med glädje för ”public discussions of love” och i alla lägen bär sin emotionella medvetenhet med sig som en bunt bräckliga antenner.

Att Arthur Arons frågeformulär har blivit en het potatis inom denna demografi är på sätt och vis självklart. Formuläret har ju direktheten av en lättsam förfestlek samtidigt som det ger deltagarna ytterligare ett tryggt rum där de kan brodera ut sig om sina relationella funderingar.

I dag är det ungefär allt som krävs för att kickstarta ett samtal vi borde lärt oss att ha för längesedan.



Hateff Mousaviyan

Hateff Mousaviyan är journalist.
