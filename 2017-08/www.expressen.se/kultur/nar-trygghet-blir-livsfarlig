När trygghet blir livsfarlig
Kulturredaktionen

Trayvon Martin är precis lika gammal som min son. De bär kläder av samma märke. Han skulle också kunna vara på väg hem med en burk iste och lite godis från Seven Eleven.

Den stora skillnaden är att ingen vaktar vårt bostadsområde med vapen på fickan. Jag behöver inte vara rädd för att någon förföljer honom på grund av misstänkt utseende. Men det var vad som hände 17-åriga Trayvon Martin på väg hem till sin pappas flickväns hus i det gated community där hon bor i Sanford, Florida. Givetvis obeväpnad, som de flesta i den åldern.



Det finns undersökningar som visar att oron ökar ju fler grindar och staket och larm man sätter upp kring sitt bostadsområde. Ju större fokus på säkerhet desto större otrygghet.

George Zimmerman är dubbelt så stor som Martin, han står i brottsregistret men är en av det inhägnade bostadsområdets frivilligvakter. Sedan 2011 har han ringt SOS-numret 46 gånger och rapporterat om något som har verkat suspekt. Nu ringer han 911 igen och säger att en man går omkring och ser misstänkt ut. Hurdå, frågar mottagaren? Han ser svart ut, svarar Zimmerman. Ni behöver inte följa efter honom, sir, säger mottagaren och skickar en bil. Men Zimmerman agerar. När polisen kommer till platsen ligger Trayvon Martin livlös på gatan.

Då händer det underliga. Förövaren registreras som offret. Polisen stöder sig på den utökade självförsvarslagen "Stand your ground" (Håll ställningarna). Han har fortfarande inte blivit gripen. I går protesterade 30 000 amerikaner i Sanford. Motståndet växer. Representanter för medborgarrättsrörelsen säger att de inte upplevt något liknande sedan den brutala lynchningen av 14-åriga Emmett Till 1955.



Amerika rister till. Sanfords polischef har efter påtryckningar stigit av sin post, ett tag. Vad som än händer så kommer presidentvalet 2012 inte bara att handla om skatter. Det kommer också att handla om en 17-årig kille som blev misstänkliggjord för sin färg och vars mördare skyddas av lagen.
