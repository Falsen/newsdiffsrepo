Blek start med eldfängt slut i Dalhalla
Gunilla Brodrej

Det är paus. Lägger mina frusna händer runt pappersmuggen med te och känner mig missmodig. Folk har rest långt för att höra opera i det berömda kalkbrottet. Någon har hört talas om en av världens bästa utomhusscener. Och ljudet är verkligen bra.

Men nu efter första avdelningen av Dalhallas ”kväll med Carl Orff” känns det hela genant. För alla inblandade.

”Catulli Carmina” är en av två mindre kända delar av Carl Orffs musikaliska triptyk ”Trionfi” och bygger löst på Catullus olyckliga kärlek till Lesbia. Den är komponerad för kör a cappella och slagverk, vilket innebär att kören har ett styvt jobb med intonation och rytmisering. Det krävs mycket arbete att få Orffs intrikata partitur att svänga och det är tufft för en kör som till stora delar består av amatörer. Naturligtvis är det både vällovligt och rimligt att inte bara spela jättepopulära ”Carmina Burana” och skapa en helkväll. Någon borde ha dragit i nödbromsen i tid. Men fortsätt läs.



LÄS MER – Gunilla Brodrej: Helen Sjöholm och Malena Ernman är prima primadonnor



Den pampiga och ödesmättade kören ur ”Carmina Burana” (Sånger från Bayern 1936) används väldigt ofta till allsköns film och datorspel som innehåller masscener och styrkedemonstrationer. Därigenom har ”Carmina Burana” blivit porten in i klassisk musik för många. Som en parantes var Carl Orff också Nazitysklands mest framgångsrike kompositör. ”Carmina Burana”, blev något av en signaturmelodi för ungnazister, ”stormig och dicplinerad” löd det positiva omdömet i nazistiska Völkicher Beobachter. Trist, men sant.

Med det sagt. För många är det här bara en härlig kväll i Dalhalla och det första mötet med ”opera”.





Därför känner jag mig som sagt nedslagen i pausen och sörjer Margareta Dellefors vackra operavision som en gång satte detta kalkbrott på den internationella operakartan.

Regiteamets rödvita sceniska inramning med ballonger och luciatågsestetik förmår inte rädda första akten som genomförs med ett nödrop. Brydd återgår jag till min plats i bänkraderna och virar in mig i ännu en yllesjal för det blir råkallt i kalkbrottet när solen gått ner.



LÄS MER – Gunilla Brodrej: En "Carmina Burana" med tondöv estetik



Men då brakar det loss.

Och det beror framför allt på två saker: På Dalasinfoniettan under David Lundblad och på en påkostad eldshow av Patrik Bogårdh vars like i alla fall jag inte har sett sedan mellon.

Det är som om hettan från eldkastarna värmer upp hela ensemblen och publiken med den.

Men den största glöden finns i framförandet.

Med musiker som ackompanjerar, lyfter och dubblerar stämmorna får Dalhallakören äntligen råg i ryggen att sjunga ut. Nu svänger det. Nu är musiken allt och den sceniska inramningen förhöjer upplevelsen.





Solisterna får en värdig musikalisk uppbackning och Maria (”Masjävlar”) Bloms sceniska koncept ter sig inte bara förvirrande utan får mening. Sångernas känslomässiga berg- och dalbana rasslar i gång. Körens kostymer med svarta tubformade hattar känns både komisk och poetisk på en gång.  Den platsspecifika produktionen framställer Dalhalla från sin allra bästa sida.

Och den döende svanens scen är faktiskt en av de mest underbara jag sett och hört. Tufsig och svedd står tenoren Alexander James Edwards i ett sönderfallande duntäcke och sjunger sitt lamento i svindlande högt läge. Sopranen Tuula Lindeberg står i en mjukt böljande blodröd klänning och framför en rörande version av ”In trutina”  (som givetvis brädar både Sarah Brightman och Barbra Streisands försök i genren). Och Ola Eliasson investerar allt och vinner mig helt med sin extroverta barytonsång. Han kommer att bli en spännande Dracula på Kungliga Operan i höst.

Summan av kardemumman: Dalhalla skulle ha fimpat ”Catulli Carmina” och nöjt sig med ”Carmina Burana”. Och spelat den mer än en gång. Allt annat är vansinne.



LÄS MER – Margareta Sörenson: Rackarns enahanda i Bloms flyktingpjäs



Gunilla Brodrej är scenredaktör och kritiker på Expressens kultursida.
