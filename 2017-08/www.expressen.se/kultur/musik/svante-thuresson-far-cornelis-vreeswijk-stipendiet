Svante Thuresson får Cornelis Vreeswijk-stipendiet
Jens Liljestrand

Svante Thuresson, 80, har i mer än ett halvsekel varit en av våra största musikprofiler. Han har tidigare vunnit både en Grammis (för "Du ser en man"), Expressens musikpris Spelmannen samt Monica Zetterlund-stipendiet. Ikväll tilldelas han det stipendium som instiftades av hans tidigare kollega Cornelis Vreeswijk, tillsammans med en check på hisnande 750 000 kronor.

Hur var det att jobba med Cornelis?

– Han var en sån som levde för musiken, hade en oerhörd arbetsglädje. I studion var han professionell och arbetade snabbt. Han hade kunnat göra en platta i veckan, kändes det som.

Har du någon favorit bland hans låtar?

– De roliga låtarna är fantastiska, som "En halv böj blues", men också de som är lite tyngre, som "Telegram för fullmånen". Han var både komisk, melankolisk och romantisk, det var det som gjorde honom så spännande.

Som artist personifierar du begreppet "cool". Vad är det att vara "cool" för dig?

– Det är väl att göra saker utan för stora åthävor. Jag är inte så på. Lite mera laid back. Man behöver inte jaga upp sig så mycket.

Och vad ska du göra för alla pengarna?

– Det vill jag inte tänka på förrän jag tagit emot priset ikväll. Jag är väl sån, jag kastar mig inte ut. Det här händer ju egentligen inte.

Cornelis Vreeswijk-stipendiet delas ut ikväll i samband med en jubileumskonsert på Rival i Stockholm.
