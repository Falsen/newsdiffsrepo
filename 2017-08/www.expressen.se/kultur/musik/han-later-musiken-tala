Skräckmästaren låter musiken tala
Hanna Höglund

Det är precis som i ”The Shining”.

Två små tvillingflickor springer genom hotellobbyn där jag ska träffa Krzysztof Penderecki, mannen bakom musikhistoriens läskigaste orkesterklanger. Det är hans musik som spelas när Jack Nicholson slår in toadörren på The Overlook Hotel med en yxa och utbrister ”He-e-e-ere’s Johnny!”. Och det är hans musik man hör i såväl "Exorcisten" som i den nya säsongen av ”Twin Peaks".

Men Penderecki ser inte alls ut som någon skräckmästare. Den polske nu 84-årige kompositören, som är i Stockholm för att dirigera lördagens konsert på festivalen Aurora Fine Arts, är en rar, ugglelik liten gubbe som helst vill vara tyst. Så som han kunde vara med själsfränden och kollegan, den ryske kompositören Dmitri Sjostakovitj som skrev brev till Penderecki på diagonalen med darrig handstil.

– Vi behövde inte prata för att förstå varandra, säger han med intervjuns största leende.

Men det tar en stund innan jag fattar att han inte tycker om att prata. Först tror jag faktiskt att hela samtalet är på väg att gå åt skogen eftersom jag inte hittar rätt frågor. Jag är nervös och stakar mig, men han är vänlig och säger på bruten engelska ”Let me help you out”.

Pendereckis 1960- och tidiga 70-talskompositioner med spöklika talkörer och vibrerande stråkkluster ger känslan av att ha krypande spindlar under huden. Kontrabasstämmorna sätter all mental stabilitet ur spel när de glider upp och ner längs publikens nervbanor.

Privat är han mannen som inte protesterar när hans fru Elzbieta – en maktfaktor i polskt och internationellt konstmusikliv i egen rätt – tar fram en borste ur en medhavd necessär för att fixa till hans skägg och hår innan vi kan börja prata. Hon sitter med under intervjun och pratar nästan mest. Övervakar honom ömt.

Jag vill diskutera skräckfilm och hur Pendereckis orkesterstycke ”Threnody to the victims of Hiroshima” får illustrera den ultimata ondskan. I ”Twin Peaks” åttonde avsnitt låter David Lynch nämligen ”Threnody” – som på 1960-talet både ”chockade konstmusikvärlden och mig själv” som Penderecki säger och ler igen – gifta ihop sig med en högst Lynchig iscensättning av den första amerikanska kärnvapenprovningen: den närmast ikoniska svampen. Med nya sätt att attackera fiolerna med stråken och en notbild som mest liknar grafiska blad var ”Threnody” ytterst radikal när den kom. I ”Twin Peaks” ackompanjerar musiken tittarens helvetesfärd in själva bombdetonationen i ett avsnitt som redan skrivit in sig i tv-historien som något av det märkligaste och kanske bästa som visats på skärm.



LÄS MER – Hanna Höglund: Med Brett Dean har man aldrig tråkigt



Men med den diskussionen blir det inget. Själv har Penderecki inte ens sett avsnittet. Han vill förresten inte förknippas med film över huvudtaget låter han förstå. Dels har Hollywood varit dåliga på att respektera rättigheterna när det gäller att använda hans musik. Men han har heller inte velat bli placerad i filmmusikfacket.

– ”Exorcisten” var intressant men inte riktigt min kopp te, säger han kort.

Nej, tonsättaren som gjort sig ett sådant namn att han fått en asteroid uppkallad efter sig vill hellre prata om de 1800 trädsorter han planterat hemma i sin egen park i Polen. För möjligen har hans musik mer med växande träd att göra än något annat, säger han kryptiskt. Inte konkret men på ett idéplan. Och likt Agent Cooper i ”Twin Peaks” tycker han mycket om nordamerikanska Douglasgranar.

– För mig är musik abstrakt, den kan inte berätta någonting, säger han.

Men ändå tillägnade du ”Threnody” offren i Hiroshima?

– Ja, senare kopplade jag ihop den med någonting, det är sant. Men om det var rätt, det vet jag inte.

Men uppenbarligen tycker både publik, filmskapare och stjärnor som Radioheads Johnny Greenwood och Quincy Jones som alla inspirerats av Penderecki – att hans musik berättar en hel del. Och på 1980-talet stöttade denne abstrakte musikskapare Lech Walesas ”Solidaritet” – ”inte i ord men med musik”.  Han säger att utan de politiska spänningarna i dåvarande kommunistiska Polen hade hans musik låtit tråkig.

– Det är de spänningarna som format musiken till vad den är, säger han och smyger i sig en liten bit mörk choklad.



LÄS MER – Hanna Höglund: Viktor Ullmans opera "skrevs på baksidan av gulnade fånglistor



Men när jag försöker föra det politiska läget i hemlandet på tal blir Penderecki betydligt mer undflyende. Han vill hålla distansen, säger han och nu ler han inte.

– Vi vet inte vart detta är på väg.

Att ”detta” är Polens utveckling mot en alltmer instabil demokrati under Andrzej Duda är underförstått.

Frun som suttit med under intervjun skakar diskret på huvudet och säger att polska konstnärer är fria, men:

– Vi vill inte säga för mycket just nu.

Jag tänker att "sedan" inte kommer att bli av. Och utan att veta bättre skulle jag faktiskt gissa att den radikale skräckmästaren själv för första gången gått och blivit – rädd.





Hanna Höglund är kritiker och skribent på Expressens kultursida.
