Kvantfysik i kubik
Anna Håkansson

Det är svårt att föreställa sig något mer apart än en musikal om svarta hål. Charlotte Engelkes, som tidigare tagit kultururmän som Strindberg och Wagner vid hornen, dyker den här gången ned i den manligt konnoterade kvantfysiken.

Vid sin sida har hon den multibegåvade Lindy Larsson och en trehövdad orkester ledd av Leif Jordansson, som också skrivit musiken. Varietéinspirerade sånger med titlar som "What is really going on in spacetime?" ackompanjeras av bensprattel och uppmaning till allsång. Musikalrökare med Lloyd Webber-vibb flankeras av Engelkes som dansande solsystem. Himlakroppar ges form av genomskinliga plastbubbeldräkter och roterande pappersparasoller.

Redan i foajén erbjuds vi strumpor förlupna genom teleporterande torktumlare. Trolleritricks tänjer på verklighetsbegreppet.

Plötsligt hörs Nils Ferlins knarriga stämma mässa att stjärnorna kvitta det lika.

I ett kabarédoftande scenrum, komplett med mörka könsöverskridande kostymer och röda sammetsdraperier, radas de löst sammansatta scenerna på varandra.



Att det står till lite si och så med dramaturgin underordnas svårfattliga resonemang om parallella universum. Vad är egentligen början, mitt och slut? Befinner vi oss där vi befinner oss eller på en annan föreställning, parallellt med den här?

Alla abstraktioner får mig stundtals att önska att så var fallet. Men så rycks jag tillbaka av orkesterns hockeyorgel. Det är svårt att inte låta sig charmas av Lindy Larson som mörk materia, en osynlig exhibitionist vars bara armar rör sig som frigjorda från kroppen. Eller som dansande dervisch ihöljd mörka sidenmängder, förkroppsligande musikalens svarta hål.

När föreställningen är över är jag lika osäker på vad kvantfysik är som jag var innan. Men en sak har jag lärt mig. Svarta hål är egentligen inte några hål. De är lika fulla som ett proppat källarförråd. Likväl kan de glufsa i sig din kreativa energi. Om Stephen Hawking skulle skriva under på det förtäljer inte historien. Men vem vill vara ett svart hål?
