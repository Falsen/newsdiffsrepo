Därför har mäktiga män framhävt könet
Therese Bohman

”Vad liten den är.” Det är antagligen den vanligaste tanken hos den som ger sig i kast med att betrakta nakna manskön i konsten.

Många av den västerländska konsthistoriens i övrigt största verk utmärker sig verkligen genom sina ovanligt små penisar. Det hela är ett ideal från den antika grekiska konsten, där snopparna är små eftersom en rejält tilltagen penis sågs som vulgärt och förbundet med andra icke önskvärda egenskaper för civiliserade män, som dumhet och bristande självkontroll. De mer iögonfallande antika könen finns avbildade hos fauner och satyrer, varelser som gränsar till det djuriska. Komediförfattaren Aristofanes beskrev den ideala manskroppen som stor över bröst och axlar, men med en liten penis.



LÄS MER - Therese Bohman: Idealiseringen av tjejgänget är kvävande



De grekiska idealen fortplantade sig sedan genom historien. Renässanskonsten återuppväckte antikens estetik, vilket innebar att även de kroppsliga idealen gick igen – till exempel hos Michelangelo, som åstadkom några av konsthistoriens absolut mest kända mansgenitalier. I hans ”Adams skapelse” i Sixtinska kapellet ligger världens första mänskliga penis som en förskrämd liten snigel på Adams svällande lår.

Istället är många av konsthistorien mest imponerande paket just paket: Kungar och högreståndsmän (ofrivillig ordvits) under renässansen lät sig gärna avbildas med inneaccessoaren blygdkapsel, där genitalierna förpackades – och framhävdes – i en iögonfallande påse som en del av klädedräkten. När Hans Holbein tecknade Henrik den åttonde avbildades han inte bara bred som en ladugårdsdörr, till synes orubblig, utan dessutom med en buktande blygdkapsel. Syftet var givetvis att få kungen att framstå som potent i alla bemärkelser: Både i sängkammaren och som statsöverhuvud.



LÄS MER - Therese Bohman: Munch och Knausgård är en perfekt matchning



Den ideala penisen har alltså varierat genom historien i lika hög grad som den ideala kroppen – liksom synen på nakenhet. I sin klassiska bok ”The nude” skiljer konsthistorikern Kenneth Clark på de engelska orden naked och nude. Naked kan översättas med ”avklädd” och syftar på en kropp som från början haft kläder, men av någon anledning klätts av. Nude är däremot en naken kropp som befinner sig i ett tillstånd bortom kläder, där ett kontrakt har upprättats med betraktaren om att nakenhet är en naturlig del av sammanhanget – kanske i en mytologisk miljö.

Clarks distinktion kan även användas för att förstå samtida fenomen som dickpics och blottande, som navigerar mellan samma poler som konsthistoriens nakenakter. Den senaste tiden har nyheter kommit om flera kända mäns vilja att visa världen sina kön: rapporterna om Anders Borgs eskapader i skärgården kom samma vecka som nyhetsankaret Eric Bolling på Fox News stängdes av från sitt jobb för att ha skickat snoppbilder till kvinnliga medarbetare. Och oönskade dickpics har blivit vardagsmat för många kvinnor på nätet.



LÄS MER - Therese Bohman: Kassel är som Norrköping



Som i Clarks exempel är allt beroende av sammanhang: Det är troligtvis sällan själva nakenheten som upprör, inte heller konceptet penis på bild. Det är att den som utsätts helt enkelt inte har bett om det – inget kontrakt har slutits om att snoppbilder är en naturlig del av umgängesformen.

Samtidigt går det inte att bortse från att en blottad penis kan härröra ur samma tankegångar som de framträdande blygkapslarna på renässansens kungligheter: en sammankoppling av manskönet och egenskaper som styrka och handlingskraft – eller värre än så: ett latent (eller uttalat) hot om sexuellt våld.

Men frågan om icke efterfrågade, nakna kön är komplex: I en uppmärksammad artikel från 2015 provade en kvinnlig journalist att skicka en bild på ett naket kvinnokön till män hon matchat med i en dejtingapp. Hon kunde konstatera att över 90 procent blev glatt överraskade, gav henne komplimanger och ville träffas – även när hon skickade bilden utan att ha sagt mer än ”Hej” först.





Vi har onekligen ett kommunikationsproblem om många män tycker att bilder på genitalier är ett effektivt sätt att lära känna nya människor. Och kanske är det synd att tillskriva den blottade penisen alltför stort inflytande som vapen och maktmedel, för nog vilar det något barnsligt över det hela: en pojkaktig stolthet över det egna könet, för att inte tala om det synnerligen goda självförtroende som uppenbarligen får vissa män att tro – eller hoppas – att omvärlden vill se det.

I själva verket kommer den man som alltför ivrigt vill visa upp sin penis alltid att framstå som lika driftstyrd och ociviliserad som antikens frustande fauner.



LÄS MER - Therese Bohman: Låt Christer Björkman sköta Venedigbiennalen



Therese Bohman är författare och konstkritiker på Expressens kultursida. Hennes senaste roman är "Aftonland".
