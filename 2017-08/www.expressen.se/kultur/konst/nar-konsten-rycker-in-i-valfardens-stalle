När konsten rycker in i välfärdens ställe
Kulturen

Under hans tid i Sverige har buddhafiguren blivit allt viktigare för Reza Hazare. Den symboliserar lugn, men påminner också om de kulturminnen i Mes Aynak som går förlorade när den kinesiska gruvindustrin bryter koppar där.

Harare är en av drygt 40 medverkande i Konstnärshusets sommarsatsning ”Konsten att delta”. Den är ännu ett exempel på en större tendens.



LÄS MER: Kommunal växtvärk i Malmös nya stadsdel



Megautställningen Documenta i Aten och Kassel har handlat om att ”avlära” koloniala strukturer i Europa. I höst invigs den öppna ateljén Konstkupan i Malmö, initierad av Konstfrämjandet och med ett fokus på att samla asylsökande ungdomars estetiska uttryck.

Oavsett om det sker i form av arkiv, i produktionsledet eller genom de sociala konsekvenserna – i en global finansiell och social kris kritiserar konstnärer samhällets institutioner: Migrationsverk, skolsystem, arbetsförmedling. Ur en sprucken migrationspolitik växer alternativ i estetiken.

Ett exempel är den turkiske konstnären Ahmet Ögüts ”Silent University” – en akademi för migrerade akademiker vars kunskap inte ges utrymme i det nya landet. Sedan projektet presenterades på Tensta konsthall för några år sedan har en stockholmsvariant knoppats av i form av en gratis språk- och samhällsskola för intresserade. Och de är många, för till skillnad från det krav på personnummer som SFI och studieförbund ställer, släpper konsthallen in personer vars asylansökan ännu inte har behandlats.

När konsten kliver in som välfärdens ställföreträdare blir gränsen för vad som är etiskt legitimt att kalla konst allt luddigare. Den som drar denna gräns får ett inte bara estetiskt, utan också socialt ansvar. På samma vis ersätts begreppet ”besökare” med “deltagare”, och målgruppen definieras liksom i landsting och kommun efter befintliga sociala behov.

Frågan är hur långt det går att delta, utan att själv inverka konstnärligt. ”Konsten att delta” startades för att genom kontaktmannaskap få sverigeetablerade och utlandsfödda konstnärer att utbyta resurser och kontakter. Oavsett koncept sätts här den konstnärliga produktionen i fokus, inte det curatoriella projektets samvete och det sociala arbetets estetik. Så blir konsten att delta att inte vara med i någon annans projekt än sitt eget.



LÄS MER: Bengaler och urartade demonstrationer



Frida SandströmFrida Sandström är kritiker och konstnär.
