Cindy Shermans magi går förlorad på Instagram
Nils Forsberg

Cindy Sherman borde aldrig ha låst upp sitt Instagram-konto men entusiasmen över det är påtaglig, från webbdrakar som Salon.com till gammelmedier som The Guardian. Den förra för att markera att den modern, den senare för att den gärna vill vara uppdaterad.

Sherman uppfann selfien långt innan ordet fanns och gjorde den till en konstform. I den klassiska serien "Untitled film stills" (1977–1980) iscensatte hon sig själv i poser, kostymer och makeup som fick alla att undra vilka filmer motiven hämtats från, men Sherman lekte bara med klichéer och stereotyper.

En flytande identitet. Jaget som maskspel. Tillvaron som teater. Bilder som handlade om bilder – det var lika postmodernt som ett möte mellan Jean-François Lyotard och Jean Baudrillard i en byggnad av Robert Venturi.



Shermans Instagram ligger nära de äckelgroteska fotografier som hon började med under 1980- och 90-talen. Men i stället för att bygga upp scener deformerar och retuscherar hon här sina selfies med hjälp av appar som Facetune och Perfect365.

Det är som om Lou Reed under sina sista år skulle ha upptäckt autotune och pytsat ut putslustiga alster med smurfsång på nätet. Eller lika bakvänt som när Kraftwerk i början av 1990-talet mixade om sina klassiker till medioker techno och gick från att vara tidlösa till på sämsta vis tidstypiska.

På Cindy Shermans instagram går magin förlorad. Bilderna är resultaten av lite fipplande med fingrarna på smartphoneskärmen, inte av planering och arbete. Hon må ha uppfunnit selfien men när hon använder dess i dag främsta plattform blir det mest förvirrat. Att hon själv verkar ha haft kul under tiden hjälper absolut inte.

Det är möjligt att Instagramkonsten snart är över oss, men det kommer att vara en ny generation konstnärer som skapar den, en som är i fas med mediet och dess konventioner. Om Cindy Sherman får några lajks av mig blir det för en vacker månskenbild och några vackra vintriga träd.



Nils Forsberg är konstredaktör på Expressens kultursida.
