Den danska flickan ännu bättre än på film
Sara Berg

Det är ett slags upprättelse att Gerda Wegeners liv nu skildras i filmen "The danish girl", samtidigt som hennes konst visas på Arken utanför Köpenhamn i den största utställningen någonsin. Fram till sin död vid 55 års ålder 1940 brydde sig i princip ingen om henne i hemlandet.

På Arken får man följa henne från tidiga refuserade porträtt, via de sirliga och detaljerade art nouveau-illustrationerna till hennes tidstypiska art déco och givetvis alla målningar av Lili Elbe, hennes musa och modell.

Lili Elbe, som föddes som Einar Wegener var landskapsmålare, Gerdas make och den första person i världen som genomgick en könskorrigering. Ibland målar Wegener henne som avklädd, förförisk och kokett, ibland poserar de båda i samma målning som två väninnor.

Bara en gång förekommer Einar och Lili i samma bild ("En sommerdag", 1927)  Einar som konstnär, Lili naken med ryggen mot betraktaren.

Det är ofta i den posen hon gestaltas, bar men inte blottad.

I utställningen framstår Lilis transsexualitet som relativt okomplicerad och snarast en estetisk tillgång, Gerda och Lili ikläder sig lustfyllt rollerna som två väninnor. I "The danish girl" är Lili Einars skygga och lätt malplacerade kusin, ständigt utsatt för folks blickar och kluven mellan sina båda identiteter. Här är transsexualiteten något skrämmande nästan fram till slutet, då Lili dör av komplikationerna efter den sista operationen.

Paret levde under några år i Paris, där deras lätt dekadenta och flärdfulla livsstil inte var lika främmande. Här hade Gerda Wegener ramgångar med sin konst, framför allt med målningarna av Lili. Några verk köptes in av Louvren.

Efter Lili Elbes död gifte Wegener om sig och flyttade till Marocko, men karriären kom av sig. Hon skilde sig och återvände till Köpenhamn där hon dog, sjuk, ensam och fattig.

Gerda Wegener var före sin tid på många plan. Hon var en kvinna, som levde med en kvinna, i en manlig värld. Hennes porträtt ansågs dekadenta och motbjudande sensuella, inte alls i linje med den realistiska norm som rådde.

Hon framställde kvinnor som mäns likar.



Följ Expressen Kultur på Facebook - där kan du kommentera våra artikiar.
