"Många ser att det har gått över gränsen"
Björn Barr

Författaren och Expressen Kulturs medarbetare Jonas Gardell satte fingret på två akuta frågor med sitt öppna brev till Facebooks vd Mark Zuckerberg (Expressen 30/11).

Om inte Facebook tar ansvar för innehållet som publiceras på sajten, vem ska då göra det? Och hur påverkas samhällsbygget när falska nyheter plötsligt kan nå miljontals läsare?

Kultur- och demokratiminister Alice Bah Kuhnke (MP) läste Gardells text "med stor behållning". Hon medger att det finns flera utmaningar med det snabbföränderliga medielandskapet.

– Det är odiskutabelt så att Facebook har ett stort ansvar för sin produkt och sin plattform. Det har ett ansvar för allt det fantastiska som finns, men också för det hat och de lögner som sprids där, säger hon.



LÄS MER: Lögnerna på Facebook hotar hela samhällsbygget

I sitt brev efterlyser Jonas Gardell en ansvarig utgivare hos Facebook, någon som kan ställas till svars för det som publiceras. Dessutom hoppas han att den svenska hatbrottslagstiftningen ska börja tillämpas hårdare.

Den linjen verkar även gälla i Rosenbad.

– Justitieminister Morgan Johansson tog emot en utredning för en tid sen där hatbrottsdefinitionen bland annat föreslås omfatta transpersoner, som är en särskilt utsatt grupp i dag. Och bara för någon vecka sedan presenterade regeringen en handlingsplan om hur vi ska stävja rasism och främlingsfientlighet, säger Alice Bah Kuhnke och fortsätter:

– Jag ska också bjuda in Facebook i Sverige för att prata om hur vi kan arbeta framöver. Jag är övertygad om att de inte vill vara en arena för hot, hat och falska nyheter.



IN ENGLISH: An open letter to Facebook CEO Mark Zuckerberg

Hur ser du på oron som Gardell ger uttryck för, att "verkligheten håller på att lösas upp"?

– Jag kan förstå den, men samtidigt ser jag att det politiskt på ministernivå finns en mer intensiv debatt om de här frågorna än någonsin tidigare. Det är många som ser att det har gått över gränsen, men vi vill ju alla att förändringsarbetet ska ske frivilligt. Om det inte lyckas är vi många regeringar och ministrar i Norden som är beredda att ta nästa steg.

Vad innebär "nästa steg"?

– Nästa steg skulle vara att ta fram tvingande åtgärder. Men då gör vi också ingrepp i friheter och möjligheter som vi har vant oss vid. Det är ingen väg vi vill gå, det vill jag verkligen understryka. Men vi kan inte heller stå handfallna inför hatet.



Följ Expressen Kultur på Facebook – så missar du inga texter
