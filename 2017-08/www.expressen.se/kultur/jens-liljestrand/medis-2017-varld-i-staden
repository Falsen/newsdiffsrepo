En natt på Medis visar mig Sverige
Jens Liljestrand

Medborgarplatsen runt midnatt. Skarpa lampor överallt runt torget, ljusskyltar, trafikbullret från Götgatan, skrålande röster från Björns trädgård. Kroppar som sover eller sitter i det spöklikt upplysta halvdunklet omkring mig, små ljusprickar från glödande cigaretter.

Johan har vakat i nio nätter. Han är volontär och hjälper de barn, ungdomar och vuxna som sedan några veckor sittstrejkar här i hopp om att avvisningarna till Afghanistan ska stoppas.

– Jag pratar inte med dem så mycket, säger han på sitt breda dalmål. Det är deras demonstration, inte min. Jag hjälper bara till på nätterna, om det kommer fram tjackisar eller så.

Trapporna utanför biblioteket spolas av i natt, annars skulle de ha sovit där som vanligt. Nu har de tagit sina sovsäckar och termosar och filtar och slagit sig ner på den lilla planen nedanför trapporna, platsen som under vintern är en skridskobana och på somrarna används för handboll.



LÄS MER: Jens Liljestrand på cykeltur genom överklassens Djursholm



En förbipasserande kommer med famnen full av Seveneleven-kassar som luktar nybakt och langar över till en funktionär. "Det är till er allihop". Kanelbullar och muffins och wienerbröd sprids över planen.

I mitten ligger en driva med liggunderlag. Jag tar två stycken, lägger ner dem på konstgräset, tar fram min sovsäck och lägger mig ner. Blickar upp mot natthimlen, knaprar på min Seveneleven-croissant.

För några dagar sedan stod här en skrikande pöbel och vrålade "inga afghaner på våra gator" och "ut med packet" och "hoppas ni blir våldtagna som djur". I natt händer ingenting och vi sover tills vi väcks av ett duggregn klockan fem.

Jag ser dem stiga upp omkring mig i ljuset. Det är killar i gymnasieåldern, många av dem magra, med håret rakat på sidorna och en ståtlig blanksvart kalufs på toppen, färgade slingor, bländvita sneakers. Någon ska till sin skola i Solna, en annan till skolan i Handen.

Johan plockar i en påse smågodis med trötta ögon. Strax ska han åka till jobbet. Han är före detta missbrukare och hemlös, nu har han arbete och bostad men står här varje natt i solidaritet.



LÄS MER: Jens Liljestrand om manifestationen i Kärrtorp 2013



Jag undrar vad Per Anders Fogelström, som skulle ha fyllt 100 år i år, hade tänkt om han legat bredvid mig här på konstgräset. Kanske att det är så här Sverige ser ut nu, vi kan välja att försöka deportera bort det, blunda eller skrika bort det, men det kommer aldrig att försvinna. Det kommer komma nya Medborgarplatser, nya trappor, nya Johan, nya pojkar som gäspar i det kalla gråa gryningsljuset, främlingar men ändå hemma.

Kanske hade han fått lust att fortsätta den romanserie som avslutades 1968 med ”Stad i världen”. Titeln är given.

Värld i staden.

Demonstranterna plockar ihop sina saker och sätter sig på trappan igen. Några går till vattendunkarna och borstar sina tänder. Några sopar noggrant konstgräsplanen ren från skräp. Någon frågar mig något på pashto, eller om det är urdu eller farsi eller dari, jag skakar på huvudet och han upprepar på bruten svenska tills jag förstår att han undrar om jag sovit gott.



Jens Liljestrand är biträdande kulturchef på Expressen
