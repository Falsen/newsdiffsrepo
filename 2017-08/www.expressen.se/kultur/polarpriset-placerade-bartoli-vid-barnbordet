Polarpriset placerade Bartoli vid barnbordet
Kulturredaktionen

Max Martin tackade för Polarpriset med att ödmjukt säga att det kändes som att han fick lämna barnbordet ett tag och komma och sitta med de vuxna. Liknelsen haltar lite. Det är ju de vuxna som får klämma ner sig vid barnbordet när det är Polarprisdags. Inget fel med barnbord, men då kan det ibland, om borden är låga, bli lite svårt att få plats för en operasångerska som Cecilia Bartoli.

Visst sjöng Kerstin Avemo en helt charmerande Mozart-aria på prisgalan i Stockholms konserthus (TV4 play). Och visst var Ann Hallenberg och folkmusikgruppen Väsens version av Händels "Lascia la spina" vidunderligt vacker.

Men när det gäller att hitta musikpersonligheter som kan hylla pristagarna verbalt är det fullt fokus på populärpristagaren Max Martin. Inte nog med att Britney Spears, Justin Timberlake, Kiss (!) och Zlatan hälsar till Martin på video. Tre medlemmar ur Backstreet boys håller känslosamma tal live på scenen om hur mycket Max Martin har betytt för dem.  Och inget fel med det. Det är inte utan att man blir lite rörd av dessa reminiscenser från 1990-talets gyllene pojkbandsera.

Cecilia Bartoli får nöja sig med att titta på klipp ur en dokumentär om sig själv samt efterföljande videohälsning från hennes kollega Anne Sofie von Otter som för övrigt bor några kvarter från Stockholms konserthus. Sedan får hon ett tal av kulturministern vilket måste gå till historien som ett av de mest genanta i Polarprissammanhang.

Det visar sig, hör och häpna, att Alice Bah Kuhnke ä l s k a r Cecilia Bartoli. Cecilia Bartoli har följt henne i a l l a skeenden i livet. Ja, till och med " n ä r  j a g   f ö d d e  b a r n".

Att Max Martins låtar har betytt mycket för Backstreet boys är en helt annan sak än att Cecilia Bartolis skivor har haft en framträdande plats i Bah Kuhnkes skivhylla.

Jag respekterar kulturministern för hennes enorma flitighet och närvaro i kulturlivet (och på Instagram), hennes tid som minister måste kallas för en arbetsseger. Hon är kulturens kronprinsessa. Men när det gäller att hålla tal till Bartoli borde hon lyfta ögonen från sin privata sfär och se på saken utifrån Bartolis horisont. Här i Sverige kan det kanske tyckas uppseendeväckande, men på de flesta platser där Bartoli verkar är det absolut ingen stor grej att en kulturminister tycker om opera.

Någon skulle ha bett Malena Ernman hålla det där hyllningstalet. Eller Esa-Pekka Salonen. Eller vem som helst som kan uttala Cecilia Bartolis namn rätt och tonar ner sin egen roll i sammanhanget.

Jag tror faktiskt att den riktiga kronprinsessan hade gjort det så mycket bättre. Hon hade läst på men hon hade också kunnat talat ur en stark känsla för genren. När Ann Hallenberg sjöng Händelarian såg jag nämligen att prins Daniel tog Victorias hand och drog den till sitt knä där de flätade samman sina fingrar.



LÄS MER: Gunilla Brodrej: "Vad tillför Polarpriset?"



Följ Expressen Kultur på Facebook. Där kan du kommentera våra texter.
