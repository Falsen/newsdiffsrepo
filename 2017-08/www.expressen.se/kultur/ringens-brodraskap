Ringens brödraskap
Isabelle Ståhl

Många män pratar om hur Tolkien återförtrollade världen åt dem när de var små. Medan Pär Lagerkvist ropade efter en förlorad gud, skapade Tolkien en ny mytologi där livet har en högre mening och gudar vandrar bland människor, argumenterar Eric Schüldt i SvD (9/12).

Jag önskar verkligen att jag kunde känna detsamma som miljonerna som hyllar "Hobbit - Smaugs ödemark", men sagomännens rafflande färd från Fylkes hemtrevliga kullar genom Mörkmårdens hotfulla skog fyller mig med en oerhörd leda. Det är ett oändligt springande fram och tillbaka på mossen, grymtande dvärgar, slagsmål till häst och män som tycker om varandra jättemycket och egentligen bara borde flytta ihop och skaffa ett litet barn ihop. Den bedårande Martin Freemans näpna utseende maskeras tyvärr av hans osmickrande hobbitmundering.



Paradoxalt nog älskar jag krigisk sago-metal som svenska Raubiter. Deras musik är en rasande psykos där valkyrior kallar och hjälten vandrar genom den subarktiska natten mot faror, ofärd och svek, allt ackompanjerat av sångaren Hulkoffs civilisatoriska vantrivsel och samtidshat. ("Hälsokost, veganer, skvallermagasin/Vi har en plan, och lösningen blir väldigt fin/Låt napalmen regna ner/Bränn ner hela världen"). Hobbit-filmernas spexiga hobbitar och muntra äventyr är rena pojkboken i jämförelse.
