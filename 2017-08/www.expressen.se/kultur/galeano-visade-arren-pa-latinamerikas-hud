Galeano visade ärren på Latinamerikas hud
Björn Barr

Don Galeano är död, skriver en vän och jag minns en bäck som skimrade i violett, grönt och blått. En sumpig regnbåge som rann bort mellan husen.

– Från garveriet eller någon av fabrikerna, sa vår värd Roger Ramirez och ryckte på sina smala axlar.

Han älskade schack och bodde i ett litet betonghus i en förort till Asunción med sin syster och urgamla abuela. Resten av familjebildningen var lite oklar. Två fastrar, tía gorda och tía fea, var där med sina barn varje dag. Några män kom förbi när det vankades grill eller bilåkning, kanske var någon av dem pappa? På natten tryckte alla ihop sig i farmoderns rum. Vi gäster fick det andra, två och två i varje säng.



Här läste jag den uruguayanske författaren Eduardo Galeanos postkoloniala klassiker "Latinamerikas öppna ådror", denna rasande uppgörelse med kontinentens blodiga historia.

Hundraåriga ärr löper som bergskammar tvärs över landsgränserna: från slavgruvorna i Potosí till Paraguays krig mot Brasilien, Argentina och Uruguay på 1860-talet där omkring hälften av Paraguays befolkning dog. 28 000 män fanns kvar i livet när kriget tog slut efter sju år. Och i modern tid: USA-stödda militärkupper. Kontinenten har varit ett dukat bord i ett halvt millennium där den med starkast nypor fått det fetaste köttstycket.



Det var ett brutalt politiskt uppvaknande. Ekot av oräkneliga oförätter ljuder fortfarande i mitt inre. Att Galeano i en intervju för ett år sedan tog avstånd från en del av innehållet i sitt mest ikoniska verk spelar mindre roll.

Han var ung när han skrev boken. Jag var ung när jag läste den. Under några veckor simmade vi i samma regnbågsfärgade vattendrag.
