Barcelonas rörelse kan ingen terrorism bryta
Dan Hallemar

Det är något särskilt med städer som har stränder. Det präglar dem. De kan inte frigöra sig från den njutning, den öppenhet och frihet som stranden är. Strandlivet är inte skilt från staden, onyttan fortplantar sig in i vardagen, som en basgång, en rytm.

Barcelona är en sådan stad. Öppenheten från stranden rör sig genom staden.

På platser som Ramblan, men den är långtifrån ensam. Stadsdelen Eixample är det perfekta exemplet på vad den här öppenheten, den här syresättningen av staden, gör med dess andning.

I Eixample är hörnen i kvarteren avhuggna. Varje hörnhus är trubbigt. Det gör gatukorsningarna till små torg med lite extra plats, där folk kan stanna upp, sakta ner, tänka efter, andas. En puls mellan rörlighet och vila.



LÄS MER - Malte Perssons dikt: "Efter ännu ett terrordåd"



När fotbollslaget Barcelona i mitten av 2000-talet blev älskade av en hel värld var det takten i spelet som fick oss att känna, ja kanske framför allt tacksamhet. De kallade det tiqui-taca. Ljudet av en puls. Någon sa om mittfältsgeniet Xavi att han spelade i framtiden. Inte så att han visste hur matchen skulle sluta, nej han visste var ytorna skulle uppstå och vart passningarna skulle gå.

Det är den musikaliteten som känns i Barcelona. De små gesterna på de små ytorna. I Barcelona såg jag dedikerade platser i tunnelbanan där gatumusikanterna fick stå. På lyktstolparna i Parc Ciutadella, bakom triumfbågen, hänger krokar där man kan hänga av sig kavajen när man spelar boule. Barcelona var en av de första städerna med parkbänkar för bara en person. En offentlig variant av frihetsrörelsen att sätta ut en stol på trottoaren. I Barcelona byggde man om 45 stängda bostadsgårdar till offentliga parker. En av dem med en strand. Tacksamheten.



Strandens generositet sipprar upp i den täta staden, den rinner mellan fingrarna, mellan fasaderna, faller ner mot gatstenen. Gatstenen blir en strand. Antonio Gaudís kyrka Sagrada Familia är ett stort sandslott. Både omöjligt att rasera och fullborda. Den pågående leken i strandkanten. En aldrig avslutad passning in i framtiden.

Det är den som terrorn, den framrusande slutna rörelsen vill bryta. Men alla kan höra rytmen av motståndet som slår tillbaka, söker de fria ytorna, med början från stranden: tiqui-taca.



Dan Hallemar är medarbetare på Expressens kultursida, förlagschef på Arkitektur och driver podcasten Staden tillsammans med urbanhistorikern Håkan Forsell. Dan Hallemar har bott i Barcelona.
