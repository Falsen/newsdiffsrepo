Skarpt i köket
Margareta Sörenson

Det finns en klurig komik i leken med schabloner och Schimmelpfennigs förmåga att förstora dem, så att de behåller sin roliga distans, men ändå kastar ljus över numänniskan och etiken. Schimmelpfennigs repetitiva tydlighet kan ibland också närma sig en alldeles vanlig tjatighet, distanseringsknepen växa till käppar i hjulet.

Då vill man också säga emot honom: migrationen är trots allt en god möjlighet för många, viljan att göra invandrades arbetsvillkor bättre är trots allt stor. Och det är förstås komplicerat på ett sätt som pjäsen inte går in på: globalisering, arbetstillfällen, EU, facken, SD. Står Schimmelpfenning och stampar i Brechts fotspår eller inte?

Ändå inte. Fyrtiofem år gammal och trettio pjäser skrivna, operalibretton och hörspel oräknade, är Roland Schimmelpfennig utan tvivel en av Europas mest produktiva och spelade dramatiker idag.



I "Gyllene draken" sliter en papperslös kock i köket till en kinesisk-vietnamesisk-thailändsk-take-away-restuarang. Hans onda tand är utgångspunkt för en kedja händelser som komiskt, men också tragiskt, tråcklar fram en bild av hela den västerländska civilisationens postkoloniala stadium: i ett och samma hus i någon europeisk stad, komplett med slavprostitution och kvinnoförakt.

Schimmelpfennigs pjäs på Fria teatern sätts upp rent och lugnt med fem skådespelare i alla roller, huvudsakligen spelar män kvinnor och tvärtom, men inte bara. Det är tydligt och snyggt, och rakt berättat i Thomas Müllers regi och med en effektiv, enkel scenografi av Mats Persson. De fem skådespelarna spelar allt och alla med väl kalibrerade instrument.



Få fria teatrar i Stockholm har råkat så illa ut som Fria teatern när Stockholms kulturnämnd låtit lien svepa. Här visar man på nytt, nu i ett samarbete med en regionteater, hur man med solitt kunnande, och vilja att göra teater för nuet, har stått pall och lyckats skapa god teater med både bredd och udd. Och åtskilligt att diskutera!
