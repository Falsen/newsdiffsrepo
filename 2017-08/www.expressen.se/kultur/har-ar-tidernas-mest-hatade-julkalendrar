Här är tidernas mest hatade julkalendrar
Kulturen

Till våra käraste svenska jultraditioner hör att rasa besinningslöst över årets tv-kalender. Traditionen kan sägas ha funnits åtminstone sen 1968, året efter att ”Gumman som blev liten som en tesked” som första kalender dragit till sig pressens och vuxenvärldens intresse och dessutom lagt ribban för hur en Riktig Kalender ska vara.Enligt Lex Teskedsgumman ska En Riktig Kalender 1) innehålla folkkära skådespelare, snö och sagoelement, 2) utspelas på landet eller i småstad med träbebyggelse, 3) bygga på etablerade barnböcker.

1968 års ”Klart spår till Tomteboda” bröt mot de flesta av dessa oskrivna regler och dristade sig att skämta med traditionerna. Tomten kräver ett specialbyggt lokomotiv för att behaga dyka upp på julafton. En anmälare till dåvarande Radionämnden skrev:

”Många är säkert de barn, som inte orkade med den nervspänning, som skapades genom det ideliga tjatet att tomten kanske inte skulle komma.”

Pressen eldade på massorna som efterlyste mer mys för de mindre barnen. SVT kontrade 1970 med ”I Regnbågslandet”, som skälldes för att vara ”för barnslig”.

Och så där har det hållit på sen dess.

Julkalendern är SVT-internt så omhuldad att den benämns som en levande människa: ”Jul-Kalle”. När man ser tillbaka på de sex gångna decenniernas kalendrar blir man närmast rörd över hur public service girat sig fram genom allmänhetens krav på lika delar det-ska-vara-som-det-alltid-har-varit! och det-där-har-vi-ju-sett-förut! När Teskedsgumman repriserades 1976 blev för all del många nöjda, medan andra knorrade över statstelevisionens ständiga repriser.

En ungefärlig princip som SVT har följt är att varva kalendrar för stora och små barn: efter förra årets historieätarvariant för en mellanstadiepublik satsade man i år på en klassisk saga med digitalsnö och Johan Ulveson i trygghetsalstrande kufskägg.

Lika regelbunden har kritiken varit: vartannat år har de moralkonservativa upprörts, vartannat år kulturradikalerna. 2015 gick fackel- och högaffelförsedda Facebookgrupper till storms mot att historieätarna antydde att det fordom fanns ett klassamhälle.

I år har Malena Janson, stridbar kritiker som gärna hyllar 1970-talets samhällstillvända barnkultur, gjort tummen ner. I Sydsvenskan (30/11-16) raljerar hon över en daterad syn på barnberättelser som en plats för ”storkerier, tomterier, tanterier, tillgjorda tilltal, nedlåtande klappar på små huvuden”.

Har somliga alltså blivit glada över ”Julens hjältar” (2000) – där julgranskulor blev levande och SVT:s kostymörer fick extra stort glitterkonto – så har andra frågat var de starka kvinnorollerna tog vägen. Har några gett sitt godkännande åt den inkännande skildringen av alkoholistbarnet Eddie i ”Håll huvet kallt” (1994) så har andra sagt att alkohol inte bör nämnas i barnsammanhang.

Även de kalendrar som i efterhand fått klassikerstatus fick stryk när det begav sig. ”Alberts och Herberts jul” (1982) minns de flesta som en genuint gemytlig Göteborgshistoria med lagom mycket larv och korv. I sin samtid, präglad av begrepp som ”videovåld”, kritiserades den för att vara ”vålds- och olycksfixerad”.

Och ”Trolltider” (1979, 1985), som min 70-talistgeneration har upphöjt till Det Ultimata Julmyset, kritiserades häftigt och organiserat från kristet håll. Vättar och bergatroll är hednatro och höra icke julen till. SVT försökte blidka den kristna världen med ”Marias barn” (1987), där en ensam berättare över målade stillbilder rekapitulerade omständigheterna kring Jesu tillblivelse. Det blev att hälla bensin på brasan.

I den något uppskruvade debattskriften ”För Sverige – på tiden” (1991) skrädde författaren Ann Ekeberg inte orden om Jesuskalendern: ”De heliga vi läser om i julevangeliet var groteska och fult framställda. Istället för Maria Bebådelse framgick det klart i adventskalendern, att Maria blev våldtagen. Några vänner berättade, eftersom vi själva fick sluta titta på programmen, att man badade Jesus i kamelkiss”. Ekeberg var kanske argast, men inte ensam.

Paradoxalt nog tyckte också den sekulära världen att ”Marias barn” var en förkastlig serie. Främst dock för att den var tråkig.

Och det är nog de gånger SVT bäst lyckats att ena massorna: när alla som yttrat sig har varit missnöjda. ”Broster, Broster” (1971) anklagades av högern för att vara vänstervridet antikommersiell (familjen flyr undan ”köphetsen”), av vänstern för att vara smygkristen (Claire Wikholm föder barn på julafton) och av övriga för att vara obegriplig. ”Håkan Bråkan” (2003) fick 66 granskningsnämndsanmälningar, både för att vara sexistisk (Håkan tar sin speciallärare på ”pattarna”) och profeministisk (Håkans pappa säger sig vara feminist).

Vill SVT återigen dra på sig vrede från alla tittarsegmenten är mitt tips att än en gång reprisera Teskedsgumman. Halva folket kommer att reagera på de förlegade könsrollerna, där gumman passar upp på gubben med pannkaka och blåbär. Andra halvan kommer att tycka att det är långsamt, svartvitt och kryptofeministveganskt med en kvinnlig protagonist som konspirerar med djuren.



FOTNOT. "Gumman som blev liten som en tesked" finns på SVT:s Öppet arkiv.



Kalle Lind

kulturen@expressen.se



Kalle Lind är radioman och skribent i Expressen Kultur.



Följ Expressen Kultur på Facebook så att du inte missar några texter.
