Drottningholms slottsteater är fel scen för Così fan tutte
Lars Sjöberg

När tjejerna i "Così fan tutte" tar ett feministiskt initiativ och börjar äventyra på allvar, och deras följeslagare klarinetterna plötsligt bytts ut mot machons oboer, är det meningen att publiken ska haja till. Det gör man inte nu längre, och frågan är om ens 1790 års publik lade märke till det. Av alla Mozarts operor är "Così fan tutte" den mest intrikata, på ytan en vadslagning om evig trohet och äkta kärlek som går över styr men omvandlad till raffinerat glaspärlespel där varje nummer får personlig instrumental klädedräkt, som spotlights i skilda kulörer och nyanser. Fulingen don Alfonso ackompanjeras i sina solon av bara stråkar, han förtjänar inga blåsarfärger. Fiordiligis båda horn borde locka fram ett skratt som fastnar i halsen och söker sig till tårkanalerna. Men Mozarts musikaliska symboler för otrohet och svek är inte längre den bedragnes eller bedragnas förargliga attribut utan valthorn blott.



LÄS MER: Osannolik opera



Allt sådant finlir plus helsymmetrisk fördelning av de sex rollernas psykologiserande soloarior gör "Così" till en bergfast konstruktion när den respekteras men skröplig så fort ett nummer stryks eller instrumentbesättningen reduceras. På Drottningholmsteatern har man inget att frukta i den vägen. Marc Minkowski visar för tredje säsongen – för två år sedan var det "Figaros bröllop", i fjol "Don Giovanni" – att han tillhör de utvalda Mozartdirigenterna, de som bara behöver se vad som står i noterna och sedan i klingande form förklara varför. Och i den suveräna solistsextetten hittar man ingen som överträffar någon annan, men det är klart att Ferrandos - Anicio Zorzi Giustiniani heter han - ”Un aura amorosa” får tiden att stå stilla och att Ana Maria Labin drar ner ovationer med Fiordiligis behornade ”Per pietà”. Den musikantiska spelglädjen står på topp hos Drottningholmsteaterns orkester och det virvlande farsmaskineriet snubblar inte för ett ögonblick. Mozart ger oss det självklara och oförutsägbara i salig förening.

Jodå, denna inscenering av Mozarts och da Pontes tre mästaroperor som i Ivan Alexandres regi gästat Drottningholm har alla tänkbara musikaliska och sceniska förtjänster men har absolut ingenting på just denna teater att göra. En ambulerande teaterkärra uppbyggd på den äldsta levande teaterscen världen kan uppvisa! Jag menar ju inte att det känsliga teatermaskineriet skall gå på högvarv för jämnan men en och annan scenförändring kunde man ha kostat på sig för teateratmosfärens skull. Jag har sett "Cosí" ett otal gånger på Drottningholmsteatern och nog har där rullats vågor med gångande skepp och sänkts ner trolska lövverk och med enkla handgrepp trollat oss ut i parker och in i salonger. Skicka ut Alexandre & Co till Kungliga Operan, eller till de sommartomma konsertsalarna, där fler får plats och dessutom får sitta litet bekvämare. Och använd Drottningholm till äkta 1700-tal och inte fejkat.



I Ivan Alexandres röda tråd växte Cherubino, den pilske pagen i "Figaros bröllop", till den sexfixerade sociopaten don Giovanni och hade i år mognat (eller vad man nu skall kalla det) till don Alfonso, cynikern i ett helvete av illvilja. Lysande idé och likt flera av samma slag mest lysande på idéstadiet. För vad skulle den kunna tillföra Mozart?



Trivia, som det heter: en av Maria Langs bästa deckare, ”Se döden på dig väntar” från 1955 utspelar sig just på Drottningholmsteatern under en uppsättning av "Così fan tutte". Primadonnan, en nödtorftigt maskerad Elisabeth Söderström, mördas och proppas ner i den åskmaskin vi gärna skulle vilja höra live och litet oftare.



LÄS MER: Spretigt och yvigt i plastik och gestik
