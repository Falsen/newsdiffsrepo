Smart mysstund med mullig mansgris
Margareta Sörenson

Det är inte bara August Strindberg och hans pjäs "Fadren" som mals ner i dekonstruktionens kvarn på Intima teatern i Stockholm. Skådespelarnas arbete, den psykologiska realismens begränsningar, frågan om stjärnstatus eller en mer intellektuell hållning inom teatern, själva teaterföreställningen – allt blir till mos, remsor och flagor med munter attack. Två drar i veven och det roligaste i detta drygt timslånga äventyr är kraftmätningen mellan två aktörer av skilda slag men i samma matchvikt.

Korta avsnitt av pjäsen varvas med samtal mellan Johan Rabaeus och Anna Pettersson, vardagliga, arga, romantiska, resignerade men mestadels med ett komiskt bett där motsättningen mellan en mullig mansgris från 1970-talets storhetstid och en 40-plussare i strävsamt motlut är mycket av behållningen.



Johan Rabaeus är en skicklig skådespelare, men känd för sitt feministiska engagemang är han inte. Anna Petterson fortsätter sin omprövning av teaterklassiker ur ett könsmaktperspektiv och med ett ambitiöst teoribygge att luta sig mot, denna "Fadren" är en del av ett doktorandarbete i konstnärlig forskning.

Uppsättningen är dock gränslöst intern och proppad av referenser till andra uppsättningar, epoker och teaternamn. Den som inte hänger med i allt, får nöja sig med att se Rabeaus i högform utlockad på hal is i genusfrågor.



LÄS MER – Margareta Sörenson: Hatade Stridnberg vardagskärleken?



Men är verkligen frågan om faderskapet, i dag lätt att fastställa med hjälp av DNA, det stora temat i Strindbergs pjäs? Är inte de kolliderande principerna vetenskap och trosföreställning minst lika viktiga? Ska dottern Berta få en riktig utbildning eller flumma omkring hemma hos mamma?

Som vanligt får man Strindberg som ett klipulver innanför kragen – han har fel och han har rätt. En leende Anna Pettersson klipper och klistrar och Johan Rabaeus underhåller i en smart mysstund med Strindberg.



Margareta Sörenson är kritiker på Expressens kultursida.
