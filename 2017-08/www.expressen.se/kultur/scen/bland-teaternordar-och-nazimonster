Bland teaternördar och nazimonster
Maria Edström

Som en blandning av Thomas Bernhards pjäs ”Teatermakaren” och Oliver Hirschbiegels film ”Undergången” skrev en tysk kritiker om Theresia Walsers pjäs ”Lite lugn före stormen” som nu haft svensk premiär på Stockholms stadsteater och det är helt på pricken.

Walser är en tysk stjärndramatiker som vi inte sett så mycket av här i Sverige – (man kan undra varför, är det för att vi knappt kan tyska längre?) men nu är det andra gången en av hennes pjäser sätts upp, första gången gjorde Uppsala stadsteater en underbar uppsättning av ”Diktatorsfruar” där bland andra Gunilla Röör gjorde ett ljuvligt vansinnesporträtt av skofetischisten Imelda Marco.

Hur man skildrar galna maktutövare tycks intressera Walser och i ”Lite lugn före stormen” handlar det om Hitler och Göring och hur tre skådespelare har tolkat dessa nazimonster – att spela Hitler och hans anhang är fortfarande laddat i Tyskland.

Framför en fond av ett slags ”Heimat” med små hus och berg och dalar, sitter tre skådespelare; två har spelat Hitler, en Göring och de tre ska strax diskutera sina rolltolkningar inför publik. Nu sitter de och försnackar, pinsamt utelämnade åt varandra.



LÄS MER: Maria Edström om kritikens fixering vid nuet.



Men vilket försnack! Dan Ekborg som den gamle grandiose Franz, Sven Ahlströms medelålders Peter, klämd som ett mellanbarn i syskonskaran och Robert Fux som den unge puerile Ulli. Tillsammans bjuder de på ett virtuost samspel.

Till min fasa upptäcker jag att Ekborgs Franz trots sin parodiska uppblåsthet i mina ögon har en poäng – det är ordet, rösten och språket som skapar skådespeleriet. Och att Ullis radikala teatersyn är minst lika uppblåst och dessutom oavsiktlig komisk. Så vem som är kulturman och vem som är dinosaurie ligger i betraktarens öga.

Det är en rätt underbar timme teaternörderi som Walser och regissören Dennis Sandin fått ihop. Det handlar också om liv, konst, skam och tid. Så ”de brädor som skola föreställa världen” gör så även här.

Maria Edström är kritiker på Expressens kultursida.
