Vågspel om fascism på scen i Skärholmen
Margareta Sörenson

Ett klassrum med bänkarna i raka rader. Den lättstädade gråheten, hierarkierna, kampen för plats, för betyg. Som teaterscen är en skolsal fullproppad med igenkänning och det dokumentära anslaget är kraftfullt

Ron Jones novell "The third wave" om hans eget experiment i en amerikansk skola på 60-talet har redan dramatiserats och filmats i flera versioner, bland annat av Unga Radioteatern. Han skapade en sekt i en klass för att eleverna skulle förstå något om fascismens väsen, men det hela spårade ur. Sekten blev "på riktigt" och experimentet fick hastigt avslutas.



Carolina Frände transponerar "Vågen" till dagens Skärholmen med samma fråga, men ställd på teatern: varför lockas människor in i en sträng grupptillhörighet som bygger på utestängning av andra?

Det är en demonstration av hur fascism utgår från vagt definierade missförhållanden (stökigt i klassen, oro för betygen) och genom att betona disciplin och underordning lockar med något som tycks tryggt och starkt.

"Vågen" kommer framöver att spelas för gymnasieklasser utan sina lärare, som ser spelet från annan plats. Premiärpubliken var vuxen och lojal med spelets regler. Kanske det inte alltid kommer att fungera så.



Tio skådespelare, bland dem avgående teaterchefen Benny Fredriksson i en filmad roll, spelar utmärkt. Vi, publiken, lämnas i fred efter några små övningar, och övergår till att vara levande scenografi runt pjäsens elever som ser oss utan att låtsas se oss.

Det är helt i linje med att huvudberättelsen avbryts av korta filmade sekvenser där skådespelarna bakom rollerna berättar om hur de ser på sin rollfigurer.

Ytterligare avbrott görs för sång som förhöjer och fördjupar – som Michael Jacksons militanta "They don't care about us". Det distanserar också, det känns som om salig Brecht sitter i bänken bredvid. Avsikten med denna uppsättning är tydlig, vilket är själva avsikten.

Om det fungerar som motgift till gruppsykosens lockelse vet jag inte. Men det är värt att försöka. Mycket står på spel när hat, hot, fundamentalism och rasism rycker fram.



Följ Expressen Kultur på Facebook - där kan du kommentera våra artiklar.
