Lenins sanna dialog
Kulturen

Just i dagarna har den ryska litteraturvetaren Jevgenija Ivanova i boken Aleksandr Bloks sista år visat hur Lenin med berått mod tog livet av den så kallade oktoberrevolutionens bard framom andra, mannen bakom det berömda poemet "De tolv".

I inbördeskrigets kaos hade Blok blivit allt sjukare. Hans fysiska krämpor höll våren 1921 på att övergå i psykiska. Han hade ont överallt, tog med svårighet emot mat, ansattes av egendomligt destruktiva raseriutbrott. I Petrograd rådde brist på det mesta. Läget var kritiskt. Läkarna menade att enda räddningen vore det välkända sanatoriet i Hyvinge norr om Helsingfors. Bara där skulle Blok kunna ges adekvat vård.

Maksim Gorkij, kulturkommissarien Anatolij Lunatjarskij och andra agerade under några veckor intensivt för Bloks utresa. Men Lenin vägrade ge sanktion. Förmodligen befarade han att den gamle symbolisten i sin eventuellt fortsatta diktning inte skulle bli lika följsam.

Så gick det som det gick. Blok tynade av, gick in i psykisk förvirring och dog i augusti 1921 vid bara 40 års ålder. Det var mord, skrek hans författarkollega Marietta Sjaginjan på begravningen. Och hon hade rätt. Vladimir Lenin mördade revolutionsskalden.



MAGNUS LJUNGGREN

är professor emeritus i rysk litteratur.
