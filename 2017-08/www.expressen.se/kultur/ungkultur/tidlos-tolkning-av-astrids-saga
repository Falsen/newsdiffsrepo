Tidlös tolkning av Astrids saga
Margareta Sörenson

”Mio, min Mio” har dramatiserats och spelats på teaterscener många gånger. Astrid Lindgrens listiga komposition där verklighetens torftiga fosterfamilj speglas i sagans drömvärld är lockande för teatern. Kompisen Benkas idealpappa kan spelas av samma skådespelare som den gudalike Min fader konungen, den elake styvfadern passar bra som ondskans Kato. Dramatiseringarna är många och ofta fint tonsatta. Professionella skådespelare spelar i alla roller, kortväxta unga kvinnor får pojkrollerna. En barnensemble får ofta gestalta allt annat: barn, väpnare, fåglar.

Unga Västanå Teater har skapat på ett annat sätt. Jakob Hultcrantz Hansson tillhör sedan länge ensemblen vid Västanå Teater och kan ses som Schagerström i ”Charlotte Löwenskiöld” denna sommar. Han har dramatiserat ”Mio, min Mio” för en stor grupp barn och en enda yrkesskådespelare, han själv, i rollen som både Fader konungen och Riddar Kato. Barn spelar alla andra roller, och en slags huvudroll är kollektivet av kroppar, precis som hos moderscenen Västanå i Berättarladan. Det är teater i spåren av Leif Stinnerboms scenkonst, vilket i sin tur betyder dansburen världsteater till världsmusik - lika arkaiserande tidlös som Astrid Lindgrens berättarröst.

Det betyder urtida i all tids mening och för scenkonst betyder det att allt kan skapas av intet. Ett tunt, grått sidentyg är Anden som får en liten kille från verkligheten att flyga ...”fortare än blixten och med större dån än åskan”. Hästen Miramis är en bänk, med Mio och Jum-Jum oppepå, och ett barn framför som håller ett antytt hästhuvd, ett bakom som ”är” svansen. '





Så lekfullt har man gjort sedan antiken, sedan Shakespeare – och, naturligtvis, står Bai Tao på listan över medverkande bakom kulisserna, en äkta expert på jinju (pekingopera) och stridskonst, sedan länge knuten till Västanå.



LÄS MER – Gunilla Brodrej: Härligt läskigt, men inte riktigt min Mio



I det stora och mångskiftande litterära arvet efter Astrid Lindgren har hennes arkaiserande romaner för barn en särställning: ”Mio, min Mio”, ”Bröderna Lejonhjärta” och ”Ronja Rövardotter”. Den tidlösa ramen och idémässigt upphöjda tema som de Tre Stora rymmer förklarar kanske saken bäst.

De utspelar sig i ett sagornas förr i tiden och de två första av dem, med pojkar i huvudrollen, slår en bro mellan en realistisk öppning och en fantastisk fortsättning. Bo Vilhelm Olsson sitter på realismens parkbänk, men tack vare fruktaffärens högst vanliga Tant Lundins äpple, börjar han anträda en resa in i sagans värld. Där mäter sig alltid gott mot ont, men lille prins Mios uppdrag i Landet i fjärran handlar också om att vara utvald, att få ett uppdrag, och att inte svika. En liten frälsare blir född på Upplandsgatan, och lika oansenlig som Kristus, Buddha eller Krishna tar han sig an ett uppdrag för hela mänsklighetens skull.

Psykologiska porträtt, individualism och stjärnspel bjuds inte i denna slags teater - man får fylla i själv. Man kan gå hem och fundera över att Jakob Hultcrantz Hansson själv spelar både den ideale fadern, sagokungen som ser och förstår allt, och samtidigt den vidrige Kato. Det rymmer något av en osentimental bekännelse, som varje vuxen kan göra inför sitt barn.



LÄS MER – Martina Montelius: Astrid Lindgren hade skrivit om gatubarn



Och så musiken! Magnus Stinnerbom har skapat ett nytt verk för all världens instrument med en rytmisk puls och kryddig ton som bär och klär hela uppsättningen och där ingen behöver riskera att hamna i otakt.  Vid sidan av  flöjter, orgel och nyckelharpa lirar mey, ney och zurna och sjunger om all tid och all världens sorg och glädje.



Margareta Sörenson är kritiker på Expressens kultursida.
