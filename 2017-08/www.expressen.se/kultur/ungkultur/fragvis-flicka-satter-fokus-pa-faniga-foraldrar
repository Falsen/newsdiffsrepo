Frågvis flicka sätter fokus på fåniga föräldrar
Martina Montelius

Det är ungefär i 12-årsåldern som den idealiserade bilden av de vuxna som kloka, goda sanningssägare på allvar börjar krackelera.

Och det är ur den känslan som den egna moralen, sökandet efter den man verkligen vill vara tar sin början. Med böckerna om Billie lyckas Sara Kadefors med en ren tonträff i sin beskrivning av vad som är centralt i ett mellanstadiebarns liv.

Sara Kadefors fantastiska Billie, som har dreadlocks, ställer för många frågor och har alldeles för genomskådande blick för att livet ska vara helt bekvämt.





I förra boken, “Billie: avgång 9:42 till nya livet” (2016), fick vi följa den tolvåriga flickans förflyttning från sin ms-sjuka mamma i Stockholm till den prudentliga familjen Persson i lilla Bokarp.  I nya “Billie: du är bäst” fortsätter hon förlösa omgivningen. Fostermamman Petra är präst och neurotiskt ordningssam, pappan Mange är idrottslärare och har svårt att kommunicera med sina barn. Två nya syskon får hon också: Alvar, som blir en vän, och lilla Tea, som kämpar med sin misslyckade Youtubekanal och sin isolering i skolan.

Douglas, som är son till fostermammans komplicerade bror, är en pojke som av goda skäl döljer sig bakom en elak mask. Tysta Nadine lever gömd för sin våldsamme pappa. Och Alvar, som är konstnär och aldrig kommer att bli den hans pappa i outhärdlig, kärleksfull blindhet försöker få honom att vara: en som vill spela pingis.

I bokens kärna finns en tragedi: ett av barnen i familjen Persson har dött i en olycka, och händelsen har skapat plågsamma köttsår i relationerna. Billie försöker läka dem, och lyckas till slut. De vuxnas krumbukter inför Billies pockande frågor är mästerligt beskrivna.

LÄS MER – Martina Montelius: Många vuxna äcklas av plågade barn

Men här någonstans blir boken kanske något snällare än livet oftast är, och Billie ett kryddmått för magisk för att det ska vara riktigt trovärdigt. Men jag kan förlåta boken det. Det är trots allt fiktion, och visst kan man unna läsaren tillfredsställelsen i en hoppfull upplösning. För hopp finns ju, även i verkligheten, om än med trassligare dramaturgi. “Billie: du är bäst” skildrar övermäktiga känslor och komplexa frågeställningar med exakthet, ärlighet och mod. Ett litet mästerverk.







Martina Montelius är författare och kritiker på Expressens kultursida. Hennes senaste bok heter "Ibland är man lessen ibland är man glad".
