Efterlängtad story med autentisk klangbotten
Maria Edström

Den August-vinnande författaren och psykologen Jenny Jägerfelds bok ”Brorsan är kung” har en helt ljuvlig ton i historien om den elvaåriga Måns sommar i Malmö. Måns, född Michelle, följer med sin mamma som jobbar som dubbare av tecknad film och i huset vid Möllevången lär han känna Mikkel, en tuff Malmö-kille i hans egen ålder.

Jenny Jägerfeld mötte många unga som Måns i sitt jobb som psykolog och ville skriva något som inte väjde för det svåra men som också var roligt och hoppfullt. Och hon har verkligen lyckats, boken är oemotståndlig i sin såväl ironi som medkänsla.

Så att nu Drama för unga vill bjuda på historien i en sommarserie förvånar inte. För dramatiseringen står den rutinerade dramatikerräven Sofia Fredén som elegant löst ”jag-berättelsens” dilemma, berättar-rösten i radioserien är helt enkelt det brev som Måns förberett att läsa för Mikkel för att ordna upp alla missförstånd. Regissören Helena Sandström Cruz kör ett snabbt och drivet tempo, korta scener med ledmotiv av Syster Sol och ett jingle-artat, återkommande credo ”Brorsan är kung!”.





Mycket är roligt och välgjort, ensemblen med bland andra Eva Melanders Mamma, Kakan Hermansson som konduktör och psykolog och fyndet Ian Strömberg med sin stötiga malmöitiska är härligt pigg och kul. Rollen som Måns spelas av Joline eller Isak Gustafsson som han numera heter, enligt de intervjuer jag läst, vilket ger en autentisk klangbotten till historien. Men där kan jag tycka att mer tid och omsorg skulle ha lagts på regin, ett ansvar och en varsamhet som inte bör negligeras när det gäller barnskådespelare.

Lite teaterhädiskt tänker jag att bara en vanlig följetong av Jägerfelds bok, med en ung vuxen skådespelare som uppläsare, skulle ha skapat det där lilla avståndet som gör att berättelsen paradoxalt blir fullödigare och lättare att ta till sig. För det finns många där ute som törstar efter en historia som ”Brorsan är kung!”.





Maria Edström är kritiker på Expressens kultursida.
