Lastbil och mc i krasch
– livshotande skador
Sanna Wikström

Larmet kom in till polisen strax innan klockan 16 på tisdagseftermiddagen.

– Det är en lastbil och en mc som har krockat. Jag har inte fått information om skadeläget än, säger Hans Lippens vid polisen.

Polis, ambulans och räddningstjänst är på plats – en ambulanshelikopter larmades också dit.

Vid 16.22-tiden meddelade polisen att mc-föraren, en man i 25-årsåldern, förts med ambulans till sjukhus.

– Helikopter var skickad, men mc-föraren kördes med vanlig ambulans till Sahlgrenska, säger K-G Persson, räddningschef i beredskap vid räddningstjänsten i Stenungsund.

Enligt uppgifter från platsen så rör det sig om en allvarlig olycka där mc-föraren blivit överkörd av lastbilen.

Något som bekräftades från sjukhuset senare.

Lastbilschauffören har klarat sig utan personskador, enligt räddningstjänsten.

– Han klarade sig bra, men det är klart att det är påfrestande för psyket att vara inblandad i en olycka, säger K-G Persson.

Enligt polisen så är det för tidigt att säga om ett brott är begånget, men utandningsprov kommer att tas på båda förarna.

Klockan 18.30 meddelar Sahlgrenska sjukhusets presstjänst att mc-förarens skador är livshotande.
