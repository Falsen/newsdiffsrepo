Annelie tar hand om de
överlevande ankungarna
Sanna Wikström

Ett 30-tal ankungar hittades döda efter att de hade dumpats vid Kungsbackaån förra veckan veckan.

– De låg där i en hög, alla döda. Helt sjukt att någon kan göra så här, sa Cecilia Berntson, personen som gjorde det makabra fyndet.

Men några små ankungar kunde räddas levande ur ån. Tre av dem krigar fortfarande på och har fått ett nytt hem hos djurälskaren och naturfotografen Annelie Utter i Kungälv, vilket Norra Halland var först med att skriva om.

– Det var aldrig någon tvekan från min sida att ta hand om dem, säger Annelie.

Det var från början fem stycken ankungar som kunde räddas ur ån, men två av dem var i för dåligt skick för att klara sig.

– Två tappade jag direkt. En av dem hade blodigel i själva näsborren som inte gick att ta bort. Och ögonen var inte bra på dem, säger Annelie och fortsätter:

– Men de tre som jag har kvar har runda, små tjocka magar och äter med god aptit.

Annelie Utter berättar att hon går upp två gånger per natt och tittar till ankungarna som bor i hennes badrum.

– Jag fyller på varmvattenflaskor som håller dem varma. Jag matar dem med passerad majs, tomater och gurka och foder blandat med vatten. Det blir som en gröt som de gillar.

Ankungarna var svårt medtagna när de räddades ur ån och bara tiden kan utvisa om de kommer att klara sig i det långa loppet. Men Annelie Utter hyser gott hopp.

– Jag har döpt dem till Knatte, Fnatte och Tjatte nu när de är tre. Det har varit mycket jobb med de här små krakarna, men jag gör det mer än gärna.
