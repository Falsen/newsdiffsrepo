Skoluniform planeras i
värmländsk grundskola
Eva Rogsten

Den nystartade skolan i Norrköping ingår i Fria Läroverken, en koncern som bland annat driver sju gymnasieskolor i Sverige, varav ett i Karlstad.

Nu har Nordic International School fått tillstånd att öppna fler grundskolor för årskurs fyra till nio på andra orter i landet. Förutom Karlstad är skolan aktuell för Solna, Malmö och Stockholm.

– Hälften av undervisningen bedrivs på engelska och vi har lärare från alla världsdelar. Eleverna kan ta en internationell examen som är giltig på alla skolor i världen, vilket innebär att de sedan kan läsa på gymnasienivå i vilket annat land som helst, säger Christine Karmfalk, vd för Nordic International School.

Hon förklarar att skolan också arbetar efter en internationell pedagogisk modell, IMYC.

Och skolans elever får räkna med att använda skoluniform. Fyra pikétröjor och en cardigan delas ut till varje elev.

– Vi kallar det inte uniform, utan klädkod. Det är skoltröjor som det är meningen att man ska ha på sig i skolan. Det är lite för att skydda mot märkeshysteri, men framför allt är det för att förstärka intrycket av att vi är en internationell skola. Våra nuvarande elever har varit väldigt positiva till detta, mer än vad jag hade förväntat mig, säger Christine Karmfalk.

Skolan använder sig också av ett hus-system som innebär att eleverna åldersblandas och tävlar mot varandra och får poäng när de gör något bra.

– Det hus som vinner i slutet av året får ett pris. Vi tycker det är viktigt att uppmärksamma när elever gör bra saker, menar Christine Karmfalk.



LÄS OCKSÅ: Politikern: "Skoluniformer kan minska mobbning"
