Cecilias makabra fynd
på gräset: "Helt sjukt"
Sanna Wikström

Det var i tisdags när Cecilia Berntson från Kungsbacka var ute och rastade sin hund som hon gjorde det makabra fyndet. Mellan 30-40 ankungar hade dumpats i eller vid Kungsbackaån. Något som Norra Halland var först med att skriva om.

– Troligtvis hade de frusit ihjäl efter att de dumpats. De jag hittade hade varit döda ett tag, de var alldeles stela, berättar Cecilia.



LÄS OCKSÅ: Hund dränktes – sänktes med fälgar



I samband med fyndet så insåg Cecilia att hon gjort en misstänkt iakttagelse på platsen kvällen innan.

– När jag passerade då så såg jag en bil som hade parkerat konstigt precis där. Jag minns att jag undrade om man verkligen fick stå så. Jag såg tre personer som kom gående från ån samtidigt som jag hörde fågelkvitter. Jag tänkte inte då att det kunde röra sig om ankungar, utan tänkte att det var fåglar i träden.

Hon fortsätter:

– Det var först dagen efter, när jag hittade ankungarna, som jag lade ihop ett och ett. Bilen, människorna och kvittrandet. Dagarna efter så mådde jag riktigt dåligt när jag tänkte på att alla närmare 40 ankungarna hade kunnat räddas om jag upptäckt det redan på kvällen.

Cecilia tog konakt med polisen, Kungälvs fågelstation och kommunen.

– Det slutade med att fåglarna skulle tas om hand av trafik- och parkavdelningen på kommunen. Eftersom de var döda så klassades de som sopor.

Cecilia har även försökt göra en polisanmälan om djurplågeri.

– Eftersom det här handlar om tamdjur så tycker jag inte att det ska vara några konstigheter. Polisen har sagt att de ska återkomma till mig gällande om det går att göra en anmälan.

Ungefär samtidigt som Cecilia upptäckte högen med döda ankungar så hittade, och räddade, andra privatpersoner fem stycken ankungar i ån som fortfarande levde. Tre av dem är fortfarande vid liv och har nu fått ett nytt och kärleksfullt hem hos en privatperson i Kungälv, skriver Norra Halland.

Cecilia Berntson skräder inte orden när hon talar om de personer som dumpade de försvarslösa ankungarna på platsen:

– Det finns inte ord för hur vidrigt det är. Vet man någonting om ankor så är man väl medveten om att de aldrig skulle överleva. De måste ha vetat att de här stackars ankorna skulle frysa och plågas ihjäl. Det finns inte ord för hur dumma i huvudet de här människorna är, säger hon.
