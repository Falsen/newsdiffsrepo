Tisdag 22 augusti 2017
Polisens vädjan: Vem är
den mystiske mannen?
Eva Rogsten

För ett år sedan gick polisen ut med en rekonstruerad bild av ansiktet på den person vars skelett hittades i Näsinge utanför Strömstad i augusti 2014. Förhoppningen var att någon skulle känna igen mannen.

Men att visa bilden av den okände personen har ännu inte gett resultat. Det är fortfarande ett mysterium vem mannen är. Bilden skickades ut runtom i världen via Interpool.

– Bilden genererade omkring 15 tips, alltifrån namnförslag till var vi skulle leta någonstans, men inget har gett något. Vi har ingen identitet på personen, säger Sten Rune Timmersjö vid polisens enhet för grova brott i Fyrbodal, som nu efterlyser fler tips från allmänheten.

– Vi vill gärna att den som har tips hör av sig, konstaterar han.

Det var den då 24-åriga Evelina Andersson som fick syn på ett kranium i en åker när hon och hennes sambo var ute för att plocka svamp i närheten av sitt hem. De hade sin hund med sig.

– Vi trodde först att det var hundens boll och tänkte "vad gör den där"? Men sedan så visade det sig vara ett människohuvud, en dödskalle. Man blev ju chockad, berättade hon för GT 2014.



LÄS MER: Kroppsdelar hittade utanför Strömstad



Hon ringde direkt till polisen som kom till platsen, och fler skelettdelar hittades.



– Resten av skelettet låt i ett djupt dike intill. Troligtvis var det något djur som dragit upp skallen på åkern. Vi hittade sedan även kläder i närheten, men det är inget som säger att de har tillhört personen, berättar Sten Rune Timmersjö.

DNA-analyser visade att skelettet är från en man född i augusti 1972.

– Det var vad vi fick fram. Han hade en lagning i en tand, och den är gjord på ett sätt som får oss att misstänka att personen kommer österifrån, utan att kunna ange något specifikt land, säger Sten Rune Timmersjö.

Han förklarar att det inte går att säga specifikt hur länge skelettet har legat i marken. Det handlar om "allt i från några månader upp till några år".

– Vi har kollat alla som är efterlysta här i Sverige, även utländska medborgare, och personer som är försvunna, men vi har inte fått någon träff. DNA-profilen ligger ute och det sker sökningar med jämna mellanrum, konstaterar Timmersjö.

Polisen misstänker att det är ett brott som ligger bakom.

– Det finns omständigheter som gör att vi tror att den okände mannen kan vara bragd om livet, men vilka dessa är vill jag inte gå in på, säger Sten Rune Timmersjö.

Uppdraget att rekonstruera mannens ansikte gav till den brittiske dockmakaren Caroline Wilkinson, som tidigare arbetat med FBI-utredningar. Timmersjö kontaktade henne via mejl och hon besökte sedan Västsverige förra sommaren för att ta en bild i 3D på kraniet.

Den rekonstruerade bilden ska enligt Caroline Wilkinson vara lik mannen till 70 procent.

– Men vi är lite försiktiga med att säga vilka drag som är exakta och inte exakta. Så att de som tittar på bilden inte har förutfattade meningar, förklarade Sten Rune Timmersjö i samband med att bilden publicerades.



LÄS MER: Polisen gick ut med bild på mannen för ett år sedan



Det finns en omständighet som polisen också undersöker i ärendet med Näsingemannen. En koppling som ännu mest är spekulationer förklarar Timmersjö.

Bara en dryg mil från fyndplatsen påträffades tolv år tidigare en annan död man som inte heller har identifierats.

Mannen var "definitivt mördad" och hittades vid Hogdals bygdegård. Kroppen var svårt bränd.

– Han var i 40-årsåldern och hittades enbart klädd i kalsonger. Någon hade hällt på brännbar vätska och tänt på. Analyser visade att det rörde sig om en utrikesfödd man i 40-årsåldern, säger Sven Rune Timmersjö och fortsätter:

– Det är anmärkningsvärt att vi har två oidentifierade personer hittade på en så liten yta.

Han funderar också på om brott kan ha skett i Norge och kroppen/kropparna sedan har dumpats i Sverige.

– Vi har kontakt med norska polisen i båda ärendena, säger Sven Rune Timmersjö.



Tips till polisen kan lämnas på telefonnummer 114 14.
