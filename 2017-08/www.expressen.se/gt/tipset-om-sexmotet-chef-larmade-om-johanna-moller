Tipset om sexmötet – chef
larmade om Johanna Möller
Daniel Olsson

I femton månader har rättsprocessen mot Arbogakvinnan Johanna Möller rullat på. Och den inleddes inte med de två mord på maken Aki Paasila och pappa Göran Möller och mordförsöket på mamman för vilka domen faller på måndag.

I stället var det ett tips om att Johanna Möller som företagare inom familjehemsbranschen hade haft sex med unga flyktingpojkar som först väckte polisens intresse.

Det udda tipset nådde polisen den 25 maj 2016. En tidigare anställd i Johanna Möllers bolag hade under ett möte i Eskilstuna berättat för två förvånade socialarbetare från Göteborg om att allt inte stod rätt till hos den tidigare arbetsgivaren. En av bolagets ägare, Johanna Möller, hade festat och haft sex med flyktingpojkar som behövt hennes hjälp.

Den tidigare anställde påstod också att han hade både smygtagna bilder och filmer från sexmötena. De två pojkarna bodde nu på ett boende i Göteborg och verkade bekräfta uppgifterna. De gav också fler detaljer om möten med Johanna Möller på olika hotell i Göteborg, bland annat det lyxbetonade Clarion Post Hotel och Hotel Gothia Towers.

Enligt en av tonårspojkarna, som Johanna Möller senare medgav att hon haft samlag med, ska han ha känt sig pressad till sex.

Den som lämnade över uppgifterna till polisen och senare också gjorde en polisanmälan om misstänkt sexuellt utnyttjande av flyktingpojkarna var enhetschefen Kerstin Almgren vid familjehemsverksamheten i Göteborg.

– Barn och ungdomar som hade varit placerade via hennes företag berättade om situationer som vi reagerade på, säger Kerstin Almgren och fortsätter:

– Det jag gjorde var att agera på de uppgifter som kom till vår kännedom och gjorde en polisanmälan.



LÄS MER: Johanna Möllers förvandling - från skolflicka till mördare



De två pojkarna förhördes av polisen.

– Vi var tvungna att ställa upp och göra sådana här saker för att få stanna i Sverige, sa en av dem i polisförhör och berättade om att de festat tillsammans med Möller då hon besökte dem i Göteborg.

Den pojke som Johanna Möller senare ska medge att hon haft sex med gav en liknande bild för polisen och beskrev det som att hon utnyttjade honom:

"NN säger att Johanna visste om att han hade problem med sin socialsekreterare och att han saknade pengar. Han trodde därför att hon skulle hjälpa honom de hade sex. Han visste inte då att som han känner att hon bara utnyttjade honom."

Delar av sexanklagelserna uppmärksammades i mitten av juni förra året av Eskilstunakuriren som i en anonym artikel intervjuade pojkarna och även publicerade en bild ur filmen som polisen fått överlämnad till sig. I tidningen nekade Johanna Möller till allt, sa att det inte var hon på bilderna, och beskrev det hela som lögn och förtal.



LÄS MER: Möllers maktspel från häktet



– Om jag nu skulle ha haft sex med nån, så är väl det förbjudet att filma nån som har det i såna fall?, sa Johanna Möller till tidningen och beskrev det hela som smutskastning.

Samma dag skickades ett mejl till polisens utredare från Johanna Möllers bolag, undertecknat med hennes eget och expojkvännen Mohammad Rajabis namn.

Mejlet, som Expressen tagit del av, börjar med: "Hej. Mitt företag har blivit anmält för sexbrott mot barn."

I mejlet ändrar sig Johanna Möller och säger nu att hon känner igen sig själv på bilderna i tidningen, att hon är oskyldig och att anmälan handlar om hämnd och svartsjuka.

Hon medger också att hon haft sex med en av pojkarna, men nekar till att det skulle vara brottsligt.

NN "blev förälskad i mig och jag tyckte även att han var en snygg kille. Han tjatade ofta att han ville sova i min säng, gifta sig med mig bla bla ... så hamnade vi i säng. Tydligen spelade hans kompis in det", skriver hon till polisen.

Hon uppmanar också polisen att undersöka de två flyktingpojkarnas ålder. Enligt deras svenska id-handlingar är de 16 och 17 år gamla. Arbogakvinnan menar att de i stället är 19 respektive 20 år:

"En enkel röntgen av handen. Då får man exakt ålder", skriver hon.

Utredningen pågick fram till månadsskiftet juni-juli 2016 innan åklagaren Anna Asklöf fattade beslut om att lägga ner förundersökningen om sexuellt utnyttjande av person i beroendeställning.

– Jag ansåg inte att det förelåg en beroendeställning. Det framgick, tycker jag ganska tydligt att de här aktiviteterna skedde på frivillig basis. De två pojkarna var också över femton år, säger hon.

En anmälan från Johanna Möller om utpressning lades också ner.

Lite mer än en månad senare överfölls Johanna Möllers föräldrar i familjens sommarstuga och hennes namn blev aktuellt för polisen på nytt.

Sexanklagelserna ingår inte i den stora förundersökningen rörande Johanna Möller, mer än att flera av förhören berör ämnet. Och att misstankarna om att allt inte stod rätt till i Johanna Möllers bolag ställde till det för hennes kontakter med både hennes familj och hennes kompanjon.

Kompanjonen bröt med Johanna Möller kort efter att sexanklagelserna blev kända.

För de två flyktingpojkarna gick det illa. Kort efter att utredningen lagts ner var de på besök i Eskilstuna då ett gäng trängde sig in i lägenheten där de vistades. De misshandlades. En av killarna fick benet brutet, den andre fick flera knivhugg av gänget, enligt de första rapporterna på platsen.

Utredningen av attacken har drivits parallellt med mordutredningen och har omfattat delvis samma personer. Och den pågår fortfarande berättar åklagaren Thomas Bergström.

– Det är inget beslut taget där ännu, säger han och beskriver det som en "rimlig hypotes" att motivet skulle kunna vara hämnd mot flyktingpojkarna för anmälan om sexbrott.

– Varför skulle annars de här två personerna drabbas av brott om det inte fanns ett samband?

Johanna Möllers advokat Amanda Hikes hänvisar per sms till att Möller förnekade sexbrotten liksom övriga gärningar och att förundersökningen också lades ned efter kort tid.

Pojkarnas försvarare Elisabeth Mazzi Fritz har avböjt kommentera. GT har sökt Johanna Möllers advokat Amanda Hikes.
