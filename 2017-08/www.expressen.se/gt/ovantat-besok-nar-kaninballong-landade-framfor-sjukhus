Oväntat besök när kaninballong
landade framför sjukhus
Eva Rogsten

Den flygande Lisebergskaninen har tidigare synts flera gånger lite varstans i både Sverige och Norge, bland annat över Kebnekaise, Skansen och Gröna Lund.

I tisdags var det premiär för en flygning i Danmark. Och det blev en rejäl överraskning för både patienter, besökare och personal vid Ålborgs universitetssjukhus när den jättelika kaninen oväntat landade på parkeringsplatsen framför sjukhuset, vilket även Göteborgs-Posten berättat om.



– Det finns inte så många ballonger i Danmark, så det blir en rejäl uppståndelse när det kommer en glad kanin flygande och landar mitt i stan, säger Yashar Modiri, ballongflygare som bland annat gör upp emot 15 kaninflygningar per år.

Det var först lite för blåsigt för en ballongfärd under tisdagskvällen, men vinden mojnade och farkosten lyfte från norra delen av Ålborg för att göra en normal flygning över stan. Men den här gången skulle det bli en annorlunda resa.

– När vi flyger över en stad brukar vi planera för landning när vi har passerat de centrala delarna och landar vanligtvis på något fält. Men nu var vinden så svag att den inte drevs särskilt mycket framåt. Då beslutade vi oss för att ställa ner den på parkeringsplatsen i centrala Ålborg. Det är inga konstigheter ur säkerhetssynpunkt, förklarar Yashar Modiri.

Han säger att han förstod att det skulle bli roligt och uppskattat när ballongen landade vid sjukhuset.

– Folk stannade upp och höll sig lite på avstånd. Allt förlöpte som vi planerat, konstaterar Yashar Modiri.

Och visst väckte händelsen uppmärksamhet.

– Människor kom fram och skrattade, ställde frågor och tog bilder. Det var till och med en läkare som sprang fram till oss och ställde sig vid korgen. Jag såg sjukvårdare som filmade och tog bilder från sjukhusbyggnaden, berättar Modiri.

Det var förstås en lyckad flygning för Liseberg som väljer lämpliga ställen att visa upp ballongen och göra reklam för nöjesfältet. Förutom Ålbergs universitetssjukhus eget Facebook-inlägg med Lisebergsballongen har även privata bilder och inlägg fått tusentals delningar digitalt.

– Under de åtta år vi flugit med Lisebergs-ballongen har vi aldrig fått så här stor spridning i sociala medier, säger Yashar Modiri.
