Det mäktiga mötet
mellan älgtjurarna
Oskar Lindwall

Det var i förra veckan som Gunnar Glöersen fick syn på älgarna norr om Karlstad.

Han jobbar till vardags som jaktvårdskonsulent på Jägareförbundets kontor i Karlstad och berättar att han har följt de här två älgtjurarna under så mycket som sju till åtta års tid.

– Den vita har jag haft koll på sen hon var kalv för åtta år sedan. Den bruna har jag haft koll på lika länge men då var han nog tre år redan. Så jag har fotograferat dem i många år, men det här är så vitt jag vet första gången de går tillsammans innan brunsten, säger han.



LÄS MER: Kommunalrådet fångade den vita älgen på film – blev världsnyhet



Att älgtjurar går tillsammans innan brunsten är vanligt, berättar Gunnar Glöersen. Men just att en brun och en vit älg är tillsammans är desto mer sällsynt.

– Det är för att känna lite på varandra, mäta sig mot varandra under lite mer trevliga former. Det ska bevisa vem som är störst bäst och vackrast och kanske för att undvika att slåss i onödan längre fram, säger han.

– Men för mig var det speciellt att se två så fina tjurar bredvid varandra, och just att en är brun och en är vit, säger han.

Gunnar Glöersen berättar att den bruna och den vita älgen har gått tillsammans under tre veckors tid. Men nu börjar brunstaktiviteten och älgarna har efter jaktvårdskonsulentens dokumentation delat på sig igen.

– Sist jag såg dem så var de inte tillsammans längre, säger han.
