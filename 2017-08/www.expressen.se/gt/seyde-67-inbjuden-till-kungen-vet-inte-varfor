Seyde, 67, inbjuden till
kungen – vet inte varför
Love Hansen Siilin

Det var förra måndagen som Seyde Aslan satt på sin balkong i Huskvarna och drack te med sina grannar.

Plötsligt hörde hon sitt barnbarn jubla från köket.

– Hon hjälpte mig med att öppna posten och helt plötsligt började hon dansa och skrika "Mormor, mormor, du har blivit känd i hela Sverige", säger Seyde Aslan.

I det som Seyde trott var reklam och tänkte slänga låg en inbjudan till en middag med kung Carl Gustaf och drottning Silvia den 22 september. Men Seyde Aslan var fortfarande inte helt övertygad.

– Jag trodde det var någon som ville luras och bad en granne att kolla upp det på internet.

Efter lite efterforskningar visade sig dock stämma – det var en riktig inbjudan. Seyde Aslan är själv oförstående till varför hon bjudits in – det framgår inte av inbjudan. Men en titt på hennes cv ger en fingervisning.

När hon kom till Sverige från Turkiet 1989 började hon ett år senare arbeta som frivillig på Öxnehagakyrkan i Huskvarna.

Där har hon sedan blivit känd som "Öxnehagas Moder Teresa"  sedan hon fram till sin pension för tre år sedan har hjälpt tusentals människor med bland annat kontakt med läkare, Migrationsverket, ordna bostäder med mera.

Men trots pensionen jobbar eldsjälen Seyde Aslan fortfarande tio timmar per vecka i kyrkan. Då hon även pratar sju olika språk håller hon dessutom i ett språkkafé där hon lär ut svenska.

– Vi kallar henne för mamma, för hon är en extramamma åt oss alla. Även personer i hennes egen ålder ser på henne på det viset, säger Georgina Chahoud som är på plats på språkkaféet tillsammans med sin pappa.

Svenska kungafamiljen har hon följt sedan hon jobbade på ett sjukhus i Turkiet och på en sprakig svartvit tv kunde hon se kungens giftermål med Silvia – som hon nu får träffa.

– Men det hade varit roligare om de kommit hit och besökt alla invånarna här faktiskt, resonerar Seyde Aslan.

Efter att Jönköping-Posten skrev om Seydes inbjudan har människor ringt och gratulerat och även erbjudit sin hjälp.

– En dam som heter Ruth och är 91 år ringde och sa att jag skulle komma hem till henne och ta vad jag ville från garderoben nu när jag skulle på middag hos kungen. Men jag vet inte, jag är en vanlig människa och behöver inte dyra kläder. Men jag vill gärna ta i hand med kungen och drottningen, säger hon.
