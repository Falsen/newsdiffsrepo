Marcus filmade fartdårarna:
"Krossade varningstriangeln"
Lars Lindström

En hel rad fordon, såväl lastbilar som personbilar, passerade i hastigheter långt över 100 km/h helt nära Marcus Göthberg från Trollhättan och hans kranbil från JP Lyft.

– Ingen saktade in. Många passerade i hög fart bara en halv meter från mig. Då tänkte jag att jag måste få folk att förstå hur illa det är, berättar han.

Marcus Göthberg hade fått in halva kranbilen på ett ställe med smal vägren, han hade tänt alla varningsljus och nödblinkers i tron att andra bilförare skulle visa hänsyn. Ingenting hjälpte.

Han sprang i väg några hundra meter och ställde ut en varningstriangel på vägen, som har en fartbegränsning på 110 km/h.

– Sedan skyndade jag mig ned i gräskanten och gick tillbaka mot bilen. Då hörde jag smällen när en bil körde rakt över varningstriangeln. Den flög i tusen bitar och bilen fortsatte bara förbi min kranbil i samma fart, säger han.

– Så här är det varje dag för många som jobbar på vägen. Jag kan inte fatta hur man kan utsätta andra och sig själv för denna risk och denna respektlöshet.

Marcus Göthberg blev själv vittne till en dödsolycka i Norge för några år sedan, en händelse som har påverkat honom starkt och gav honom mardrömmar under lång tid.

Eftersom han har följt med i debatten om att utländska förare visar sämre trafikvett vill Marcus Göthberg påpeka att det inte spelade någon roll om bilarna var svenska, polska, norska danska eller tyska.

– De bara flög förbi och ingen lättade ens på gasen, berättar han.

Innan bärgningsbilen kom spelade Marcus Göthberg in en kort film som visar hur snabbt och nära såväl privatbilister som yrkesförare passerade. Han publicerade den på Facebook och den fick på en gång flera tusen visningar.

Marcus Göthberg hoppas att filmen kan få några bilförare att inse att det är viktigare att minska risker och rädda liv än att vinna några minuter på vägen.
