Albin, 14, öppnade
asylboende – prisas
Eva Rogsten

Priset Ungt kurage delas ut på Raoul Wallenbergs dag på söndag i Stockholm. 14-årige Albin Blomster från Grästorp tar  emot utmärkelsen som den yngsta pristagaren någonsin.

Trots sin unga ålder har han redan mycket erfarenhet av att arbeta med ensamkommande ungdomar. Engagemanget tar nästan all ledig tid.

– Jag jobbar på flyktingboendet som min förening har hand om. Vi pratar och diskuterar och jag hör vad de behöver hjälp med. De har blivit som mina kompisar och är jättetrevliga tillbaka, säger Albin Blomster, som tidigare berättat om sitt engagemang för SVT Nyheter Väst.

Dessutom ordnar han aktiviteter som fotbolls- och innebandyträningar och ger ungdomarna läxhjälp i matte och andra ämnen.

– Vi firar också helgdagar och födelsedagar tillsammans. Senast var några av pojkarna med och firade min konfirmation. Ibland blir det utflykter som i sommar när vi var på Skara sommarland och på Gotland tillsammans, berättar Albin Blomster.

I sin familj är Albin tredje generationen som brinner för ideellt hjälparbete och "vänskapssamarbete" som mormor Gunnel Lundmark kallar det. Både Gunnel och Albins mamma Kria Lundmark har varit aktiva i många år i Grästorp genom föreningen NordSyd.

Den stora strömmen av flyktingar till Sverige hösten 2015 gjorde att föreningen väcktes till liv igen. Och nu grep Albin in och gjorde stora insatser.

Det var när flera av de ungdomar som kommit till Grästorp fyllde 18 år, och inte kunde bo kvar på HVB-hem, som föreningen på startade ett boende i egen regi. Arbetet sker helt ideellt och kommunen står för lokaler med inventarier och vaktmästartjänst.

Albin säger att han själv får ut mycket av att jobba och umgås med de ensamkommande pojkarna.

– Det är jätteroligt och intressant. Jag lär mig mycket, och det ger erfarenheter som är bra för framtiden. Till exempel om jag vill jobba som lärare, säger han.

Att få ta emot ett fint pris från Raoul Wallenberg-akademin är förstås något alldeles extra som han är särskilt glad över.

– Det är en bekräftelse på att jag gör något bra. Jag får inspiration att fortsätta mitt arbete och jag hoppas också att det inspirerar andra, säger 14-åringen.



LÄS MER: Låt ensamkommande få stanna på sina boenden
