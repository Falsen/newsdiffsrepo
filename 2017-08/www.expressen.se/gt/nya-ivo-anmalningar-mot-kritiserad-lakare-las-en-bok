Nya Ivo-anmälningar mot
kritiserad läkare: "Läs en bok"
Eva Rogsten

Ola Gefvert har tidigare blivit uppmärksammad för att ha brustit i sin roll som läkare, bland annat i fallet med den unga kvinnan "Nora" som "Ekot" gjorde en dokumentär om 2013.

Där avslöjades att psykiatern som då var chef för närpsykiatrin i Enköping nekade våldtagna Nora, som hon kallades i "Ekot", behandling. Detta eftersom Gefvert menade att hon "var en hora" före våldtäkten. Nora våldtogs brutalt av polischefen Göran Lindberg och sökte hjälp inom psykiatrin.

En frivårdsinspektör som hade hand om hennes fall berättade i "Ekot" att läkaren sagt att Nora "horade innan det här med Lindberg hände och då får man ju skylla sig själv".

Efter avslöjandet fick Gefvert inte förlängt kontrakt att bedriva närpsykiatri i Enköping.



LÄS MER: Nora nekades hjälp "för att hon horade"



IVO, inspektionen för vård och omsorg, har velat dra in psykiaterns läkarlegitimation för att han upprepade gånger brustit i bemötandet av sina patienter. Men hälso- och sjukvårdens ansvarsnämnd bestämde sig för en annan påföljd, en treårig prövotid som nu löper sedan beslutet våren 2016.

Nu har det kommit nya anmälningar mot den hårt kritiserade läkaren som har sin nya arbetsplats i Västsverige.

En ung kvinna som varit sjukskriven för depression uppmanades att söka läkarhjälp hos psykiatrin och fick då träffa Ola Gefvert. Hon skriver i sin anmälan att han bagatelliserade hennes symptom och sa att hon "såg för glad ut för att vara djupt deprimerad."

Kvinnan blev rekommenderad att läsa en bok av skådespelaren Mia Skäringer som inspiration till hur hon skulle tänka i sitt liv. "Det är helt ofattbart och jag blev helt chockad och ställd. Hur kan en sådan läkare få ha med patienter att göra" frågar hon sig i anmälan.



LÄS MER: Gefvert granskas och tappar kontrakt



En man som vårdas vid en rättspsykiatrisk avdelning blev av sitt juridiska ombud uppmanad att anmäla Ola Gefvert efter att denne sagt avskiljt mannen från andra på avdelningen efter anonyma klagomål, något personalen ska ha ställt sig frågande till.

När mannen informerade läkaren om att han tänkte anmäla händelsen till IVO fick han svaret att "Det kommer att ge dig problem i framtiden."

Även en annan patient som är missnöjd med psykiaterns bemötande berättar i sin anmälan att läkaren sagt att "om du anmäler mig så kommer du att få problem". Patienten skriver att "läkaren säger också hela tiden att jag är muslim. Jag finner det kränkande och det är inte relevant för vården".
