Man torterades med
yxa och skruvmejsel
Björn Lindsten

De två männen är misstänkta för grov misshandel. Det handlar om en man i 35-årsåldern bosatt i Göteborg och en man i 25-årsåldern, skriven i Lysekils kommun.

Det var under eftermiddagen den 20 juni som misshandeln skedde hemma hos en bekant till brottsoffret. Mannen, som är 40-årsåldern, utsattes för tortyrliknande misshandel, enligt förundersökningen.

Den handlade om hugg och slag. Med fötter och händer, med armeringsjärn, någon form av skruvmejsel – och en yxa. Misshandeln pågick i flera rum under stort tumhult, framgår det i förundersökningen.

Den misshandlade lyckades ändå fly ut där anhöriga och bekanta hjälpte honom och larmade SOS.

Dessa kunde också uppge vilken bil som de misstänkta gärningsmännen försvann i.

I förhör antar den misshandlade att duon var där för att tvinga till sig medicin. Och att man varit där också tidigare i samma ärende.

Mannen uppger också att det var han som tog fram yxan för att försvara sig med när de två misstänkta gärningsmännen trängde sig in.

Han blev dock övermannad av den yngre misstänkte – bland annat beroende på att den äldre samtidigt högg honom upprepade gånger med något som han uppfattade som en syl eller skruvmejsel.

När 25-åringen fått tag i yxan slog han sitt offer med den flera gånger både i ansikte och på kroppen.

Någon timme efter misshandeln greps fyra personer i bilen som man misstänkte hade koppling till vad man då trodde var ett mordförsök. Gripandet som skedde en knapp mil från platsen där misshandeln skedde var dramatiskt, framgår det av förundersökningen.

Två av de gripna häktades senare och har nu åtalats för grov misshandel.

I närheten där männen greps sökte hundar efter vapnen som använts under misshandeln. Yxan och sylen/skruvmejseln hittades dock inte. Man misstänker att vapnen kastats i havet, men trots dykningar har de inte påträffats.

Däremot hittades armeringsjärn i bilen, som till synes preparerats med handtag för att användas att slå med.

Som bevis lägger åklagaren också fram en mängd klädesplagg som DNA-matchar en del av de många blodfläckar som fanns på brottsplatsen.

Den misshandlade kördes med ambulans till sjukhuset och klarade sig mot alla odds utan bestående men.

I åtalet står det: "Misshandeln är att bedöma som grov eftersom livsfarliga tillhyggen använts samt eftersom de tilltalade vid gärningen visat särskild hänsynslöshet och råhet samt eftersom det endast är genom tursamma omständigheter som inte målsägandens skador varit livshotande."

De båda åtalade männen nekar till brott.

Förhandlingarna ska hållas vid tingsrätten i Uddevalla.
