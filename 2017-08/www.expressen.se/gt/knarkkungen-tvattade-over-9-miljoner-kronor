Knarkkungen tvättade
över 9 miljoner kronor
Erik Göthlin

I mars i år dömdes Nicholas Ghalandari, 36, från Mariestad till tre års fängelse för grovt narkotikabrott. Flera av hans kumpaner, däribland krigsveteranen Tomi Kacic-Barisic, dömdes också till fleråriga fängelsestraff.

Polisens spanare hade följt efter personerna och bevittnade en överlämning av narkotika, varpå männen kunde gripas. Vid en senare husrannsakan hos Ghalandari togs 1,9 miljoner kronor, en klocka värd 130 000 kronor, guld för 265 000 kronor och två Audi-bilarna som värderas till drygt 1,3 miljoner kronor, i beslag.

– Det här är ett löst sammansatt kriminellt nätverk som haft ett syfte att leva på kriminalitet, sa Johan Rapp vid Skaraborgspolisen i samband med händelsen.



LÄS MER: Knarkkungen har gripits – polisen tog två miljoner



Nicholas Ghalandari ansågs vara huvudman i målet och nu är han återigen misstänkt för brottslighet. Han åtalas vid Skaraborgs tingsrätt för grovt penningtvättsbrott.

Enligt kammaråklagare Jenny Karlsson har Ghalandari med hjälp av tre andra personer tvättat pengar som kommer från brottslig verksamhet. Det rör sig om transaktioner gällande 9 100 000 kronor. Han ska själv ha mottagit drygt 5 800 000 kronor till sina konton. Enligt åklagaren har penningtvätten pågått i över två år.

Så här skriver åklagaren i stämningsansökan:

"Nicholas Ghalandari har under perioden den 1 juli 2014 till den 17 oktober 2016, i Mariestad och eventuellt på andra platser i Sverige uppsåtligen mottagit och hanterat pengar/vederlag samt gett instruktioner till annan om att utföra kontotransaktioner, totalt ca 9 100 000 kronor på egna och andras bankkonton enligt nedan. Detta har skett i syfte att dölja att pengarna härrör från brott eller brottslig verksamhet bestående i narkotikabrottslighet, skattebrottslighet, grovt häleri eller annan brottslighet och/eller att främja möjligheterna för Nicholas Ghalandari och/eller annan person att tillgodogöra sig egendomen eller dess värde."

Det var i samband med utredningen om det grova narkotikabrottet som polisen insåg vidden av Ghalandaris nu påstådda ekonomiska brottslighet. Han anses vara huvudman även i detta mål.

– Ja, det påstår jag att han är. Det var han i det andra ärendet också och det är han även här. Han har styrt pengarna, säger Jenny Karlsson och fortsätter:

– Vid förhandlingen för grovt narkotikabrott gjordes tillslag. Men då var det i form av ett annat konto och bilar och värdeföremål. Skillnaden här är att han fört över pengarna i andra personers namn.

Jenny Karlsson vill inte i detalj gå in på vilken relation de misstänka har till varandra.

– Det kan jag inte riktigt gå in på, hur de känner varandra, men det finns någon slags bekantskap mellan dem, säger hon.

Nicholas Ghalandari har drivit ett eget bolag. Men enligt den tillgångsutredning som polisen gjort finns det ingen möjlighet till att han kan ha tjänat alla pengar den vägen, menar åklagaren.

Av förhör framgår att Ghalandari inte kan redogöra för var alla pengar kommer ifrån.

Samtliga misstänkta nekar till brott. Två av de medåtalade står även åtalade för grovt penninghäleri.

– De förnekar brott, avslutar Jenny Karlsson.

Jenny Karlsson har inte bestämt sig för vilket straff hon yrkar på, men betonar att hon anser det vara allvarlig brottslighet. Maxstraffet för grovt penningtvättsbrott är sex års fängelse.

GT har sökt Nicholas Ghalandaris försvarsadvokat.
