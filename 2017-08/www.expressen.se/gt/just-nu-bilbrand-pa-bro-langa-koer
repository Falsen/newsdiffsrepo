Söndag 20 augusti 2017
Bil fattade eld på bro
– orsakade totalstopp
Sanna Wikström

Larmet kom in klockan 13.56 på söndagseftermiddagen. Det handlade om en bilbrand mitt på en bro.

– Bilen har börjat brinna under färd och detta har skett på Källösundsbron, men jag har inga rapporter om skadade, säger polisens presstalesman Stefan Gustafsson.

Enligt ett vittne på platsen är det oerhört mycket trafik på platsen.

– Det är väldigt långa köer, säger vittnet.

Polisen har skickat ut en patrull till platsen men det finns i nuläget ingen misstanke om brott.

– Det verkar handla om ett tekniskt fel, i alla fall enligt föraren. Men det påverkar så klart trafiken. Räddningstjänsten måste säkra platsen och så vidare, säger Gustafsson.

Vid 15-tiden meddelade polisen att bilen var bärgad och att bron åter var öppen för passerande trafik.
