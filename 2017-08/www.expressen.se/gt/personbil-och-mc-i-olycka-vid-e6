Tisdag 22 augusti 2017
Personbil och mc i olycka vid E6 – en skadad
Eva Rogsten

Larm om trafikolyckan kom omkring 07.15 på tisdagsmorgonen. En personbil och en motorcykel är inblandade i olyckan som inträffat vid Rollsbomotet, E6.

Skadeläget är oklart.

– Ambulans, räddningstjänst och polis är på väg, säger polisens presstalesperson Ulla Brehm, strax efter klockan halv åtta.

Enligt räddningstjänsten i Kungälv är mc-föraren skadad.

– Föraren förs med ambulans till sjukhus, säger Kristoffer Gottlieb, insatsledare vid räddningstjänsten i Kungälv.

Stora störningar har uppstått i morgontrafiken. E6:an är opåverkad av olyckan men rondellen vid Rollsbomotet är avstängd.

– Det är långa köer i morgontrafiken, säger Kristoffer Gottlieb.
