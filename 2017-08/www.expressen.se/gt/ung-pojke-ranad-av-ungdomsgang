Ung pojke rånad av ungdomsgäng
Evelina Nedlund

Det var vid 16.30 som polis larmades till Frölunda där en ung pojke angripits av tre pojkar i 14-15-årsåldern.

De tre pojkarna ska ha hotat pojken med kniv och även slagit och sparkat honom. Den unge pojken blödde från kinden enligt polis på plats.

– De tar ifrån honom hans mobiltelefon och ett kontokort, säger Tommy Nyman, polisens presstalesperson i region Väst.

Efter rånet sprang de tre rånarna i väg från platsen. Polis söker i området efter de tre unga rånarna. Ingen är ännu gripen.

Polisen har inga uppgifter om den unge pojkens skadeläge.
