Oväntade ingrediensen i
landets bästa gin & tonic
Alfred Dikalow

I Gamla Riksarkivet i Stockholm korades under lördagen göteborgaren Mano Roshdis GT "Golden Pearl" till Sveriges bästa gin och tonic, i tävlingen med samma namn.

GT:n innehåller många speciella ingredienser och är lite av en lyxlirare, toppad med förgyllda enbär och ett ostron.

– Det gäller ju att göra något annorlunda för att komma så långt som möjligt. Innan jag bestämde mig för den här idén så blev jag inspirerad av ett skosnöre i läder som jag såg i en affär, men efter att ha kollat lite på läder och så kom jag fram till att det är massa kemikalier i och det ska man ju inte ha i drinkar, säger Mano.

I stället använde han sina vässade smaklökar och lät ginen inspirera honom. Han föll för en spansk gin med toner av svarta oliver, mandariner, rosmarin och timjan. Och kronjuvelen – ostronet, är inte där av en slump.

– Det är än en gin med mycket medelhavskänsla, jag använde mig av de ovanliga tonerna i ginen för att väga upp mot de andra ingredienserna i drinken. Huvudtanken var att att få med alla typer av smaker: syrlighet, sötma, beska, hetta och även umami. Umami kan vara en svår smak att få med, men jag fick till det genom att använda mig av ostronet.



LÄS MER: Här firar GT den internationella GT-dagen



För att få till sältan så använde sig Mano av något med kopplingar till sitt ursprung.

– Saltet är från Iran, precis som jag, och kallas för "Persian Blue Salt", det är blått och en av världens mest exklusiva, säger han.

För att Sveriges nykrönte GT-kung skulle få ihop sitt mästerverk under tidspress sökte han hjälp hos en annan mästare – världens bästa ostronöppnare.

– Johan Malm på Feskekörka lärde upp mig, han öppnar ju ett ostron på bara någon sekund. Innan jag kom dit tog det jättelång tid för mig.

Att Mano Roshdi har starka känslor för gin och tonic råder det inga som helst tvivel om, även fast han har en annan favoritdrink.

– Jag har 51 flaskor gin hemma. Så ja, jag älskar gin och tonic. Men min absoluta favoritdrink är Manhattan. Gärna med en öl till. En öl och drink samtidigt, det är fan en grej alltså.
