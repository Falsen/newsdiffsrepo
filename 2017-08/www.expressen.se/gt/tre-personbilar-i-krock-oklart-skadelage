Bil klipptes upp efter
krock mitt i Göteborg
Love Hansen Siilin

Larmet om trafikolyckan kom in vid 18.30 på lördagskvällen.

Totalt var tre bilar inblandade i olyckan och flera enheter från räddningstjänsten beordrades till platsen.

– Det är säkert helt stopp i trafiken med tanke på att vi, räddningstjänst och ambulans är där, säger Göran Carlbom, polisens presstalesman i Västra Götaland.

Räddningstjänsten fick klippa upp en av bilarna vid olycksplatsen som var i höjd med Hagakyrkan. Vägen var till en början helt avstängd i riktning mot Järntorget.

– Vi fick göra en säker uttagning av två personer och därmed klippa loss en av bilarna, säger Lars Larsson vid räddningstjänsten i Storgöteborg.



LÄS OCKSÅ: Restaurang i centrala Göteborg evakuerades efter brand



I den bilen befann sig två kvinnor, en i 50-årsåldern och en i 18-årsåldern. Båda två klagade på smärtor i nacke och rygg till en följd av krocken och fick föras med ambulans till Sahlgrenska.

– Övriga personer ska inte ha varit i behov av vård, berättar Göran Carlbom, vakthavande befäl vid polisen i region Väst.

Det är oklart hur olyckan fick till och enligt Carlbom kommer man att höra vittnen för att utreda händelseförloppet. I nuläget misstänker man inget brott.

– Initialt gör vi inte det, vi får se vad som framkommer i utredningen. Till en början har vi bara skrivit en anmälan om trafikolycka, säger han.

Vid 19.30-tiden rullade trafiken på som vanligt igen.



LÄS OCKSÅ: Två bilar i olycka i centrala Göteborg
