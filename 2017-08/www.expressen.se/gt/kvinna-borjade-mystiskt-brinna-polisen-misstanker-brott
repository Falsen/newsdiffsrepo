Kvinna började mystiskt brinna
– polisen misstänker brott
Oskar Lindwall

Det var drygt tre veckor sedan händelsen inträffade där en kvinna i Skara mystiskt fattade eld när hon skulle gå ut med sopor. Hon fördes då med ambulanshelikopter till Universitetssjukhuset i Linköping för vård av svåra brännskador.

Anledningen till att kvinnan fattat eld har så här långt varit oklar. Men nu, tre veckor senare, har polisen kunnat höra henne. Det rapporterar Skaraborgs länstidning.

– Vi tror att hon utsatts för ett brott, men vi saknar vittnen som har sett personer som kan sättas i samband med det. Hon själv har inte sett eller märkt någonting förrän hon fattade eld, berättar Håkan Fasth, inre befäl vid polisen i Lidköping, för tidningen.

Efter analyser av händelseförloppet rubricerar polisen nu incidenten som grov misshandel.

Kvinnan började brinna när hon stod med kroppen vänd mot soptunnan. Och polisen uppger att sättet som hon började brinna på tyder på att någon annan ligger bakom.

– Man ser det på det sätt som det har brunnit på henne - på baksidan från lår, rumpa och rygg. Det har heller inte har inte brunnit i tunnan utan utanför, säger Håkan Fast.

Kvinnan ska ha tydliga minnen från händelsen och hon kommer också ihåg att hon börjat brinna. Men hon vårdas allt jämt på sjukhuset i Linköping för svåra brännskador.

Polisen vädjar fortfarande efter fler uppgifter från allmänheten för att få fast gärningsmannen.
