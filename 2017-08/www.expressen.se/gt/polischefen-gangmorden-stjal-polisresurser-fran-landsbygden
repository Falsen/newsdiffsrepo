Lördag 19 augusti 2017
Polischefen: Gängmord stjäl
resurser från landsbygden
Erik Göthlin

I Dalsland finns en polispatrull, en polisbil. Det på ett område som är lika stort som Storstockholm.

Samtidigt jobbar ett stort antal poliser i Göteborg frenetisk med att lösa de otaliga gängmord som skett de senaste åren. Morden, som kräver oerhört stora resurser, är en förklaring till snedfördelningen mellan antalet poliser i storstad respektive landsbygd och vilka brott som polisen prioriterar, eller inte prioriterar. Det enligt Erik Nord, polischef i Storgöteborg.

– Så är det ju. Det är ett slutet system det är antingen eller, inte bara både och, säger Nord, som själv jobbat i Skaraborg, och fortsätter:



LÄS MER: Två man döda efter skottlossning



– Om vi kommer upp i Dalsland, där man har en bil dygnet runt. Det finns inte alltid att göra det där dygnet, en del av polismännen tycker att blir lite långsamt. Men när det väl händer något, då är man alltid för få. Man kan inte åka på ett normalt slagsmål där två personer slåss. Ett bra polisingripande är ju att vara fler poliser än de som man ingriper mot, men då kommer man dit två stycken och bara det gör att man hamnar i en farligare och konstigare situation. Jag hade gärna sett att Dalsland har två bilar dygnet runt.

Men även i storstäderna är det brist på poliser. Och många vill jobba just i städerna, vilket inverkar negativt på bemanningen på landsbygden.



LÄS MER: En polisbil – på ett område stort som Storstockholm



– Om de jobbar där uppe (i Dalsland) och känner att det inte får tillräcklig stimulans och vill flytta till storstan och det är ständigt brist på poliser, då styr inte vi var vi har resurserna utan då styr de dit de vill komma. Och det har varit glesbygdens bekymmer under ganska många år. Vi har varit färre poliser än stolar i organisationen. Det innebär att flyttstråken bestäms av den som söker.

Den stora polisreformen, där polisens tidigare 21 myndigheter slagits ihop till en myndighet, har varit våldsamt kritiserad. Men Erik Nord tror i grunden på reformen.

– Den har vissa goda saker. Jag tycker att den huvudsakligen är rätt. Bland annat är det så att vi börjar få kontroll på flödena. Genom att vi har ett nationellt synsätt så skulle det kunna var så att vi kan prioritera och bemanna glesbygd i förhållande till citykärnan i de stora städerna. Det får göras bedömningar, men vi har i alla fall verktygen och de verktygen fanns inte förr.

Men varför gör polisen inte det då? Prioriterar glesbygden?

– Därför att behoven är så stora även i storstäderna. För något år sedan gick jag ut och sa att jag tycker att vi ska vara lika mycket poliser som i Tyskland där man är tre poliser på 1 000 invånare. I Sverige är vi knappt två.

I Sverige är det i dag drygt 20 000 poliser. Om antalet anställda hade varit detsamma som Tyskland i relation till invånare skulle det antalet vara 30 000 poliser. Och politikerna har lovat fler poliser. Liberalerna gick i år ut med att man vill se 25 000 poliser inom fem till sju år och 2 000 fler poliser i yttre tjänst inom ett år. Och Socialdemokraterna vill se 10 000 fler polisanställda, för att nämna några exempel.



LÄS MER: Facit: 12 skjutningar och tre döda i Göteborg – bara i år



Erik Nord understryker dock att han inte vill ställa polisen i storstäderna mot polisen på landsbygden.

– Vi ska inte ställa glesbygd mot storstad, det vi ska göra är att vi ska ha polisverksamhet i hela Sverige, men den ska ju vara anpassad efter de bekymmer som finns där.
