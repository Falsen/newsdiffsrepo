Donatorn räddade Kristins
liv – nu inbjuden till bröllop
Björn Lindsten

Kristin Olsson från Västra Frölunda är inne i en hektisk period. I söndags kom hon tillbaka från en lyckad semester på Mallorca och under måndagen började hon ett nytt jobb som produktionsledare på en reklambyrå.

– Jag lever ett helt normalt liv i dag. Det går perioder när jag inte ens tänker på min svåra sjukdom.

– Men jag ser på livet på ett annat sätt än innan sjukdomen. Jag känner en sådan tacksamhet.

För runt åtta år sedan, när Kristin fyllt 25 år, var läget ett annat. Hon blev plötsligt mycket sjuk och efter en tid kom den tunga diagnosen: akut myeloisk leukemi.

– Jag var dödssjuk, kort sagt. Fick cellgifter, låg isolerad och hade dött inom någon månad om jag inte fått stamcellerna från Verena.

Den unga tyskan hittades via Tobiasregistret, där 22 miljoner människor i hela världen finns med. Gemensamt för dem är att de är villiga att ge stamceller.

Transplantationen av Verena Hannekens stamceller lyckades och sakta men säkert rehabiliterade sig Kristin. Nu har hon sedan länge levt ett normalt liv och i februari fick hon beskedet att läkarna friskförklarat henne från cancern.

– Nu löper jag inte större risk än någon annan att drabbas av cancer, berättar hon.

Kristin känner tacksamhet över livet och känner starkt för alla andra som drabbas av cancer.

– Det är så många! Jag vill gärna berätta min historia för att visa att det också finns lyckliga slut. Att det finns hopp hur sjuk man än är.

2015 berättade vi om Kristin första gången. Då hade hon precis fått kontakt med sin tidigare okände donator.

Sedan dess har de två utvecklat en mycket speciell vänskap.

– Jag blev bjuden på hennes bröllop 2015. Och nu bjuder jag tillbaka, berättar Kristin.

Hon ska gifta sig med kärestan Peter i Skeppsholmskyrkan i Stockholm där hon numera bor.

– Den 23 september är det dags. Då blir Verena en av cirka 80 gäster som vi bjuder in.
