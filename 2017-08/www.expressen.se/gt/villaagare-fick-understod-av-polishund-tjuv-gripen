Tisdag 22 augusti 2017
Villaägare fick understöd av polishund – tjuv gripen
Maya Dahlén Persson

Tidigt på lördagsmorgonen, vid klockan halv sju, upptäckte en villaägare en man i sin bostad i Angered, Göteborg.

Mannen tog genast till flykten – med husägaren hack i häl. Under språngmarschen ska den misstänkte inbrottstjuven ha kastat ifrån sig diverse stöldgods.

Villaägaren ska i samband med jakten ha lyckats kontakta polisen som kommer till platsen och då börjar söka av området med hund, skriver polisen på sin hemsida.

Hunden lyckas med det som husinnehavaren misslyckats med – och hittar den misstänkte mannen som misstänks för inbrott. Hunden finner också en hel del stöldgods utspritt i området.

Polisen griper mannen som misstänks för inbrott.

Och bara några timmar tidigare hade ytterligare ett lyckat gripande ägt rum efter ett eller flera inbrott. Den gången var det i Ale som polisen fick in flera larm om två män som smög runt bland bostäder.

Polisen får genom vittnen ett bra signalement på männen och när någon ser hur en av männen baxar ut en tv från en fastighet kan han gripas på plats av polisen vid tretiden under natten till lördag.

Den andre mannen som också ska ha rört sig i området och agerat misstänkt kan polisen inte lokalisera.
