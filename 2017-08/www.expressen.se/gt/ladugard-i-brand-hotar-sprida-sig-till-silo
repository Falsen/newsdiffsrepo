Ladugård i brand – hotar att spridas till silo
Eva Rogsten

Larm om branden kom till räddningstjänsten vid sextiden på onsdagsmorgonen.

– Det är en byggnad som är ihopbyggd med en 18 meter hög silo som brinner, säger Johan  Ytterberg, inre befäl vid Närf.

Branden var vid sjutiden på morgonen inte under kontroll.

– Vi försöker hindra att det inte blir brandspridning till den höga byggnaden och har många styrkor på plats, säger Johan Ytterberg.

Fyra enheter från räddningstjänsten bekämpar branden. Styrkor kommer från Mellerud, Brålanda, Åsensbruk och Vänersborg.

– Släckeffekten har varit bra i den mindre byggnaden men det finns fortfarande risk för spridning till silon, konstaterar Ytterberg.

Ingen person ska ha kommit till skada.

– Jag tror inte det finns någon brottmisstanke bakom branden, säger polisens presstalesman Stefan Gustafsson.

Strax efter klockan halv åtta på onsdagsmorgonen är branden i den första byggnaden släckt men räddningstjänsten kämpar fortfarande med att förhindra vidarespridningen.

– Initialbranden som var i ett pannrum är släckt, konstaterar Peter Gustafsson, inre befäl vid Närf.

Det kommer fortfarande kraftig rök från silon.

– Vi håller på med håltagning både i silon och i byggnaden för att se i konstruktionen om branden spridit sig. Förhoppningsvis är det bara röken som tagit sig vidare. Det är svårsläckt om det börjar brinna i en silo, säger Peter Gustafsson.
