”I sämsta fall köper
jag mig mer tid”
Oskar Lindwall

År 2007 skulle en då 22-årig Erica Luoma ta emot sitt livs tyngsta besked. Hon hade drabbats av den mest elakartade hjärntumören glioblastom och det i grad 4.

Tumören satt dock i en position att det gick att operera bort den och för Erica väntade därefter behandling av strålning och cellgifter. Sommaren 2008 var hon färdigbehandlad och därefter väntade en rad läkarbesök.

– Min läkare tyckte att jag var ett mirakel som var återfallsfri varje gång jag var där. Själv tyckte man att det inte var något konstigt med det och det skulle man få äta upp sen, säger hon.

Hon gick på regelbundna kontroller hos sin läkare och var cancerfri i nästan tio år. Men i mars i år kom bakslaget – och det ordentligt.

– Jag var på väg att fira att jag varit cancerfri i tio år och äntligen skulle få bli av med den här skiten. Men sen fick jag beskedet att den har kommit tillbaka och att den har flyttat sig inåt.

Den här gången skulle inte tumören gå att opereras bort då den var positionerad vid vitala delar av hjärnan. Det skulle vara alldeles för riskfyllt var beskedet som Erica fick.

– De sa att strålning kanske skulle kunna fungera men då behöver cellgifterna krympa ner den avsevärt mycket. Det var för riskfyllt att stråla annars, säger hon.

Sedan beskedet har hon genomgått fem cellgiftskurer, en vecka i månaden.

– Det har varit väldigt tufft psykiskt, det går inte att få någon rutin på livet. Vissa dagar tar jag mig bara från sängen till soffan, säger hon.

I juni gjorde Erica en ny röntgen och då fick hon höra att tumören vuxit från en centimeter till två.

– De vill inte utesluta att cellgifterna inte har gjort någon skillnad. Jag ska på ny röntgen i nästa vecka och jag ska träffa min läkare vecka 36. Men jag kände att jag ville göra något mer, jag kan inte sitta 25 dagar i månaden och inte göra någonting och bara vänta på cellgift. Det är en ganska absurd situation, att man bara sitter och väntar på att få gift, säger hon.

Därefter bestämde hon sig för att kolla vad utlandet kan erbjuda och hon hittade en klinik i Mexiko som har andra patienter med glioblastom. Men för att genomgå behandling där krävs en stor summa pengar – och i söndags beslutade sig Erica för att starta en insamling.

– Som vi har förstått det så kostar det 250 000 kronor per behandling. Man vet inte hur många behandlingar som kommer krävas men vi har satt upp ett mål på två miljoner kronor. Det är helt sjukt, egentligen är det ouppnåbart, säger hon.

Insamlingen har gått i en rasande fart för Erica och med hjälp av kompisar och släktingar har hon nu kommit upp i över 300 000 kronor.

– Jag har egentligen varit väldigt privat i det här, det är inte många som har vetat om det före i söndags. Men jag är så enormt tacksam över det här stödet, att så många människor som inte känner mig eller aldrig ens har träffat mig gått in ekonomiskt. Det leder i sämsta fall att jag köper mig tid, säger hon.

Erica berättar att hon inte sett något fall med någon person som drabbats av samma diagnos som överlevt i mer än tre år.

– Det här har varit ungefär som att prata om en dålig film som man har sett, eller som att man pratar om en helt annan person. Det går inte att greppa och det har varit tufft för många i min närhet.

Erica försöker hitta ljusglimtar i livet och den här insamlingen har definitivt varit det.

– Jag känner mig så ödmjuk mot folk, jag vet inte var jag ska ta vägen.
