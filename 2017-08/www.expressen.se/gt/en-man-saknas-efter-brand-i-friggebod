Tisdag 22 augusti 2017
En man död efter
brand i friggebod
Eva Rogsten

Larm om branden kom klockan 06.16 på tisdagsmorgonen.

En friggebod i Västra Tunhem i Vänersborgs kommun var helt övertänd när räddningstjänsten kom till platsen.

– Vi fick kontroll på branden ganska snabbt, efter cirka en kvart, säger Johan Bäckström, inre befäl vid Norra Älvsborgs räddningstjänstförbund.

Räddningstjänsten fick under släckningen veta att en man kan ha befunnit sig i friggeboden.

– Branden är nu släckt men en man saknas, förklarade inre befäl vid räddningstjänsten vid Norra Älvsborgs räddningstjänstförbund inledningsvis.

Styrkor från Vänersborg och Trollhättan har bekämpat branden.

– Vi håller på med eftersläckning, uppger räddningstjänsten strax före klockan 07.

En halvtimme senare bekräftar polisen att mannen har hittats död och att anhöriga är underrättade.

Det är ännu oklart hur branden uppstått och polisen kommer att göra en utredning.

– Vi har upprättat en anmälan om mordbrand. Det görs för att kunna utreda brandorsaken. Teknisk undersökning ska göras så snart det är möjligt, säger polisens presstalesperson Ulla Brehm.

Det ska inte finnas någon misstanke om att ett brott ligger bakom branden.

Strax före halv tiotiden på tisdagsförmiddagen var räddningstjänsten klar med insatsen på plats.

– Det var mycket ved som låg väl staplad i byggnaden och elden hade tagit sig i veden. Det var det som gjorde att eftersläckningen tog tid, konstaterar inre befälet Johan Bäckström.
