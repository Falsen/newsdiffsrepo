Ransgård sågar flytt av
myndighet till Göteborg
Eva Rogsten

Regeringen har under onsdagen presenterat planerna på att flytta ut flera statliga myndigheter från huvudstaden till andra städer i landet. Beslutet väntas bli fattat på regeringssammanträdet på torsdag.

Det handlar om sju myndigheter varav Myndigheten för kulturanalys hamnar i Göteborg. Omlokaliseringen ska vara klar i oktober 2018.

"Ett styrkebesked för vårt långsiktiga arbete med att öka tillgängligheten till kultur. Vår stad är hem till många kompetenta människor som ser fram emot att Göteborg ska bidra till en bättre kulturpolitik över hela landet" skriver Ann-Sofie Hermansson, S, kulturstyrelsens ordförande i Göteborg, på Instagram.

Men oppositionsrådet Jonas Ransgård, M, är inte lika imponerad över placeringen.

– Jag tycker att regeringen struntar i Göteborg. Att få hit en myndighet med tolv anställda tycker jag är närmast löjligt. Vi borde fått hit Kemikalieinspektionen i stället, säger han.



LÄS MER: Regeringen planerar utflyttning av myndigheter



Ransgård menar att det vore en bättre idé att flytta denna myndighet till Göteborg eftersom "det inte bara handlar om var i landet jobben finns utan var det finns kompetens".

– Kemikalieinspektionen skulle passa väldigt bra här. Det är en stor myndighet med 280 medarbetare, och här finns bra med kompetensförsörjning från Chalmers för den här typen av myndighet, säger han.

Det är tidigare klart att även den nya Jämställdhetsmyndigheten med 75 medarbetare ska inrättas i Göteborg. Den ska placeras i Angered och starta sin verksamhet i januari 2018.

– Det är inte heller någon jättemyndighet. Nej, det är oerhört tunnsått i Göteborg med statliga verksamheter. Förutom hav- och vattenmyndigheten finns bara universitetet, länsstyrelsen och världskulturmuseet.
