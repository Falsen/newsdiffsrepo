Två lastbilar i krock på E6-bro –  ena föraren smet
Erik Göthlin

Larmet om trafikolyckan kom till polisen 17.22, mitt i rusningstid, på tidiga tisdagskvällen. Polis, räddningstjänst och ambulans är på väg till platsen.

– Vi har en bit kvar, men vi kan räkna med totalstopp på vägen med tanke på den information som gått ut, säger Hans Lippens, polisens presstalesperson i Region Väst.

Senare berättar Lippens att det blev stora skador på den påkörda lastbilen – och att den andra lastbilsföraren smet från olycksplatsen.

– Det var bara en lastbil där när vi kom till platsen. Föraren av den andra lastbilen körde vidare söderut.

Spanar ni efter den andra lastbilen?

– Nej, inte längre för föraren har gett sig tillkänna. Han har stannat sin lastbil några mil söderut från olycksplatsen. Vi har hört honom eller så gör vi det inom kort.

Är han misstänkt för brott?

– Ja, det är han. Smitning från olycksplats handlar det absolut om. Man kan inte köra vidare efter en olycka utan att stanna och ta reda på hur det gått för personen eller personerna i den andra bilen, säger Hans Lippens.

Klockan 18.30 meddelar polisen att motorvägen åter är helt öppen för trafik igen förbi olycksplatsen.
