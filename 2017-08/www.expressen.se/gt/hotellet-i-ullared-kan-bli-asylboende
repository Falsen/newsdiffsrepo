Hotellet i Ullared
kan bli asylboende
Love Hansen Siilin

Det var i början av sommaren som striden om Hotell Ulla rullades upp i svenska medier.

Pierre Herambs hotell i Ullared, som tidigare hette Hotell Hjärtared och fungerat som asylboende, hade renoverats och döpts om till just Hotell Ulla – något som fick varuhuset Gekås att se rött.

Detta eftersom att hotellets logga hade liknande typsnitt och färgval som Gekås logga och att allmänheten därmed kunde tro att hotellet drevs i deras regi.

Gekås hotade med rättsliga åtgärder om hotellet inte bytte logga men Pierre Heramb vägrade vika sig för kravet.

– Ulla är en kvinna som uppfostrade mig som liten och jag vill hedra henne genom att döpa det till Ulla, sa Pierre Heramb till GT då och påpekade att han hämtat inspiration från svenska flaggan när det gällde färgvalet.

Men i veckan fick Heramb ett samtal från Gekås vd Jan Wallberg som bjöd in han för att sluta fred.

– De har sett att min verksamhet har skött sig utan några som helst problem och att man välkomnade mig och mitt hotell. De kommer låta oss finnas kvar, berättar han.

Jan Wallberg bekräftar att man haft ett möte.

– Att vi reagerade från första början var ju för att kunder hört av sig om likheten med vårt varumärke och då riskerar det bli badwill för oss om det händer något. Men nu har sommaren gått och det har inte varit några problem.

– Jag har sagt det förut, jag unnar gärna fler entreprenörer att växa, säger Jan Wallberg.



LÄS MER: Gekås hotar att stämma nytt hotell – Svaret: "De är maktgalna"

Men precis när krutröken lagt sig verkar det som att Hotell Ulla kommer att stänga. I gruppen Ullared-snackis på Facebook vittnar gäster om att deras bokningar blivit inställda från och med måndag.

Det har spekulerats i om hotellet ska säljas men det stämmer inte enligt Pierre Heramb.

– Det har varit en intensiv sommar och det har gått mycket bättre än vad vi hoppats på. Vi behöver hämta andan lite.

Men kan inte driften fortsätta ändå?

– Så här ligger det till, vi har tidigare haft ett avtal med Migrationsverket och i veckan ringde de oss och hade problem med platser. Vi tänkte direkt svara nej då vi satsat mycket pengar på renoveringen av hotellet. Samtidigt vet jag att vi gjorde ett bra jobb med det asylboendet vi hade tidigare och det är något vi funderar över.



LÄS OCKSÅ: Gekås vd om nya superrekordet: "Skojigt"

Hur länge det i så fall ska fungera som asylboende vet inte Pierre Heramb, det kan vara allt mellan en månad och ett halvår.

– Ekonomiskt sett gamblar vi men vi har åsidosatt den biten. Vi räknar med att i bästa fall gå plus minus noll.

Att husera asylsökande på fasta platser under lågsäsongen låter inte som någon chansning?

– Jo, för vi har satsat mycket pengar på renoveringen och det är skillnad på att hyra ut per natt och att ha fasta boende. Det blir ett annat slitage på byggnaden. Men i huvudsak handlar detta om att hjälpa frustrerade människor som fastnat i systemet, säger han.

Ett definitivt beslut kring Hotell Ullas framtid kommer Pierre Heramb ta under helgen.



LÄS OCKSÅ: Bil kraschade in i Ullared: "Det har blivit tumult"
