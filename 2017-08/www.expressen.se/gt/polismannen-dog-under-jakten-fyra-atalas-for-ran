Polismannen Per dog under
jakten – fyra åtalas för rån
TT

När rånarna flydde över E20 blev polisen Per Nattvide, 43, påkörd av en bilist och avled senare av sina skador på sjukhus.

Fyra personer som misstänktes för rånet kunde kort efter olyckan gripas i närheten av E20 och några dagar senare valde man att häkta tre personer – två 18-åringar och en 24-åring.





Den fjärde misstänkta rånaren, en 16-åring, häktades inte på grund av sin låga ålder. Nu åtalas de fyra männen men polisen Per Nattvides död ingår inte i åtalet.

– Det finns inte ett tillräckligt tydligt samband mellan rånet och att polismannen blir tragiskt påkörd, säger kammaråklagare Jonas Martinsson till TT.

Enligt stämningsansökan kom de fyra rånarna över värden för närmare 130 000 kronor i form av bland annat kontanter, cigaretter och postpaket. Butiksföreståndaren hotades med ett pistolliknande föremål och fick också en sårskada i huvudet efter ett slag med "pistolen".



LÄS MER: Poliser i kortege för att hedra Per Nattvide

Åklagaren yrkar också att de tre männen som suttit häktade sedan de greps, ska utvisas på 10 år. 16-åringen har omhändertagits av socialtjänsten.

Två av de åtalade erkänner brott, två förnekar.

Den man som körde på polisen chockades svårt av olyckan. Efter händelsen startade man en utredning kring Per Nattvides död men den lades ner då man kunde konstatera att det rört sig om en olycka.

Föraren av bilen är alltså inte misstänkt för något brott.



LÄS MER: Tre häktas för rånet där polisen Per blev påkörd
