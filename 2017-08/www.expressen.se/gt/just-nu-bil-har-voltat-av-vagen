Söndag 20 augusti 2017
JUST NU: Man skjuten
– massivt polispådrag
Sanna Wikström

Det var vid 20-tiden på söndagskvällen som polisen larmades till en skottlossning i centrala Herrljunga. Ortsbon Frida, som bara skulle gå till affären, hade då precis insett att hon promenerat rakt in på en brottsplats.

– Jag skulle gå och köpa diskmedel på Ica då jag såg en kille som låg här, säger hon och pekar på en parkering.

Hon fortsätter:

– Jag trodde först att han var full, men sedan hörde jag att han skrek "ring polisen". Det är inte varje dag som man är först på plats på en brottsplats.

Bara en halvtimme senare så voltade en bil av vägen i utkanten av Herrljunga. Föraren och passageraren som befann sig i fordonet flydde från platsen – och kort därpå anlände poliser med dragna automatvapen. Enligt uppgifter till GT så hör skjutningen i centrum och bilolyckan 30 minuter senare ihop. Det är dock uppgifter som inte bekräftas av polisen.

– En man är bekräftat skjuten i Herrljunga, skadeläget är oklart. Cirka 30 minuter senare blev två personer av intresse omhändertagna, säger Joakim Hansson, vakthavande befäl vid polisen i Region Väst.

Kan de omhändertagna personerna sättas i samband med en trafikolycka som ägde rum kort senare?

– Det kan jag inte uttala mig om i det här skedet.

Det yttre polisbefäl som befann sig vid platsen för skottlossningen sa vid 21.30-tiden att de två omhändertagna personerna var hämtade till förhör, men vid den tidpunkten var de inte formellt misstänkta.

Den skottskadade mannen hämtades med ambulanshelikopter och flögs till Sahlgrenska universitetssjukhuset i Göteborg. Polisen vill inte gå in närmare på offrets skadeläge, men ett vittne på platsen berättar att mannen förlorat mycket blod.

Så sent som för en dryg månad sedan skedde en annan skottlossning i Herrljunga. Då blev en man skjuten vid en parkeringsplats och fördes till sjukhus med vad som betecknades som allvarliga skador. vill ännu inte gå in på om de två skjutningarna kan ha kopplingar till varandra.

Räddningstjänsten larmades inledningsvis till olyckan i utkanten av Herrljunga, men behövde inte ingripa då de som befann sig i fordonet avvek från platsen.

– Vi har varit framme på platsen, men det fanns inga skadade kvar i fordonet så vi står i beredskap en bit ifrån, säger Christian Hallberg, räddningschef vid räddningstjänsten i Herrljunga.

Vid 22.30-tider bärgades den bil som voltat av vägen i utkanten av Herrljunga. Bärgningsarbetet övervakades av beväpnad polis.

Sent under natten mot måndag kunde polis inte meddela om de två omhändertagna personerna anhållits av åklagare eller ej.

– Jag har svårt att se att det kommer att komma fram i natt, säger vakthavande befäl Henrik Sterner.
