Söndag 20 augusti 2017
JUST NU: Man skjuten
– massivt polispådrag
Sanna Wikström

En bil voltade av vägen i utkanten av Herrljunga strax efter klockan 20 på söndagskvällen. Två personer som befann sig i fordonet flydde då från platsen. Strax därpå anlände polis med dragna automatvapen till olycksplatsen.

– De två som befann sig i fordonet avvek, säger Christian Hallberg, räddningschef vid räddningstjänsten i Herrljunga.

Strax innan olyckan blev en man skjuten på öppen gata i centrala Herrljunga och enligt uppgifter till GT kan de som färdades i den voltade bilen ha varit inblandade i skottlossningen.

En uppgift som polisens vakthavande befäl i Region Väst inte vill bekräfta:

– En man är bekräftat skjuten i Herrljunga, skadeläget är oklart. Cirka 30 minuter senare blev två personer av intresse omhändertagna, säger vakthavande befäl vid polisen i Region Väst.

Kan de omhändertagna personerna sättas i samband med en trafikolycka som ägde rum kort senare?

– Det kan jag inte uttala mig om i det här skedet, säger Joakim Hansson vid polisen.

Yttre polisbefäl vid platsen för skottlossningen säger vid 21.30-tiden att de två omhändertagna personerna är hämtade till förhör, men var då ej formellt misstänkta.

– Nu vidtar vi sedvanliga utredningsåtgärder i ärendet. Vi svarar inte på några ytterligare frågor, ärendet handhas av förundersökningsledare, säger Henrik Sterner, vakthavande befäl vid polisens ledningscentral i Region Väst.

Ett stort antal poliser arbetar på den adress i centrala Herrljunga där skottlossningen ska ha ägt rum. Ett vittne, Frida, berättar att hon såg den skadade mannen på platsen:

– Jag skulle gå och köpa diskmedel på Ica vid fem i halv åtta. Då jag såg en kille som låg här. Jag trodde först att han var full, men sedan hörde jag att han skrek "ring polisen", säger Frida och fortsätter:

– Det är inte varje dag man är först på plats på en brottsplats.

Ett annat vittne berättar att offret hade förlorat mycket blod.

Ambulans och ambulanshelikopter skickades till den skottskadade mannen och SOS Alarm bekräftar att han transporterats i helikopter till sjukhus.

– Det är en man i 30-årsåldern som har förts till Sahlgrenska sjukhuset i Göteborg. Skadeläget är oklart, säger Henrik Sterner, vakthavande befäl vid polisens ledningscentral i Region Väst.

Räddningstjänsten larmades inledningsvis till olyckan i utkanten av Herrljunga, men behövde inte ingripa då de som befann sig i fordonet avvek från platsen.

– Vi har varit framme på platsen, men det fanns inga skadade kvar i fordonet så vi står i beredskap en bit ifrån, säger Christian Hallberg, räddningschef vid räddningstjänsten i Herrljunga.

Så sent som för en dryg månad sedan skedde en annan skottlossning i Herrljunga. Då blev en man skjuten vid en parkeringsplats och fördes till sjukhus med vad som betecknades som allvarliga skador.

Vid 22.30-tider bärgades den bil som voltat av vägen i utkanten av Herrljunga. Bärgningsarbetet övervakades av beväpnad polis.

Texten uppdateras.
