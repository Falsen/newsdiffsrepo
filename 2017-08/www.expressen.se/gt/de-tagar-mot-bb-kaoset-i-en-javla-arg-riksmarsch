Tisdag 22 augusti 2017
De tågar mot BB-kaoset
i en "arg jävla riksmarsch"
Björn Lindsten

"Arg jävla riksmarsch mot BB-kaoset!" arrangerades på minst 16 orter i Sverige under söndagen. Det är nätverket Födelsevrålet som är arrangör och marschen är en manifestation mot krisen i förlossningsvården.

Utöver Sveriges tre största städer går marschen också organiserat i Enköping, Eskilstuna, Härnösand, Jönköping, Kalmar, Linköping, Sollefteå, Uppsala, Vänersborg, Växjö, Östersund och Örebro.

Ragnhild Hansson var en av de mellan 500 och 1000 som demonstrerade i Göteborg. Hon är trebarnsmamma från Onsala, före detta barnmorska och driver ett företag som hjälper kvinnor och barn före och efter förlossningen.

Hon har en stor insyn i vad som händer inom förlossningssjukvården och sammanfattar läget så här;

– Det är vidrigt! Arbetsvillkoren för barnmorskor har länge varit hemska, men nu är gränsen passerad. Vi har en vård som inte fungerar.

Hon exemplifierar det med att en bekant som arbetat som barnmorska i 19 år nu inte orkar längre.

– Detta trots att hon älskar sitt jobb! Hon har förlöst över 1000 kvinnor, men nu pallar hon inte längre. Arbetsvillkoren är så förfärliga att folk klappar ihop på sina jobb och det gäller på de allra flesta håll runtom i landet.

En konsekvens av nedskärningar och sammanslagningar inom förlossningssjukvården blir att höggravida kvinnor för sämre vård före, under och efter förlossningen.

För det första råder det en osäkerhet på om närmaste BB har plats. Vittnesmålen från kvinnor som anlänt till BB skickats vidare till andra sjukhus, oftast många mil bort, finns hur många som helst.



LÄS MER: Sandra Werth: "Det är mer fokus på logistik än på förlossningen"



Men problemen kan fortsätta också om man fått plats på ett BB. Går förlossningen någorlunda normalt ska man ta sig hem snabbast möjligt, vilket kan få olyckliga konsekvenser.

Ragnhild Hansson drabbades själv när hon födde sitt tredje barn.

– Jag skulle vara duktig och åka hem snabbt för redan då, 2003, var stressen enorm på BB-avdelningarna. Men jag fick en amningspsykos.

Konsekvenserna av den blev svåra för Ragnhild Hansson som fått mycket besvärliga följdsjukdomar.

– Och det är många andra med mig som drabbas. Det är så många som lider av att vi inte har en fungerande förlossningsvård, men nu får det räcka! Det måste till krafttag, skjutas till stora resurser, säger hon och förtydligar:

– Nu!

Statsminister Stefan Löfven säger följande om söndagens protester – och den brinnande heta frågan:

– Det här är en fråga som inte löses med skattesänkningar utan här måste vi ha skatteintäkter för att föra till, och vi har fört till till sjukvården och inte minst specifikt till förlossningsvården så att de ska få mer resurser. Sen måste landstingen och regionerna avgöra fördelningen.

– Vi ska ha en förlossningsvård där kvinnor har plats och får en säker och trygg förlossning, inget annat kan vi ha som ambition. Därför skjuter vi till resurser.
