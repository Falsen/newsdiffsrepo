Jessica: Vem tände
eld på min mamma?
Björn Lindsten

Det var den 1 augusti strax före klockan 21 som mardrömmen började för Jessicas mamma.

GT rapporterade samma kväll om den mycket ovanliga händelsen när en kvinna till synes oförklarligt började brinna i samband med att hon slängde sina sopor på Valhallagatan i Skara.

Initialt tydde det mesta på en tragisk olycka, men efterhand har polis blivit allt mer övertygade om att kvinnan utsatts för ett brutalt brott.

I måndags berättade Håkan Fasth, förundersökningsledare, att man tror att någon smugit sig på kvinnan bakifrån, kastat brandfarlig vätska på henne, tänt på och smitit.

Dottern Jessica, som bor på annan ort, fick reda på vad som hänt via ett telefonsamtal från sin bror i ungefär samma ögonblick som deras mamma akut forslades i väg i ambulans.

Jessica har besökt sin mamma på sjukhuset ett antal gånger och fått skräckupplevelsen berättad för sig:

– Hon har sagt att hon skulle sortera sopor, hon gjorde det när hon var på väg till min morfar som bor i närheten. Hon pratade med honom i telefonen samtidigt som hon sorterade vid återvinningsstationen.

– När hon står där och kastar soporna skriker hon plötsligt i telefonen: "Kom med vatten! Jag brinner!".

– Hon kom ihåg att hon brann som en fackla, berättar Jessica.

Hennes mamma har vidare berättat att hon kommer ihåg att det fanns en man nära platsen som snabbt kom till hjälp när hon rusade i väg i panik fullt brinnande.

– Den här mannen hade en dunk med vatten i bilen, tack och lov. Sen strax därefter kom min morfar springande med mer vatten och sen kom brandkår och ambulans och hjälpte henne.

Jessicas mamma, som är i 60-årsåldern, var vid medvetande en stund i samband med räddningsinsatsen.

Men snabbt stod det klart att brännskadorna blivit mycket allvarliga.

Hur mår din mamma i dag?

– Hon vårdas på brännskadecentrum i Linköping. Just nu är hon sövd, de håller på och lägger om hennes sår.

– Hon är väldigt allvarligt skadad. Hela baksidan är bränd, hon har ingen hud kvar från nacken ner till vaderna. Hela ryggen, rumpan, låren ner till vaderna: all hud är sönderbränd. Hon har svåra brännskador på 40 procent av kroppen.

Det har snart gått en månad, men Jessicas mamma kommer att behöva ytterligare lång tid på sjukhuset.

– Hon är sövd flera gånger i veckan för operationer, omläggningar av sår och transplantationer. Det kommer att ta månader innan hon kan skrivas ut. Och om hon blir helt återställd återstår att se.

Jessica, övriga anhöriga och brottsoffret ställer gång på gång samma frågor: Varför har någon gjort så här? Vem har gjort så här?

Jessicas mamma är väldigt rädd för framtiden och vill absolut inte tillbaka till sin lägenhet.

– Hon vet ju inte varför nån gjort detta eller vad syftet var.

Polis är i dagsläget inte nära att gripa någon misstänkt för brottet.

Därför vädjar både Jessica, övriga familjen och Håkan Fasth, förundersökningsledare vid polisen i Lidköping, om tips från allmänheten.

– Jag hoppas ju att nån kan komma med något tips som kan leda polisen vidare. Någon som har sett nån som avvikit från platsen, någon som har hört något. Vad som helst som kan hjälpa, polisen, vädjar Jessica.

Håkan Fasth, förundersökningsledare, fyller i:

– Vi är intresserade av allt som kan leda oss framåt.
