Martina förföljd av okänd man
– fick hjälp av en hjälte
Eva Rogsten

Lärarstudenten Martina, 27, var ombord på tåget mellan Göteborg och Strömstad när hon lade märke till en man som iakttog henne.

Mannen avvaktade att välja plats tills hon satt sig ner och Martina bytte säte flera gånger. När hon snabbt skulle gå av i Ytterby för att ta emot en sak från sin mamma som väntade på perrongen, gick mannen efter – och hoppade på tåget igen efter Martina.

– Sedan satte han sig bredvid och började prata och ställa frågor. Det ar väldigt obehagligt och jag kände att det inte var en kille som sökte kontakt på ett normalt sätt, berättar Martina.

Hon sms:ade sin syster och bad henne ringa upp och under samtalet gick Martina och satte sig på en annan plats i tåget. Hon berättade i telefon för systern att en man förföljde henne.

Martina hade råkat sätta sig mittemot en för henne okänd person, 24-årige Shivan Abdulla, som genast uppfattade situationen och gjorde en hjälteinsats.

– Han frågade mig hur mannen såg ut. När han såg att min förföljare kom efter mig bytte Shivan plats och satte sig bredvid. Han började prata som om vi kände varandra, berättar Martina.

Hon kände sig rädd, men blev tryggare i sitt nya sällskap. Shivan Abdulla sa att Martina kunde följa med honom och gå av i Uddevalla för att ta en sväng på stan.

Men mannen fortsatte följa efter när de lämnade tåget.

– Vi gick mot polisstationen som ligger nära tågstationen, och när jag märkte att förföljaren inte gav sig ringde jag 112. Jag visste inte vad han kunde ta sig till, om han var påverkad av något, säger Martina.

Till slut kom en polispatrull och tog med mannen. Han är nu polisanmäld för ofredande förklarar Martina.

Hon säger att hon inte vågar tänka på vad som kunnat hända om hon inte fått hjälp av Shivan Abdulla:

– Jag hade en sån tur och är så oerhört tacksam. Det är fantastiskt att det finns människor som Shivan, som uppfattar vad som händer och verkligen gör något.

Martina konstaterar att hon fortfarande känner sig skärrad efter händelsen och att hon inte kommer att våga ta tåget nästa gång hon ska åka till Göteborg.

Shivan Abdulla menar att det var självklart för honom att gripa in när han såg hur rädd Martina var när hon satte sig mittemot på tåget och han hörde vilken situation hon befann sig i.

– Jag blir glad varje gång jag tänker på att det slutade bra, att Martina kom hem tryggt och säkert. Man får så mycket tillbaka när man gör gott för andra. Jag hade själv blivit glad om någon hjälpt mina systrar på samma sätt, förklarar han.

Och Martina berömmer även Shivan för hans skådespelartalanger, att han var väldigt trovärdig när han först låtsades vara polis för att lura mannen. När mannen lämnade sätet en kort stund förklarade Shivan att han inte alls var polis. Han jobbar just nu som säljare.

– Men det är faktiskt min dröm att bli polis. Jag vill jobba med att hjälpa andra och ska söka till polishögskolan, berättar Shivan.
