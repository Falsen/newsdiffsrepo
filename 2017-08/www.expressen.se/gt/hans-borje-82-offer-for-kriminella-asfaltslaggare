Lördag 19 augusti 2017
Hans Börje, 82, offer för
kriminella asfaltsläggare
Oskar Dahlgren

Genom hot, lögner och stölder gav de tre irländska männen sig på flera äldre med sin takbluff. Med sitt "företag" reste männen runt i Västsverige och lurade flera människor att betala för deras tjänster.

– De har åkt runt i området och sökt upp personer och frågat eller erbjudit sig att tvätta deras tak. Det rör sig om äldre personer i alla tre fallen, har åklagaren Malin Melin tidigare sagt.

Men männen ska varken ha haft kunskap, eller viljan, att genomföra de tjänster de tog betalt för.

En av personerna som blivit utsatta för de irländska bedragarna är Hans Börje Andersson från Uddevalla. När han krävde att få bevis på att männen skulle genomföra det arbetet – som skulle kosta 40 000 kronor – stal de i stället pengarna ur Hans Börjes ficka.



LÄS MER: De irländska hantverkarna lurade äldre – med takbluff





– Det är hyperkriminellt. Det är totalt vansinne att släppa lös såna här. De borde buras in för evigt, sa Hans Börje Andersson i samband med åtalet.

Nu har två av männen dömts för bland annat bedrägeri och olaga hot – till villkorlig dom. Den tredje frias helt.

– Jag tycker att det är bra att de döms men det är knepigt att de inte får något straff. Jag tycker inte att det är rättvist. De kan ju komma hit och börja direkt igen, säger Hans Börje Andersson.



LÄS MER: Mikael fick dödshot av irländska asfaltläggarna

Framförallt menar Hans Börje Andersson att mannen som pekats ut som ledaren borde ha dömts till ett strängare straff.

– Man är inte van vid det, en gammal gubbe som jag. Gjorde man något galet under min uppväxt så var det självklart att man fick ett straff. Men det är tydligen inte så i dag, säger han.



LÄS MER: Hans Börje, 82, stoppade asfaltläggarnas bluffturné



I domen från Uddevalla tingsrätt, som berör den utpekade ledaren, går det att utläsa:

"De brott han nu döms för har ett relativt högt straffvärde med hänsyn främst till att brottsligheten i huvudsak riktat sig mot äldre utsatta personer som överrumplades och pressats för att betala för tjänster som inte utföra. Varken det samlade straffvärdet eller brottens art ger emellertid någon presumtion för att välja fängelse som påföljd".

– Det är ju minst tre familjer som man har ställt till det för väldigt mycket. Vi mår inte himla bra av att ha blivit utsatta, säger Hans Börje Andersson.

De tre männen, varav en frias helt, har härjat i Uddevalla, Partille och Alingsås.
