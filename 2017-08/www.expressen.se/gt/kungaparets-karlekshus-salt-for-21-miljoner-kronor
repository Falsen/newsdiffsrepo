Kungaparets "kärlekshus"
sålt för 21 miljoner kronor
Elias Giertz

Det spektakulära huset – 120 kvadratmeter stort med panoramautsikt över skärgården – alldeles intill seglarparadiset Marstrand har varit föremål för en intensiv budgivning mellan två hemliga köpare.

En historia som kryddat beskrivningen av huset är att det sägs att kung Carl Gustaf, när han var kronprins, gömde sig huset ihop med flickvännen Silvia Sommerlath för att undkomma pressfotografer.

Kungen och drottningen har inte sagt ett ord om saken och hovet har avböjt att kommentera. Men mäklaren Pernilla Berger tog upp ryktet om fastigheten i mäklarannonsen.

”En av husets många historier ger kanske en fingervisning om det enskilda lägets art. I början av 70-talet var en inte helt obekant tysk OS-värdinna och hennes nya pojkvän hett villebråd för världens pressfotografer. Det var i just detta hus det nyförälskade paret gömde sig – utan att upptäckas”, stod det i annonsen.

– Det är en historia som har berättats av olika personer här ute i olika sammanhang, men det är mest en hörsägen. De enda som vet om det stämmer är kungaparet, har Pernilla Berger, ansvarig fastighetsmäklare på Bjurfors, berättat.

I onsdags såldes fastigheten för 21 miljoner kronor. Det ligger fyra miljoner under det pris som säljaren begärde, 25 miljoner kronor.

Men Pernilla Berger är ändå nöjd med försäljningen av det beryktade "kärlekshuset".

– Med tanke på att vi accepterat priset och gjort en affär så är säljaren, och jag som mäklare, nöjd, säger hon och tillägger:

– Ofta är en försäljning förenad med andra villkor, det är inte bara ett bud. Det kan handla om när man kan ta över fastigheten eller andra viktiga önskemål som säljaren sätter vikt vid. Det är en helhetslösning det handlar om.

Vem är köparen?

– Det är ingenting jag kan uttrycka mig om.
