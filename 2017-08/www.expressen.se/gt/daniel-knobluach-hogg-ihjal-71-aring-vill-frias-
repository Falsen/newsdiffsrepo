Daniel Knoblauch högg
ihjäl 71-åring – vill frias
Erik Göthlin

Det var i slutet av februari i år som den sjuklige äldre mannen, 71 år gammal, överfölls av en knivbeväpnad rånare i anslutning till att han handlade mat i en livsmedelsbutik i värmländska Kristinehamn.

Han fick ta emot kraftiga hugg i ryggen och magen innan rånaren, som också var beväpnad med knogjärn, försvann från platsen med hans väska med mobiltelefonen: en Nokia av äldre modell. Mannen kunde förhöras efter överfallet och berättade att rånaren sa "gubbjävel" till honom medan han högg.



LÄS MER: Högg ihjäl 71-åring för en mobiltelefon



Den misstänkte gärningsmannen Daniel Knoblauch, 33, åtalades för mordförsök men mitt under rättegången, tre månader efter händelsen, avled offret. Plötsligt stod Knoblauch åtalad för mord.

I början av augusti kom domen vid Värmlands tingsrätt. Daniel Knoblauch fick 14 års fängelse för mord. Han dömdes också för för bland annat rån, misshandel och narkotikabrott.

Nu har den dömde mördaren via sin advokat Anders Olsson överklagat domen till hovrätten.

Han vill bli frikänd för mord. Det inte säkert att den äldre mannen dog till följd av knivhuggen, resonerar han.

"Med hänsyn till den långa tid som förflutit från gärningen till att målsägande avled är det tveksamt huruvida det föreligger adekvat kausalitet mellan Knoblauchs agerande och målsägandes död på ett sådant sätt att det finns utrymme att döma Knoblauch för mord.", står det i överklagandet.

Knoblauch uppger att offrets tillstånd till en början förbättrades under sjukhustiden och att det inte går att utesluta att komplikationerna som ledde till offrets död kan ha med sjukhusbehandlingen att göra.

Han vill i stället att att händelsen ska anses vara vållande till kroppsskada och att fängelsestraffets längd ska "sättas ned avsevärt". I andra hand vill han att händelsen ska bedömas som dråp i stället för mord.

Knoblauch har erkänt att han höll i kniven, men förnekar alltså mord. Han menar att han högg sitt offer av misstag när han försökte skära av axelremmen till den äldre mannens väska. En förklaring som tingsrätten ansåg vara osannolik.

Enligt advokaten Anders Olsson har Knoblauch varit ångerfull efter händelsen.

– I allra högsta grad. Han har sagt att det här aldrig hade hänt om hänt om han inte varit narkotikapåverkad, sa Olsson i samband med att domen föll.
