Lastbilsolycka - stopp i trafiken på riksväg 26
Eva Rogsten

Olyckan inträffade vid 02.40 natten mot torsdagen. Lastbilssläpet körde ner i diket och välte på riksväg 26 mellan Tidaholm och Skövde.

Chauffören ska inte ha fått några fysiska skador.

Enligt Trafikverket är vägen avstängd från söder vid trafikplats Madängsholm till Borgunda i norr. Det går att köra alternativa vägar, väg 46 och 47 via Falköping.

– Det kommer att ta flera timmar innan lastbilssläpet är bärgat, säger Ola Jacobsson, stabsbrandmästare vid Samhällsskydd mellersta Skaraborg.

Trafikverket uppger att arbetet med bärningen beräknas pågå fram till klockan 14 på torsdagen.

– Det är säkert problem i trafiken på platsen. Det går mycket trafik på 26:an, särskilt på morgontimmarna, konstaterar Ola Jacobsson.

Lastbilssläpet är lastat med flera ton fryst kött.

– Det är ett så kallat kylsläp. Planen var först att de skulle lasta över köttet, men nu tar man dit en bärgare från Mariestad som har luftkuddar med sig. De ska försöka välta över släpet i rätt riktning innan det bärgas, säger Ola Jacobsson som förklarar att släpet inte har skadats utan är intakt.
