SD-ordförandens hot:
"Kommer skalla ner dig"
Evelina Nedlund

Enligt uppgifter till GP ska inspelningen vara från 2015. Bakgrunden ska ha varit ett privat bråk som ägde rum under politikerveckan i Almedalen mellan SD Göteborgs ordförande Jörgen Fogelklou och en partisympatisör, rapporterar tidningen.

Bråket ska senare ha lett till ett telefonsamtal mellan de två, som spelades in av SD-sympatisören.

I inspelningen säger Fogelklou bland annat att han ska slå ner sympatisören och gräva ner honom i en garderob.

– Jag kommer slå ner dig, jag kommer ge dig en sån jävla käftsmäll, skriker Jörgen Fogelklou i inspelningen.

Senare i samtalet säger Jörgen Fogelklou även "Jag är så jävla trött på dig och dina jävla typer. Kommer du hit, jag lovar dig. Jag kommer skalla ner dig. Jag kommer sparka ner dig".

LÄS MER: SD-ledare i Göteborg med i festvideon

GP har varit i kontakt med personen som gjorde inspelningen som bekräftar att det är han och Jörgen Fogelklou som hörs i ljudklippet.

Mannen säger att han var mycket arg på Fogelklou efteråt, men säger till GP att han nu har släppt händelsen och vill inte ha med SD Göteborg att göra.

Jörgen Fogelklou bekräftar bråket för GP. Han bekräftar även att det är han som förekommer i inspelningen. Han säger till tidningen att bråket var av privat karaktär och att han är ångerfull. Han säger också att han pratade med personen efteråt och bad om ursäkt.
