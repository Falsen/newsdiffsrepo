Kraftig brand i stor maskinhall
Eva Rogsten

Räddningstjänsten fick larm om branden i Långserud i Säffle vid fyratiden på torsdagsmorgonen.

En stor maskinhall med lantbruksmaskiner hade börjat brinna. Tre styrkor från räddningstjänsterna i Säffle, Nysäter och Åmål kallades till platsen. Hallen brann våldsamt och det var en kraftig rökutveckling.

– Den var helt övertänd när vi kom fram. Det fanns inget att göra utan den fick brinna ner. Vi inriktade oss på att branden inte skulle sprida sig vidare. Det var gnistregn som vi fick hålla koll på, säger Hans Eriksson, räddningsledare vid räddningstjänsten.

Han förklarar att det dock inte finns några byggnader i närheten av maskinhallen.

Strax efter klockan halv sju har hallen brunnit ner men räddningstjänsten är kvar på platsen.

– Vi är kvar för efterbevakning. Vi kommer att stanna där under förmiddagen, säger Hans Eriksson.

Det är oklart hur branden har uppstått. Polisen kommer att spärra av platsen och göra en teknisk undersökning.

En anmälan om allmänfarlig vårdslöshet har upprättats.
