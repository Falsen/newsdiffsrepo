Restaurang i Göteborg började brinna
Oskar Lindwall

Det var vid 20-tiden på fredagskvällen som larmet kom om att en brand brutit ut på en restaurang i centrala Göteborg.

– Det är olja på spisen som har brunnit och då brukar det brinna på rätt bra, säger Mats Gränsmark på räddningstjänsten i Storgöteborg.

Branden ska ha spridit sig upp på en vägg och enligt Gränsmark gjorde den brinnande oljan att det blev kraftig rökutveckling i köket.

Personalen på restaurangen valde då att larma räddningstjänsten.



LÄS OCKSÅ: Brand bröt ut på restaurangbåt – elden spred sig under golvet

Räddningstjänsten ska vid larmet ha haft ett räddningsfordon i närheten som snabbt kunde ta sig till platsen. Därefter ska fler fordon ha beordrats till restaurangen som ligger på en tvärgata till avenyn i centrala Göteborg.

Rökdykare ska vi ankomsten ha gått in i lokalerna för att släcka eldsvådan och det tog inte lång tid innan man lyckats få den under kontroll, enligt Mats Gränsmark vid räddningstjänsten i Storgöteborg.

– De fick släckt branden ganska snabbt och vi håller på med efterkontroller på platsen och ventilerar ut röken. Lokalen fick evakueras när det brann, säger han.

Efter att ha kontrollerat ventilationssystem med värmekamera och kunnat konstatera att branden inte spridit sig kunde räddningstjänsten lämna platsen.



LÄS OCKSÅ: Stort räddningspådrag när restaurang i centrala Göteborg brann
