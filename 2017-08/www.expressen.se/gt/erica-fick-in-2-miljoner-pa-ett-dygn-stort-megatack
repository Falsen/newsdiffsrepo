Erica fick in 2 miljoner på
ett dygn: "Stort megatack"
Joel Snöbohm

Erica Luoma, 31, hade varit cancerfri i tio år – men i våras fick hon det tunga beskedet. Cancern var tillbaka.

Hon hade återigen drabbats av den mest elakartade hjärntumören glioblastom och det i grad 4 – och den här gången satt den längre in i hjärnan.

Nu skulle det inte gå att operera bort den.

Erica och hennes familj startade en insamling. Målet: att bekosta en behandling på en klinik i Mexiko.

Varje behandling kostar en kvarts miljon kronor och Ericas mål var att kunna genomföra en behandling. Drömscenariot var att samla in två miljoner kronor.

– Det är helt sjukt, egentligen är det ouppnåbart, sa hon till GT i går.

Men i dag – efter att ha mottagit mer än 20 000 swishbetalningar under 24 timmar – har hon nått upp till målet.

– Min mobil höll på konstant från klockan elva i går och det fortsätter fortfarande, det har känts som att den ska sprängas. Det känns som att jag ska sprängas. Jag är helt full med känslor på samma gång.

Till sin hjälp för att sprida insamlingskampanjen har hon haft organisationen Ung Cancer. Många av donatorerna har inte någon alls till koppling till Erica.

– Jag vet inte hur långt det har spritt sig. Det är väldigt många okända som har engagerat sig och gett kärlek och hopp till mig, säger hon.

På tisdag ska hon genomföra en ny hjärnröntgen – då kommer hon fråga efter en sammanfattning av sin läkarjournal, som sedan ska översättas till engelska för att skickas till Mexiko tillsammans med röntgenbilderna.

– De ska göra en bedömning och så kommer vi förhoppningsvis att få komma dit så fort som möjligt.

Det är få som överlever hennes diagnos i mer än tre år. Av de som fått återfall som Erica, har hon inte läst om någon som klarat sig, berättar hon.

– Det är dyster läsning. Samtidigt har jag varit tumörfri i nästan tio år så på det sättet är jag redan ett mirakel. Jag hoppas att kunna besegra den igen.

Målet är nu att krympa tumören.

– Jag hoppas att de här behandlingarna ska köpa mig några år extra och att läkarvården ska gå framåt och hitta ett botemedel, både för min och för alla andras skull.

Men innan hennes nya kamp inleds ska hon försöka samla sig efter allt som har hänt och fira sin 32-årsdag med familjen hemma i Gråbo utanför Göteborg.

Hon har inte hunnit svara på alla stöttande meddelanden som hon har fått – men vill rikta ett stort tack till alla som har bidragit och stöttat henne.

– Jag vill säga ett stort jävla megatack. Men tack känns så litet, jag önskar att det fanns något större ord att uttrycka mig med. Jag kommer att kriga för allt jag har mot den här jävla skiten nu tack vare alla underbara människor.
