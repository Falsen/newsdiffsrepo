Guldbutik rånades –
polisen jagar yxman
Eva Rogsten

Polisen fick larm om rånet i Partille strax efter klockan tio på torsdagsförmiddagen.

En ensam gärningsman hade kommit in i guldsmedsbutiken i Allum och börjat slå sönder en glasmonter med yxa.

– Det är en man som kommer in i butiken på Allum. Med en yxa slår han sönder glasmontrar. I dem finns det guldföremål som han får med sig, säger polisens presstalesman Tommy Nyman.

Det är oklart hur mycket stöldgods rånaren fick med sig.

– Vi vet bara att det var guldföremål.

Mannen försvann sedan från platsen och polisen jagar nu den misstänkte med flera patruller i området.

– Vi söker i närområdet kring Allum. Vi försöker också prata med vittnen för att se om det finns iakttagelser kring var han har tagit vägen, säger Nyman.

Han ska vara klädd i orange byxor och jacka, så kallade varselkläder. I samband med rånet var han maskerad. Polisen har ingen ålder på mannen.

– Han ska ha haft någon form av maskering, en halsduk som han har knutit för ansiktet, säger Tommy Nyman.

Ingen person skadades fysiskt i samband med rånet, uppger polisen.

Texten uppdateras
