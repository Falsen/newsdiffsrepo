Segelbåt totalförstörd
i kraftig brand: "Sent larm"
Eva Rogsten

Räddningstjänsten fick larm om branden i en hamn i Kungälv strax efter klockan halv fem på onsdagsmorgonen.

– Det var en bilist som kom körande längre bort som upptäckte att det brann i en segelbåt, säger Carl-Gösta Hermansson vid Bohus räddningstjänstförbund.

När räddningstjänsten kom fram till hamnen var segelbåten helt övertänd.

– Det var ett sent larm. Ingen hade sett att det brann ombord. Vi har släckt av båten som blev totalskadad, konstaterar Carl-Gösta Hermansson.

Räddningstjänsten har lagt ut länsar runt båten så att inte olja eller bränsle ska läcka ut.

Enligt polisen var det först oklart om någon befunnit sig ombord på båten.

– Det finns inga tecken på att någon var där när branden startade, men det finns uppgifter om att personer har haft sin bostad ombord på båten sedan en tid tillbaka, förklarade Hans Lippens, polisens presstalesman i region väst tidigt på onsdagsmorgonen.

Därför har dykare genomsökt båten under förmiddagen.

– Båten ligger helt under vatten nu och räddningstjänstens dykare kommer att gå ner och titta på den, berättade Hans Lippens.

Polisen har spärrat av platsen men uppger att det inte finns misstankar om att ett brott har begåtts. Händelsen rubriceras som skadegörelse genom brand utan misstanke om brott.

– Det gäller inledningsvis, men kan ändra sig till mordbrand om vi hittar någon person ombord, säger Hans Lippens.

Strax efter klockan 10 meddelar polisen att dykare genomsökt båten och att det inte hittats några kvarlevor av någon människa ombord.

Båten kommer att lyftas upp med kranbil och undersökas ytterligare.
