Mannen gick till ursinnig
attack i skärgårdsidyllen
Erik Göthlin

Det var strax efter midnatt den 20 juni i år som larmet kom till polisen från Styrsö utanför Göteborg. Flera vittnen hade sett en man beväpnad med ett gevär samt en kvinna som skrek för sitt liv. Enligt vittnena sköt mannen mot kvinnan, som klarade sig genom att kasta sig undan.

– Boende hörde mannen skjuta utomhus och samtidigt hörde de en kvinna som skrek, sa Joakim Hansson, vakthavande befäl vid polisen i region väst, i samband med händelsen.

Flera polispatruller kallades genast till platsen, däribland hundpatruller. Även insatsstyrkan kallades dit.

Mannen och kvinnan hade då förflyttat sig in i ett hus. Förhandlare försöker få kontakt med mannen via telefon, men förgäves. De tittade då genom fönstret – och såg hur mannen fortfarande gick omkring med vapnet i händerna. Genom att kommunicera med mannen genom fönstret lyckades de övertala honom att komma ut. Han greps på plats.

Nu har mannen i 50-årsåldern åtalats vid Göteborgs tingsrätt misstänkt för grov misshandel, grovt olaga hot och grovt vapenbrott.

Enligt åklagaren Miranda Pedersen har mannen under den aktuella kvällen och natten slagit och sparkat kvinnan över stora delar av kroppen. Han har också slagit henne med gevärskolven – samt med en ridpiska. Under en del av misshandel låg kvinnan på marken, utan att kunna freda sig.

Mannen avfyrade också vapnet bredvid kvinnan vid upprepade tillfällen, samtidigt som han uttalade hot med innebörden att döda henne, enligt åklagaren.

Kvinnan berättar själv i förhör hur hon fruktade för sitt liv och trodde att hon skulle dö den där natten. Hon säger att mannen hade börjat supa tidigt den där dagen men gått och lagt sig för en stund. När han vaknade till kände hon inte inte igen honom, som hon uttrycker det. Plötsligt skulle han ha fått för sig att hon hade legat med en annan och det var då misshandeln började.

Mannen satt, enligt av vad han själv uppgett i förhör, för några år sedan av ett år i fängelse för grov fridskränkning. I samband med den händelsen tog polisen ifrån honom hans vapen som han då hade licens för. Vänner till paret berättar hur mannen gått arbetslös länge och att han har problem med såväl narkotika som alkohol.

En väninna till kvinnan berättar i förhör:

– Han har slitit (offret) i håret nerför trapporna, utomhus för att hon skulle ut ur huset.

– (Offret) hade kommit hem till (en vän) och hon var sönderskrapad på knäna och hade blåmärken här och där.

Mannen är också dömd för annan brottslighet, däribland narkotikabrott och sjöfylleri.

Utöver brotten mot kvinnan står mannen också åtalad för olaga hot mot ett vittne som försökte avbryta händelsen.

Vittnet berättar själv i förhör om skräcknatten. Han satt på sitt rum när han plötsligt hörde en smäll. Från fönstret såg han den nu åtalade mannen stå framför kvinnan som satt hukad på marken. Mannen ska då ha sparkat kvinnan två gånger i magen, därpå riktat geväret mot henne för att sedan svänga det åt sidan och skjuta. Vittnet kände stort obehag, men försökte avstyra situationen.

"Det där ska du ge fan i", skrek vittnet till mannen som ska ha svarat med "jag ska döda dig din jävel". På frågan från polisen om vittnet fruktade för sitt liv, svarar han:

– Nej, jag tycker han är en stolle.

Enligt åklagarens åtal och mannens egna förklaringar erkänner han vissa gärningar och nekar till andra.

GT har sökt åklagaren Miranda Pedersen som inte har kunnat nås för en kommentar.

GT har också sökt den åtalade mannens försvarsadvokat Sormeh Moghaddam, också det utan framgång.
