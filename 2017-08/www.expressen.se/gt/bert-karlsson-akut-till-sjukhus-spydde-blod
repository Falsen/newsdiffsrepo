Måndag 21 augusti 2017
Bert Karlsson akut till
sjukhus: "Spydde blod"
Sanna Wikström

Företagsprofilen Bert Karlsson, 72, fick under natten mot söndagen hämtas med ambulans i sitt hem. Detta efter att han börjat kräkas blod.

– Jag kände att jag hade kväljningar så jag tvingade mig själv att kräkas för att få bort dem. Då kom det bara blod – och det var en hel del blod. Jag provande en gång till, med samma resultat, berättar Jokarjo-vd:n och fortsätter:

– Det var en otäck upplevelse, måste jag säga. Jag blev chockad. Och frugan tog det ännu mer allvarligt, hon var riktigt skärrad.

Paret beslutade snabbt för att larma en ambulans.

– Vi tänkte att det kunde vara ett blödande magsår, och det är ju farligt.

Väl på plats på sjukhus så lades Skara-profilen in och undersöktes genom bland annat gastroskopi.



LÄS OCKSÅ: Bert lämnar Skara: "Det är ren förföljelse"



– Det var för jävla jobbigt att få ner den där slangen, och den är ändå inte så tjock. Men den ska ju långt ner i halsen, berättar Bert Karlsson.

Enligt honom så konstaterade läkarna att han led av en inflammation i tarmen, orsakad av för mycket syra.

– Det var skönt att få veta vad det var. Jag har haft problem med syrorna ett tag och nu har jag fått riktiga tabletter för det. Så måste jag sluta äta en del saker. Bland annat rabarber och must, julmust och sånt. Det ska inte vara farligt det här. Det är behandlingsbart, så det var ju ett lättande besked att få.

Bert Karlsson tvekade aldrig att åka in till sjukhuset.

– Jag har en princip om att alltid åka till doktorn en gång för mycket än en gång för lite. Jag säger alltid till människor att åka in. Det finns ingenting att vänta på.

Kan det här ha orsakats av stress?

– Jag stressar visserligen en hel del, men inte så att det påverkar kroppen tror jag. Det har nog mer att göra med vad man stoppar i sig. Jag jobbade ju redan igen på natten där när jag hittade en bra grej. Det var en mountainbike-klubb i från Vänersborg som behövde ett nytt klubbhus. De kom redan på söndagen och tittade på det.



LÄS OCKSÅ: Storbedragare skrev in sig hos Bert Karlsson



Bert Karlsson fick lämna sjukhuset på söndagen. I vinter ska han åka in för en ny kontroll för att se om allt är i sin ordning igen.

– Om tre månader ska jag tillbaka och se hur det ser ut då. Men nu känner jag mig bra och jobbar för fullt igen.
