Ola låg livlös på golvet
– då agerade Carina
Alfred Dikalow

Carina Gustfelt Närtell, 49, från Hönö minns den där morgonen i november som om det vore i går. En till synes vanlig morgon fick snabbt en obehaglig vändning. Och som tur var hade Carina för ovanlighetens skull med sig sin mobiltelefon in i badrummet när grannfrun Mona Strömsjö ringde.

– Mona är 83 år, så hon brukar ju inte skrika åt mig när vi pratar, men den här gången var hon inte lugn på rösten: Du måste komma meddetsamma, sa hon, berättar Carina.

Väl framme i grannhuset hittade hon Ola Strömsjö, 72, liggandes på köksgolvet. Efter att ha konstaterat att Ola saknade puls så agerade Carina snabbt, vilket Aftonbladet tidigare skrivit om.

– Jag vet egentligen inte vad som flög i mig eller hur jag kunde hålla mig så lugn, men jag larmade SOS direkt, säger Carina.

Vad som följde var åtta hektiska minuter där Carina, vägledd av larmoperatören Maria, utförde hjärt- lungräddning på Ola.

– Det var tio, tolv år sedan jag gick en HLR-kurs, så jag hade det inte färskt i minnet direkt. Men det satt i bakhuvudet någonstans. Jag satte på högtalaren i telefonen och satte mig på golvet. Det fanns inte på min karta att han skulle dö, han skulle bara leva, han skulle inte ligga där och dö.



LÄS OCKSÅ: Andreas räddade livet på 17-åring: "Låg livlös"



Efter att ha blåst in luft i Olas lungor en andra gång, så försökte Carina få kontakt med Ola genom att säga hans namn. För att hålla honom vid medvetande så pratade hon om sin katt Pyssen, som Ola och Mona brukar passa i bland.

"Nej, jag ska inte dö, jag ska passa Pyssen", sa Ola när han vaknade till.

– När han kom ihåg namnet på katten, så tänkte tänkte jag att det inte hunnit bli några skador på hans hjärna. Då visste jag att han var vid liv.

När ambulanspersonalen anlänt flögs Ola med ambulanshelikopter till Sahlgrenska i Göteborg och opererades omedelbart. Han hade fått ett hjärtstopp och läkarna fick genomföra en ballongsprängning för att öppna ett kranskärl.

Ola är i dag helt återställd och mår bra, och han vet vilka han har att tacka för det.

– De som ska ha all heder i den här situationen är Carina som gjorde insatsen och även larmoperatören Maria som vägledde henne med hjärt- lungräddningen, säger han.

Och även fast Ola och Carina är nära grannar, så hade hon gjort precis samma sak om det var någon annan.

– Jag tror att jag hade gjort samma sak vem det än var, jag är sån som person, jag tänker liksom inte före utan jag tänker efter.
