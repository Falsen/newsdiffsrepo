Måndag 21 augusti 2017
JUST NU: Brand
rasar vid skola
Mikaela Lindahl

Strax efter klockan tre natten till måndag larmades räddningstjänsten i Skara om en brand i en skola. Skolan håller på att rivas och är inte längre i bruk, och enligt Tommy Emriksson, inre befäl hos räddningstjänsten, så ska ingen person ha kommit till skada i samband med branden.

Två brandstationer befinner sig på platsen för att arbeta med släckningsarbetet.

– Det var en full tutvecklad brand när vi kom dit, berättar Tommy Emriksson

Han berättar att det inte finns någon risk att branden sprider sig, men att det kommer att ta några timmar att släcka elden.

– Jag tror att 50 procent av skolan är borta och eftersom den håller på att rivas så finns det väldigt mycket bråte som brinner, säger Tommy Emriksson.

Polisen har inlett en förundersökning om mordbrand.

På måndagsmorgonen meddelar räddningstjänsten att den del av skolan som brinner har isolerats och att man kommer låta byggnaden brinna ner.

– Skolan bestod av fyra huskroppar varav tre redan var rivna. Det är i den kvarvarande byggnaden som det brunnit, säger Tommy Emriksson.

Det har varit en kraftig rökutveckling, men röken ska inte ha stört byggnader och boende i närheten.

– Röken går rakt upp. Men vi har i förebyggande syfte stängt ventilationer på ett äldreboende, ett dagis och en skola i närheten, förklarar Emriksson.
