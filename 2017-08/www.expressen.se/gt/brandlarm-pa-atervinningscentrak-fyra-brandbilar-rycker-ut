Svår brand på återvinning
– varnades för giftig rök
Björn Lindsten

Larmet kom in strax före klockan 19.

Vittnen från platsen uppger att det väller upp mycket svart rök från återvinningsanläggningen.

Klockan 19.15 vet Räddningstjänstens operatör mer:

– Det brinner inne i en sopkomprimator. Det är svårsläckt, så vi lär bli kvart ett antal timmar.

Det var personalen inne på återvinningsanläggningen som larmade själva.

– Ingen ska vara skadad enligt de uppgifter jag har, ingen ambulans är larmad, säger larm- och ledningsoperatören.

Det handlar om stora volymer sopor som trycks ihop till containerstorlek inne i komprimatorn som brinner.

– Just för att det är hoptryckt är det väldigt svårsläckt. Däremot verkar det inte vara någon risk för spridning.

Räddningstjänsten har fyra enheter och en arbetsledare som bekämpar elden.

– Just nu verkar det som att de klarar sig utan mer förstärkning.

Senare gick räddningstjänsten ut med en varning för röken. Man uppmanar de boende i vindriktningen att stänga fönster och ventilation.

"Röken sprider sig i nordlig riktning från anläggningen mot Änggården och Majorna. Räddningstjänsten uppmanar allmänheten att stänga fönster och ventilation om de upplever besvärande röklukt.

Räddningstjänsten beräknas vara kvar till klockan 22"
