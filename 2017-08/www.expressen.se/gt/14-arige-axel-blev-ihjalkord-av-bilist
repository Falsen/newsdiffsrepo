14-årige Axel blev
ihjälkörd av bilist
Eva Rogsten

Det var i Lidköping i mars 2016 som Axel Tidblom kom cyklande från en stig ut på en väg som han skulle korsa. Då blev han påkörd av en bil, så illa att han senare avled av sina skador på sjukhus.

Bilens förare, en man i 30-årsåldern, åtalas nu för vållande till annans död och vårdslöshet i trafik. Mannen nekar till brott och uppger i förhör att det var en olyckshändelse.

– Det är det här vi har velat, att mannen åtalas, men samtidigt som vi vill veta hur olyckan kunde inträffa, blir det känsligt att se personen. Det är nästan så att jag bävar för det. Det är det jobbigaste. Vi tvingas konfrontera det och allt kommer upp igen, säger Fredrik Tidholm, Axels pappa.

Den åtalade mannen menar att solen kan ha bländat honom så att han inte såg när pojken cyklade över vägen. Han säger också att han inte körde fortare än tillåtna 50-60 kilometer i timmen.

Först lades utredningen ner när åklagaren ansåg att det inte gick att bevisa att föraren kört oaktsamt, men Fredrik Tidblom överklagade. Nu åtalas mannen i 30-årsåldern sedan förundersökningen granskats av polisens särskilda enhet för trafikbrott.

– Vi anser att föraren inte varit uppmärksam. Vi vill att han ska stå till svars om det är så att han har brustit i uppmärksamhet, vilket rätten nu får avgöra. Vi är av den åsikten att man inte kan missa en person som cyklar där Axel gjorde. Det är en bred väg med en fri sikt, säger Fredrik Tidblom.

Han beskriver saknaden och sorgen efter sonen:

– Första halvåret var ett rent helvete om man ska tala klarspråk. Som tur var hade vi mycket folk omkring oss som stöttade. Nu har saknaden gått över i något annat som är svårt att beskriva. Den är starkare på ett sätt, samtidigt som vi kan hantera den bättre. Ofta kan vi leva som vanligt, men ändå har man känslan i kroppen att något inte är som det ska. Även om vi är ute och gör något kul har vi alltid det här i bakhuvudet.

Axels mamma Malin Tidblom har tidigare berättat om sonens tidiga inställning till organdonation. Bland annat i ett inlägg på Facebooksidan för organisationen "Mer organdonation".



LÄS MER: Axels organ räddade flera personers liv



– Det var bara några veckor innan olyckan som vi satt vid matbordet och diskuterade det här. Då sa han att han minsann ville donera sina organ om något hände honom, förklarade hon en tid efter sonens död.

Så när frågan togs upp på Sahlgrenska sjukhuset i Göteborg dit Axel fördes efter olyckan behövde föräldrarna inte tveka. Axels beslut räddade livet på fem personer, bland andra en liten flicka som fick ta emot hans hjärta.

– Det här beslutet påverkade så många andra. Det är något vi alltid kommer att ha med oss, säger Fredrik Tidblom.



LÄS MER: Axels organ räddade flera liv: " Inte mogna att mötas"
