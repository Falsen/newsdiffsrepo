Måndag 21 augusti 2017
Seglingsfest på Tjörn
har fått medvind igen
Björn Lindsten

Tjörn Runt är en traditionsrik tävling som arrangeras av Stenungsunds Segelsällskap. Den är öppen för såväl bredd som elit, unga som gamla. Seglingen arrangeras under två helger med en mängd kringarrangemang.

Under lördagen var det dags huvudklassen med de stora båtarna som tävlade i att ta sig runt Tjörn, ön i södra Bohuslän, så snabbt som möjligt.

– Jag har varit ute på havet och det var fina förhållande för de allra flesta. Det blåste sju-åtta meter i sekunden sydvästlig vind, berättar Laneby.

Arrangemanget har dock haft motvind sett till antalet anmälda deltagare och båtar. I år var det cirka 300 båtar som deltog. Under "storhetstiden" handlade det om mer än 1 000 båtar. Klipporna runt ön var sprängfyllda av åskådare på sina håll och tävlingen direktsändes i Tv.

Då var Tjörn Runt mer en familjefest som engagerade nästan alla på och i närheten av Tjörn. Under senare år har det varit mer en vanlig, om än stor, seglingstävling.

– Vi vill tillbaka till familjefesten och har gjort en del ändringar i år för att nå dit. Dels har vi startat en "cruising-klass" för de som inte är så tävlingsinriktade. Dels har vi flyttat Lilla Tjörn Runt för barn och ungdomar till helgen före, säger Christina Laneby.

Båda greppen har gjort att antalet deltagare i både Lilla och Stora Tjörn Runt stigit i år, fortsätter hon.

Strax efter klockan 14 har några båtar redan tagit sig runt hela banan och gått i mål, medan många andra har åtskilliga timmars segling kvar.

Först i mål var Trimaranen SeaCart med Stefan Eliasson, SS Vendels Classic, som skeppare. Han vann dock inte tävlingen eftersom arrangörerna använder sig av koefficienter när resultaten räknas ut.

Segrare i "Coastal-klassen", de största båtarna, blev Anders Dahlsjö från Lerkil medan Johan Davidsson från Långedrag, Göteborg, vann "Classic-klassen".
