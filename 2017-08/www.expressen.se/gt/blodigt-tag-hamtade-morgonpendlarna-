Blodigt tåg hämtade
morgonpendlarna
Oskar Dahlgren

På torsdagsmorgon samlades pendlarna vid stationen i Trollhättan för att ta sig in till jobbet. Ulrika Leifsdotter Del Valle, 41, var en av de som stod och väntade på Västtrafiks tåg.

Men in på perrongen rullade något in som fick henne och de andra att tystna helt.

Fören på västtrafiks tåg var helt indränkt i blod.

– Det blev väldigt tyst. Det syntes att det var blod och det luktade som ett  slakteri, säger Ulrika Leifsdotter Del Valle, som tidigare har pratat med P4 Väst.

Resenärerna visste inte vad som inträffat och varför tåget var täckt i blod.

– Jag drog slutsatsen att det måste vara ett djur. Det var först ombord som de ropade upp att om någon undrade så hade de kört på en älg, säger Ulrika Leifsdotter Del Valle.

Västtrafik hade valt att inte spola av tåget, inte heller förvarna de som stod och väntade på perrongen.

– Jag tycker att det är fruktansvärt. Det var inte barn där, som tur var. Hade jag haft med mina så hade jag blivit mäkta förbannad. Det var otäckt. Det blev lite för mycket, säger Ulrika Leifsdotter Del Valle.

På pendeltåget, där resenärerna ofta äter sin frukost och sitter och småpratar, var det helt tyst den här morgonen, enligt Ulrika.

På Västtrafik säger man att man förstår reaktionerna, men att man gjorde valet att köra vidare ändå.

– Tåget krockade med en älg strax utanför Öxnered, inte långt från Trollhättan. I det här fallet bedömde man att tåget var helt och säkert att köra vidare, säger Christian Lanz, presskommunikatör på Västtrafik.



LÄS OCKSÅ: Ilskan mot Västtrafik – bygger egen busskur



Pendeln var på väg till Göteborg, där tågen vanligtvis saneras vid olycksfall. Västtrafik gjorde valet att plocka upp resenärerna på vägen innan man gjorde rent tåget.

– Det är en säkerhetsfråga. Personalen kan inte springa runt och sanera på plats. Det är högst olyckligt att det blev så här. Normalt sätt ska folk inte behöva se detta, men så blev det idag, säger Christian Lanz.

Ulrika Leifsdotter Del Valle är inte bara kritisk till att man körde vidare med tåget. Hon anser att om man nu gjorde det valet från Västtrafik, så borde man ha varnat resenärerna innan.

Detta är enligt Christian Lanz något som man ska se över i framtiden.

– Det är något vi får ta till oss och tänka på fram över. Det kan finnas anledningar att ändra våra rutiner, säger han.
