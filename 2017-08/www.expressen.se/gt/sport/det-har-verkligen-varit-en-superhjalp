"Det har verkligen varit en superhjälp"
Markus Wulcan

Johan Matsson kom till Frölunda efter två år i Timrå. I CHL-mötet med Klagenfurt (2-1) i Frölundaborg gjorde han sin första tävlingsmatch med sin nya klubb.

– Det väl främst i förstaperioden och i slutet som jag fick kriga lite. Skönt att äntligen få göra debut. Det var jättekul att Frölunda hörde av sig och ville ha mig. Det var ett tämligen enkelt var, säger han.

I fjol var Johan Gustafsson given etta i Frölundas kasse. I år verkar konkurrensen vara tuffare.

Kan du utmana "JG" på allvar?

– Det är så tidigt så jättesvårt att säga. Men vi tävlar och sporrar varandra på träningarna och fortsätter jag spela bra så är det väl inte omöjligt. Men det är hårt jobb och prestera på match som gäller, säger Johan Mattsson.

Kan du jämföra er två?

– Vi är båda stora och ganska snabba i sidled tycker jag. Han har lite mer erfarenhet av SHL-spel och jag frågar om tips och råd. Annars är vi ganska lika, det säger grabbarna i laget i alla fall.

Under sin första säsong i Timrå började Johan Mattsson jobba tillsammans med den Malmöbaserade mentale coachen Andy Swärd. Ett samarbete som fortsätter än i dag.

– Sakta men säkert började bitarna falla på plats. Det har verkligen varit en superhjälp. Förut kunde man hänga upp sig på saker fast man kanske hade spelat bra egentligen. Nu vågar jag njuta mer och tar det inte på riktigt lika stort allvar. Det är inte kul att gå och hänga upp sig på skitbitar när man kanske spelar bra, säger målvakten.

Hur ofta hörs ni?

– Vi har ett par möten varje år och har mycket telefonkontakt. Vi kan prata om vad som helst. Att vara hockeymålvakt i dag... många procent sitter i huvudet. Många har bra teknik och är tillräckligt bra tränade för elithockey, men det är otroligt mycket som hänger på skallen. Man måste våga njuta lite och inte sänka sig själv.

Johan Mattsson berättar att han inte är typen som brukar bli arg efter en svag insats. I stället har han blivit deppig och haft svårt att komma ur det. Men 25-åringen har inte bara fått hjälp av en mental coach.

– Jag har också min flickvän och en hund jag kan komma hem till. Hockey är inte hela livet utan solen går faktiskt upp i morgon också.
