Frölundaikonen gjorde
mål – mot Frölunda
Stefan Nilsson

Fredrik Pettersson började i Frölunda hockeyskola som liten parvel.

Och han har bara spelat i sitt hjärtas klubb, frånsett säsongerna utomlands.

Han har mött Frölunda en gång tidigare, men då i en träningsmatch med Lugano.

När Pettersson nu ställdes mot sin moderklubb i CHL var det första gången det handlade om poäng.

– Jag hade familj och en massa kompisar på läktaren. Det sjuka var att när jag gick ut på uppvärmningen tvekade jag för nån sekund över vilken sida jag skulle åka till, säger han.

Men när chansen att göra matchens första mål kom tvekade aldrig Pettersson, han sköt direkt på Robert Nilssons passning.

– Synd att vi inte kunde vinna, men vi gjorde det bra ändå och fick ju med oss en poäng borta mot mästarna, säger han.

Hur var det att möta din gamle lagkamrat Joel Lundqvist?

– När man väl möts är det bara att köra. Men vi har väl någon sorts halvrespekt för varandra på isen, säger Fredrik.

Han har kontrakt med Zürich i ett år, med möjlighet till förlängning ytterligare ett.

Blir det en återkomst i Frölunda, som du har sagt tidigare?

– Ja, absolut. Jag vill tillbaka. Det har jag sagt hela tiden och det står jag fast vid. Men jag vet inte när, svarar han.

Joel Lundqvist förlängde sitt kontrakt med tre år.

– Förhoppningsvis kan jag spela i Frölunda innan Joel slutar. Det hade varit fantastiskt, säger Fredrik Pettersson.
