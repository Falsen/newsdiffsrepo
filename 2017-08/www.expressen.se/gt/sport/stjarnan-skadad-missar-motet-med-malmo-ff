Stjärnan skadad – missar mötet med Malmö FF
Markus Wulcan

Norrmannen var avstängd mot BK Häcken (1-1) senast och skulle ha varit tillbaka till stormötet i Skåne. Men på en träning nyligen sträckte han vaden. När laget tränade på Kamratgården på lördagen körde Thomas Rogne i gymmet.

– Han är inte med i truppen. Förhoppningsvis ska han vara tillbaka efter landslagsuppehållet, säger tränaren Alf Westerberg.

Kristopher Da Graca, som hämtades in från Arsenals akademi i juli, gjorde sin första allsvenska start mot BK Häcken och fick mycket beröm efteråt av både lagkamrater och tränare. Rognes skada innebär att Hisings Backa-killen får förnyat förtroende från start.

– Jag ser fram emot det. Malmö är ett bättre lag än Häcken. Alla deras anfallare är bra. Men jag försöker att inte tänka på matchen så mycket just nu.

Malmö FF har nyligen värvat Carlos Strandberg, som Kristopher Da Graca känner sedan barnsben.

– Vi är uppvuxna ihop och är jättebra kompisar. Jag ser fram emot att spela mot honom. Vi har inte snackat nu men jag hoppas att han startar.

Han är en fysisk spelare. Vad ska man tänka på då? – Att inte komma för nära honom för då trycker han bort mig. Det gäller att ha ett visst avstånd och veta när man ska ta bollen. Det här blir den största matchen jag har spelat. Det blir nervöst, men jag ska köra mitt race precis som jag gjorde mot Häcken.

Kristopher Da Graca startar bredvid rutinerade David Boo Wiklander.

– Jag har pratat mycket med honom och vi vet exakt hur vi ska samarbeta. Det är en bra trygghet att spela med honom.
