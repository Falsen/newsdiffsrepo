"Ett absolut felaktigt domslut – känns piss"
Markus Wulcan

Jönköpings Södra tryckte på för fullt på slutet i jakten på en kvittering. Det blev kalabalik i straffområdet och Joakim Nilsson blockade ett skott från nära håll. Domaren Glenn Nyberg pekade på straffpunkten.

– Jag täcker ut bollen till hörna och är skitnöjd med det. Jag blev skitglad direkt, men så blåser han straff. Jag gör verkligen allt jag kan för att ta bort armarna och tre poäng stod på spel. Det är en sådan jävla besvikelse nu alltså, säger mittbacken.

Reprisen visar att bollen tar någonstans på överarmen upp mot axelpartiet. Nilsson har armarna tätt intill kroppen.

– När skottet kommer gör jag kanske en reflexrörelse mot bollen, men jag har händerna bakom kroppen. Jag kan inte göra mer än så. Ett absolut felaktigt domslut, fortsätter Nilsson, som tog ett snack med domare Nyberg.

– Jag gick fram till honom direkt och sedan gick jag in till honom efteråt. Han tycker att jag gör en rörelse för att göra mig större, men jag har kollat reprisen och har rätt. Det känns för jävligt, men vi hade ett bra snack. All respekt till honom. Han gjorde en bra match annars.

Samuel Holmén prickade tidigt 1-0 på straff och Daniel Gustavsson kontrade in 2-0 efter ett mönsteranfall.

– Ett fantastiskt fint mål. Simon Lundevall har en otrolig passningsfot och Gustavsson är en otrolig kontringsspelare. Han är vindsnabb och skarp i avsluten, säger tränaren Magnus Haglund.

Jönköpings Södra fick två omdiskuterade mål bortdömda för offside, men knep till slut alltså ändå en pinne. Elfsborg har bara tagit två poäng på de fem senaste matcherna.

– Det blåser motvind nu, men vi har bra spelare och tror på oss själva. Förhoppningsvis kan vi ta en trea hemma mot Halmstad i nästa omgång, säger Joakim Nilsson.
