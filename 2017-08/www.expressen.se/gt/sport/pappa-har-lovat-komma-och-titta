"Pappa har lovat
komma och titta"
Stefan Nilsson

Storasyster Julia, 24, avslutade sin skidkarriär i vintras efter problem med sjukdomar och skador.

Lillebrorsan Ferry är istället i början av den seniorsatsning som han hoppas ska leda till VM och – allra helst – en VM-titel så småningom.

Men medan resten av familjen – där även pappa Gunde och mamma Marie ingår – tävlade med skidor på fötterna och stavar i händerna använder Ferry helt andra redskap.

Yxa och såg – däribland en motordriven med 65 hästkrafter – är den yngste Svans verktyg.

– Jag åkte skidor när jag var yngre. Men efter att jag började på skogsbruksgymnasiet använder jag bara rullskidor och längdskidor för träning, säger han. Men mest tränar jag på de olika moment där jag tävlar

Det var på skogsbruksgymnasiet han kom i kontakt med det som numera är hans stora passion och orsaken till att han flyttat tillbaka hem till föräldrarna i Skamhed i Dalarna.

– Jag körde skogsmaskin i ett år efter gymnasiet. Men jag sa upp och mig och flyttade hem för att kunna träna så mycket jag behöver hemma på gården, säger han.

Där är Ferry storkonsument av stockar.

– Jag har alltid ett lastbilslass liggande. Varje år gör jag slut på ungefär en last från en timmerbil med släp, berättar han.

Det borde bli en hel del spill när du tränar?

– Ja. Det jag har huggit brukar jag klyva upp så får föräldrarna elda det som ved, säger han.

I timbersport gäller det att på så kort tid som möjligt hugga eller såga genom kraftiga timmerstockar.

I tre av grenarna används yxa, i de övriga tre sågas det.

När timbersportarna från torsdag till och med söndag tävlar på en lastbilstrailer på Kungstorget får göteborgarna chansen att se unge Svan tävla i sitt första seniormästerskap efter att ha vunnit JVM i Hamburg i våras.

– Förut har jag tävlat på speciella platser, som skogsmässor. Det här blir första tävlingen i en stad, säger Ferry Svan.

Han hade hoppats på en plats i det svenska förstalaget, men får nöja sig med att tävla i Sveriges andralag under NM, där motståndet kommer från Danmark och Norge.

Men det var nära att det inte blev någon seniordebut för honom i Göteborg. För två veckor sedan var olyckan framme vid en uppvisningstävling i Sunne.

Under en tävling på den så kallade springboarden, där det gäller att flytta sig upp på en stående stock med hjälp av en bred bräda som sätts i jack man hugger in, ramlade Ferry och stukade foten.

– Jag hade lite för bråttom, trampade ur brädan ur spåret. Oerhört frustrerande, det tog fem dagar innan jag kunde börja träna som vanligt, säger han. Men nu är det ganska bra. Med tejp runt foten kan jag träna och tävla som jag vill, säger han.

Ferry Svan började alltså tävla under gymnasietiden. Han närmaste mål, som juniorvärldsmästare, är att ta en plats i det svenska seniorlandslaget.

– De andra grabbarna har hållit på längre, även om sporten kom till Sverige först 2008. Att ta sig in i seniorlandslaget skulle vara ett stort steg, säger Ferry Svan.

På fredag får han ett alldeles speciellt stöd i kampen för den platsen.

– Pappa kommer och tittar på fredag, säger han.
