Tisdag 22 augusti 2017
Guidettis hälsning
– till Sam Larsson
Hector Junelind

Efter en stark säsong i Heerenveen har Sam Larsson varit hett villebråd.

Den svenske anfallaren har kopplats samman med klubbar som Celta Vigo, Fiorentina, Benfica och Metz.

Länge såg det ut som att 24-åringen skulle hamna hos de sistnämnda, klubbarna var överens om en övergång – men Sam Larsson valde ändå att nobba den franska klubben.

I stället stannar den förre Blåvitt-mittfältaren i Holland. I dag presenterades Sam Larsson som de holländska mästarna Feyenoords senaste nyförvärv.

Enligt De Telegraaf hamnar övergångssumman på cirka 40 miljoner kronor, vilket ger IFK Göteborg – som har en vidareförsäljningsklausul på Sam Larsson – mellan fyra och sex miljoner kronor.

Samtidigt som övergången blivit officiell passar klubbens förre svenske stjärna, John Guidetti, på att skicka en välkomsthälsning till sin landsman på klubbens officiella Twitter.

– Jag vill skicka mina största gratulationer till Sam Larsson. Jag är så glad att du skrev på för Feyenoord. Klubben har en stor plats i mitt hjärta och jag tror att den kommer få en stor plats i ditt också, säger Guidetti och fortsätter:

– Det är en fantastisk klubb och en fantastisk stad, och jag vet att du kommer älska det. Stort lycka till, Sam – gå ut och gör din grej!

John Guidetti fick sitt internationella genombrott i Feyenoord 2011-2012. Den svenske anfallaren, som lånades in från Manchester City, öste in mål. Mest ihågkommen är han för att han gjorde hattrick i tre hemmamatcher i rad, mot Twente, Ajax och Vitesse. I dag spelar Guidetti i La Liga-laget Celta Vigo.

Feyenoord – som tränas av Giovanni van Bronckhorst – blev i våras ligamästare för första gången sedan 1999 och laget spelar därför i Champions League under hösten. Sam Larsson har skrivit ett fyraårskontrakt med klubben.
