"Relationen med
truppen är jättebra"
Hector Junelind

Det har stormat kring IFK Göteborg under våren och sommaren.

Det hela eskalerade när GT i maj kunde berätta att det fanns ett utbrett missnöje med sportchefen Mats Gren i stora delar av spelartruppen.

– Det känns som att vår sportchef har tappat kontrollen, sa en av spelarna i laget.

Enligt vad GT erfar grundade sig missnöjet i allt från hanteringen av de många utgående kontrakten, de stora utbetalningarna till agenter (13 miljoner kronor 2016), kortsiktiga lösningar, avsaknaden av en röd tråd till hur kommunikationen sköts internt.

– Rykten och spekulationer får stå för er, svarade Mats Gren då.

I efterhand har flera spelare bekräftat bilden om missnöjet på Kamratgården.



LÄS ÄVEN: Spelarna berkäftar: "Fanns ett missnöje med Gren"

I slutet av maj gick Blåvitt ut med en framtidsplan. I den var en central del att Mats Gren fullt ut skulle få fokusera på sportchefsfrågor.

Strax därefter, i början av juli, utsågs Mats Palmgren – fram till dess kommersiell chef i klubben – till ny klubbdirektör.

– Att kombinera rollen som sportchef med klubbdirektör – det var nog inte så jättebra. Jag är nästan i chock över att han (Mats Gren) fortfarande står upp. Det är en enorm press. Han var överallt. När jag kom in såg jag att han jobbade dygnet runt, han skickade mejl och arbeten fredag kväll, lördag kväll, söndag kväll. Det fanns inget stopp. Det är ett av skälen till att vi gör det här nu. Vi måste dels ha en välfungerande sportchef, som inte går in i väggen, och dels måste vi faktiskt kunna fokusera på det sportsliga, sa Mats Palmgren i en stor intervju med GT.



LÄS ÄVEN: "Får ha förståelse för vad man ger sig in på"

Sedan dess har det gått snart två månader och i dag anser Mats Gren att situationen har förbättrats avsevärt och att relationen med spelartruppen har blivit klart bättre.

– Definitivt. Palmgren har tagit väldigt många saker från mitt bord, så nu har jag väl snart släppt allt det som jag hade som tillförordnad klubbdirektör. Det har gett mig mycket mer tid och gjort att jag har kommit närmare laget. Jag hinner titta på träningar och prata med spelare mycket mer, säger Gren i appen Blåvitt Inifrån.

Han fortsätter:

– Hela situationen har förändrats otroligt mycket. Det är positivt. Relationen med spelartruppen är jättebra.

Vad innebär det för dig?

– När jag får mer tid kan jag ägna mig åt att titta på matcher och andra spelare. Dessutom kan jag lägga mycket mer tid här (på Kamratgården), på samtal med spelare och ledare. Jag kommer närmare laget och det underlättar så klart allting.
