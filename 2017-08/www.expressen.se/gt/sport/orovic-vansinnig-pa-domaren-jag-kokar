Måndag 21 augusti 2017
Orovic vansinnig på domaren: "Jag kokar"
Markus Wulcan

Redan efter en kvart åkte Gais August Wängberg ut efter en duell med Helsingborgs Oke Akpoveta. Skåningarna tilldömdes straff, men den räddade Damir Mehic. Gais slet hårt med en man kort, men med åtta minuter kvar tryckte Timossi Andersson upp segermålet i krysset från nära håll.

Efteråt var Gais tränare Bosko Orovic rejält upprörd på grund av utvisningen.

– Jag är jävligt trött på det här. Jag hatar människor som klagar på domaren och gör det i princip aldrig, men nu kan jag inte hålla mig längre. Alla människor här sliter röven av sig, både vi och Helsingborg, men då får man också hitta en domare som kan reglerna, säger han.

Orovic anser att det absolut inte skulle vara utvisning på Wängberg.

– Det är ingen målchans och bollen är inte ens i närheten. Det ska inte ens vara gult kort. Wängberg kommer med bröstet mot hans rygg och killen tar tillfället i akt och faller. Okej att domaren gör fel och dömer straff, men det ska aldrig vara rött kort. Jag kokar och tycker enormt synd om mina spelare, säger Gais tränare.

Gästerna skapade inte speciellt många målchanser och orkade inte få till en forcering i slutet med nio utespelare.

– Helsingborg var bra i dag, inget snack om det. Men det är tråkigt att det blir så här. Vi kämpar och sliter förträffligt och jag är väldigt stolt över mina spelare, säger Orovic.
