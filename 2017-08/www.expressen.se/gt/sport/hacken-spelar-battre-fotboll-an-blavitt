Tisdag 22 augusti 2017
”Alla är nog överens att
Häcken spelar bättre fotboll”
Oskar Lindwall

Stämningen inför helgens derby mellan IFK Göteborg och BK Häcken har blossats upp rejält under veckan. Bland annat efter Ahmed Yasins syrliga passning:

– Vi ska dit och köra över dem. Vi ska visa att vi är bäst i stan, sade han nyligen.

Ordkriget skulle fortsätta även efter matchen, som alltså slutade 1–1. David Boo Wiklander anser att Blåvitt tydligt bevisar i andra halvlek att de är det bättre laget:

– Det var lite snack från dem inför matchen men det är bara att se andra halvlek. Det är lite smågrejer annars kommer vi ifrån med tre poäng. Vi visar att vi är ett mycket bättre lag än dem, säger han.

När Mathias Ranégie tar del av Blåvitt-backens analys svarar han:

– Alla är nog överens om att Häcken spelar bättre fotboll än Blåvitt. Det här är en bortamatch för oss så det är klart att de ska ha ett litet övertag. Vad jag minns så vann Häcken med 4–0 senast, så statistiken talar väl sitt tydliga språk, säger han.

Ranégie, som har ett förflutet i Blåvitt och blev inbytt med 20 minuter kvar, fick ta emot stora burop från publiken.

– Det finns ju ställen där jag är mer populär än vad jag är här. Men det är en lite rolig grej. Det buas alltid när jag kommer in här, säger han.

Anfallaren spelade i Djurgården förra säsongen och inhoppet han gjorde mot Blåvitt var hans första matchframträdande den här säsongen.

– Att få 20 minuter, det kändes väl ändå okej. Man kommer in i olika typer av matcher, vi försökte hitta en punkt att få vila med boll, jag tror mest Stahre (Mikael, tränare) ville att jag skulle komma in och spela. Det kändes okej, säger han.

För ett IFK Göteborg som har släppt in tidiga baklängesmål i de senaste matcherna så skulle man den här gången se till att ta ledningen. Detta efter att Sebastian Eriksson i den första halvleken distinkt placerat in bollen efter ett inlägg av Emil Salomonsson.

Ett efterlängtat mål för kaptenen.

– Det var längesedan nu, jävligt längesedan. Jag gjorde inget i fjol, det var nog våren 2015, säger Eriksson vars glädje dock inte skulle vara särskilt långvarig. Fem minuter efter hans mål kvitterade Häcken genom Nasiru Mohammed. Ett mål som Eriksson själv var inblandad i efter att hans rensning gått rakt på Emil Salomonssons huvud till Mohammed.

– Surt att vi åker på ett sådant skitmål, säger han.
