Öis föll utan Marcus Lantz:
"Ska inte underminera faran"
Markus Wulcan

I torsdags, efter en rad dåliga resultat och kraftig kritik från supporterhåll, fick Marcus Lantz sparken som huvudtränare. Legendaren Sören Börjesson har tills vidare tagit över ansvaret.

Örgryte åkte till Borlänge med ett defensivt tänkt inför mötet med bollskickliga Dalkurd. Fembacklinje, fyra mittfältare och en ensam Johan Elmander på topp.

– Vi ville göra det svårt för dem, men de är väldigt svårslagna och bra hemma. De har mycket boll och har de vassaste chanserna. Jag hade mycket att göra i målet. Men vi står upp och kämpar och det tar vi med oss, säger Stojan Lukic.

Dalkurd tog tidigt ledningen innan Johan Elmander kvitterade på straff. Men strax före paus prickade Rawez Lawan in segermålet.

– Det är inte alls roligt. Vi får åka hem och träna hårt i veckan helt enkelt. Vi har inte match förrän nästa måndag (Gais).

Vad har Börjesson gjort annorlunda jämfört med Lantz?

– Han har inte gjort så mycket alls om jag ska var ärlig, men det beror ju på att man inte hinner göra så mycket på två dagar. Vi hade nog haft samma taktiska upplägg med Marcus också.

Örgryte ligger på åttonde plats, men det är bara fyra poäng ner till kvalstrecket och Öis har en match mer spelad.

– Vi måste tro på det vi gör och vi måste börja plocka några trepoängare nu. Lagen bakom närmar sig. Vi behöver inte ha någon jättepanik, men tre-fyra vinster till måste vi ha.

Vad talar för att ni grejar nytt kontrakt?

– Vi har ju ett bra lag, vi har ett riktigt bra lag på papperet tycker jag. Vi har rutinerade gubbar som har varit med om detta innan. Jag ska inte underminera faran, men jag tror att vi löser det, säger Stojan Lukic.
