"Ett gäng krigare och en superspets"
Markus Wulcan

Joel Lundqvist inledde målskyttet i Frölundaborg (3 039 åskådare) och tryckte in 1-0 i powerplay i den första perioden efter en fin framspelning av Ryan Lasch.

– Vi hade en femtrea och gjorde några halvrisiga pass, men vi hade tålamodet. De började tappa position och tjuva lite och då vet man att om man bara sätter sig i en bra position så kommer pucken. Han (Lasch) ser ju det. Har man en halvmeter att kunna skjuta så kommer pucken. Han är skicklig och vi behöver honom, säger Joel Lundqvist.

Amerikanen gjorde två starka säsonger i Frölunda innan han i fjol skrev på för SC Bern i Schweiz där han gjorde 38 poäng (13+25) på 46 matcher. Men nu är det alltså Frölunda som gäller igen och mot Zürich senast gjorde Ryan Lasch ett mål och fyra assist.

– Vi är ett gäng krigare och så har vi en superspets.. Han sticker ut på något sätt i det här gänget med passningsskickligheten och blicken. När han var här sist var han ju topp i ligan och nu har han börjat på samma nivå. Han är superviktig för oss, det är inget att snacka om, säger Joel Lundqvist.

Gästerna från Österrike gjorde sedan en rivstart i den andra perioden. Redan efter tolv sekunder låg pucken bakom Johan Mattsson i Frölundas kasse.

Hemmalaget spelade upp sig i den sista perioden och Pontus Widerström kunde med mycket vilja böka in 2-1-pucken. Klagenfurt tryckte på i slutet men Frölunda, som har vunnit CHL två år i rad, kunde hålla undan och ta sin andra raka seger i CHL den här säsongen.

– Vi blandar och ger väldigt mycket. Det var inte samma tryck i grejerna som i torsdags tycker jag. Lite hafsigt, men det är klart att vi har krav på oss själva och vill spela bättre. Vi är nöjda med vinsten, men inte med matchen som sådan, säger Joel Lundqvist.

– Man blir lite frustrerad när man inte kan stänga en sådan här match tidigare. Vi hade ju lägena.

På torsdag möts lagen igen i Österrike.
