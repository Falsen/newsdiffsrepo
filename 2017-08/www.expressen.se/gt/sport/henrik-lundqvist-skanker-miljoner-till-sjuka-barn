Lördag 19 augusti 2017
Henrik Lundqvist skänker miljoner till sjuka barn
Markus Wulcan

Henrik Lundqvist var tonåring när han för första gången besökte Ronald McDonald-huset vid Östra Sjukhuset i Göteborg.

– Det berörde mig mycket att få se vad familjerna gick i genom och man förstod hur lyckligt lottad man var. Sedan två-tre år tillbaka har vi stöttat organisationen här i Göteborg och det känns jättekul. Familjer kan komma hit och bo när deras barn är sjuka så att de kan vara tillsammans under en svår period och samla energi, säger hockeymålvakten.

Vad bidrar ni med konkret?

– Pengar. Och sedan försöker vi göra några besök varje sommar när vi är hemma. Det har känts väldigt bra och vi har precis meddelat att vi vill köra ytterligare tre år och skänker ytterligare ett par miljoner till organisationen.

Huset har precis byggts ut för 26 miljoner och antalet rum har ökat från 29 till 41. 850 familjer ska kunna bo här under ett år och i snitt stannar en familj i tre veckor. Henrik Lundqvist och hans hustru Therese har via sin välgörenhetsorganisation finansierat två av de nya rummen.

– Jag har haft en dialog med inredare och skickat grejer till dem. Det ser jättefint ut och har fin karaktär. Lite Åre, lite New York och lite hockey så klart, säger han i samband med invigningen av utbyggnaden.

– Som förälder är det otroligt svårt att sätta sig in i hur det skulle vara att hamna här, jag tror inte att det går förrän man själv drabbas. Jag hoppas att familjerna kan hitta en trygghet här och träffa andra som går i genom liknande saker. Jag tror att det betyder otroligt mycket för dem.

Vad är nästa steg?

– Det lämnar jag till beslutsfattarna, men det finns väldigt många städer som inte har ett Ronald McDonald-hus så vi kanske bygger fler. Det finns hål att stoppa pengarna i. I höst vet vi mer konkret, men först ska vi fira att den här utbyggnaden är klar.

Anna-Karin Norrman är verksamhetschef i Göteborg och lyfter fram New York Rangers-keeperns personliga engagemang.

– Det är inget han gör på ytan utan han är genuint intresserad. Det betyder jättemycket att han stöttar oss. Inte bara ekonomiskt utan även PR-mässigt. Vi kan inte tänka oss en bättre ambassadör, säger hon.
