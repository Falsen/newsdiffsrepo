Frölunda slog Zürich i CHL-premiären
Stefan Nilsson

Mycket om försnacket inför Frölundas inträde i CHL handlade om en motståndare.

Kultspelaren Fredrik Pettersson, som aldrig spelat i någon annan svensk klubb än Frölunda, tillhör numera schweiziska Zürich.

Han fick applåder inför matchen, men glädjen var inte lika stor bland Frölundas fans när hans namn ropades upp efter 5.12 i den första perioden.

För det var ”Freddan” som gjorde matchens första mål. Framspelad av Robert Nilsson (vars legendariske pappa Kent satt på läktaren) gjorde Pettersson som han brukar: drog på ett slagskott förbi chanslöse Johan Gustafsson.

Frölundas bästa svar i den första perioden, som i övrigt var blek från hemmalaget som ju är regerande CHL-mästare, var ett stolpskott från Lias Andersson.

Om Frölunda hade svårt att få ordning på grejorna i första perioden blev det något helt annat i den andra.

Första aktens 7–8 i skott blev till 18–6 i den andra.

Men den perioden minns vi framför allt för två identiska pp-mål av Frölunda.

Schweizarna hade redan gjort 2–0 (då hemmalaget hade en man mindre på grund av för många spelare på isen) när Frölundas nygamla pp-uppställning slog till första gången.

Max Friberg och Ryan Lasch spelade och åkte fram och tillbaka till vänster i Zürich-zonen innan Friberg plötsligt hittade Victor Olofsson vid bortre stolpen. Olofsson sköt direkt, 1–2 till publikens stora glädje.

Efter 18.41 kom ett identiskt pp-mål, men den här gången var det Ryan Lasch som slog sistapasset till Victor Olofsson.

Mellan pp-målen gjorde dock Zürich sitt tredje mål och höll en 3-2-ledning in i sista perioden.

I den tredje perioden var det mestadels Frölunda som tryckte på.

Fem minuter före slutet kom chansen när Phil Baltisberger åkte ut.

Frölundas första pp-uppställning hade svårt att komma in i zon. Men Ryan Lasch och nye backen Adam Almquist stannade dock kvar och hjälptes på att sätta upp Matt Donovan som kvitterade till 3–3 med ett skott som gick stolpe in.

Då återstod fyra minuter och både spelare och hemmapublik började få segervittring.

Men efter 17.43 snodde Reto Schäppi pucken av just Donovan och drog in 4–3.

Frölunda tog sig samman, Johan Gustafsson lämnade målet med en minut och tjugo sekunder kvar.

En timeout vid en tekning i anfallszon med tjugo sekunder kvar användes väl.

Det tog bara sex sekunder för Adam Almquist att lägga pucken på mål så att Joel Lundqvist kunde styra in 4–4 och ordna förlängning.

Sedan tog det bara 49 sekunder för Ryan Lasch att dra in segermålet på en retur.
