Glenn Hyséns nya
karriär – som kock
Hector Junelind

Han har spelat fotboll på högsta nivå, skrivit omdebatterade och uppskattade krönikor, dansat sig genom tv-rutan och varit ambassadör åt ett spelbolag.

Nu har Glenn Hysén en ny karriär – som tv-kock.

I tio avsnitt, med start under hösten, lagar Hysén "vanlig mat till vanligt folk" i reklamfilmer för sajten Mat.se.

– Idén bygger på att det inte finns någon inspiration för oss vanliga matlagare. Alla andra håller på med helt omöjliga guldkrogsanrättningar som ingen jäkel har tid att göra en torsdag i november. Med Mat.se inspirerar vi till maträtter som vanligt folk har möjlighet att laga. Som en kanonhärlig krögarpytt från påse, säger Calle Schulman, grundare av byrån Good Enough Media som ligger bakom kampanjen, till Resumé.



LÄS ÄVEN: Här 'skäller' Hysén ut 'Ica-Stig'

Glenn Hysén var ett givet val som frontfigur för satsningen på mat-tv för vanligt folk.

– Vi är taggade som tusan. Glenn Hysén var självskriven för uppdraget. Han är lätt att tycka om och förkroppsligar vår filosofi på ett humoristiskt sätt – det ska inte vara några konstigheter med att få hem sin mat, säger Mikael Andersson, tillväxtansvarig på Mat.se.

Programserien kommer att visas på Youtube, Facebook och Instagram.
