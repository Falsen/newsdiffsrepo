Lördag 19 augusti 2017
Efter nya smällen – Lantz kan avgå
Markus Wulcan

Örgryte har bara tagit en poäng på de fyra senaste matcherna och har förtvivlat svårt att göra mål. Laget har bara prickat in 18 bollar på 20 matcher och målskillnaden är minus 16.

Men det började bra hemma mot bottenlaget IK Frej. Emil Skogh gjorde 1-0 efter en kvart, men kort därpå vände gästerna på steken på bara sex minuter. På stopptid kom även 1-3-målet och hemmapubliken buade ut sitt Örgryte.

– Jag har svårt att sätta ord på det här. Jag har nog aldrig varit så besviken, säger tränaren Marcus Lantz, som ställer in lördagens träning.

– Jag har gett killarna ledigt i helgen och har sagt att vi ska fundera på vad vi egentligen vill. Sedan får vi se vilka som dyker upp på måndag.

Vad menar du med det?

– Jag funderar på min egen situation. Vi ligger i mitten och det är också vår målsättning, men när inget stämmer grubblar man ju. Är jag rätt man att leda det här laget? Varför får jag inte fram det jag vill? Varför skapar vi inte fler chanser? Det är mitt ansvar.

Du funderar alltså på att avgå?

– Eller nja, man ska väl inte dra förhastade slutsatser så här efter en förlust. Om alla spelare känner att de är helt felfria och allting ligger på tränaren så är det inga bekymmer, då kanske jag gör det, men det finns kanske några som känner att de kunde gjort lite mer på träning och match. Vi måste rannsaka oss själva allihop. Vi får se vad som händer på måndag, säger Lantz och fortsätter:

– Det här beteendet är inte värdigt Öis, det är för dåligt. Jag har varit med om värre saker, men det är inte roligt. Man vill så mycket och så blir det bara pannkaka av alltihop.

På onsdag möter Örgryte Tvååker borta i Svenska cupen. Det återstår alltså att se vem som leder laget då.
