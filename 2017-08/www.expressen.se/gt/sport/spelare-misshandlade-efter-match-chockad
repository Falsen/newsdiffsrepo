Spelare misshandlade
efter match: "Chockad"
Jonathan Larsson

Träningsmötet mellan de båda Hockeyettan-klubbarna Mariestad och Skövde under fredagskvällen i Katrinhallen, Mariestad, blev tämligen infekterat.

Skövdes Oskar Back avgjorde tillställningen med ynka tio sekunder kvar.

Då tappade flertalet Mariestadssupportar fattningen - och attackerade båda lagens spelare med våld.

SportExpressen når Skövdes klubbchef Hans Ljunggren.

– Det är två delar i det här. Först det som skedde inne i hallen, och sen det som skedde utanför, säger han.

– Publiken stod bakom vårat bås och på slutsignalen kastades det ölburkar, flaskor och hälldes öl på våra ledare i båset. Saker kom även in på isen. Det var väldigt hätsk stämning, och det är inte alls bra så klart, säger Hans Ljunggren.

Han beskriver det som väldigt otrevligt och att han inte varit med om något liknande.

– Med Hockeyettan-mått mätt är detta det hetaste derbyt som finns, men det har aldrig varit problem på läktarna tidigare.

Men det stora var det som skedde utanför arenan.

Efter matchen joggade spelare från de båda lagen ner tillsammans.

Då blev de attackerade.

– Det är väldigt allvarligt, säger Hans Ljunggren.

– Två av våra spelare blev attackerade, och en i Mariestad. En av de våra blev attackerad av sju personer ett par hundra meter från hallen när han var ute och joggade. De identifierade honom på klubbdressen och slog ner honom och sparkade på honom när han låg ner. Turligt nog lyckades han ta sig därifrån.

Hur mår spelarna?

– Chockartat för båda två. Främst för den helt ensamme spelaren. Han var väldigt chockad när han kom tillbaka till hallen. Det var upprörd stämning i gruppen. Men båda två spelade match i dag, så det är inte farligt rent fysiskt.

– Det här är ingenting som hör hemma i idrotten överhuvudtaget, säger Hans Ljunggren.

Hans Ljunggren beskriver dialogen med Mariestad som god.

– Vi förde resonemang i natt och de är införstådda med säkerhetsbristerna inne i hallen. I övrigt är vi väldigt överens om vi absolut inte står bakom det här. Det får aldrig mer ske.

Vidtar ni åtgärder för att det inte ska hända igen?

– Det vi tar med oss är att ingen spelare kommer ge sig ut ensam, utan man bör vara några stycken när vi ger oss ut hädanefter.

Enligt Hans Ljunggren är gärningsmännen identiferade, och Mariestads BoIS har upprättat en polisanmälan.

– Så vitt jag förstår måste även spelarna göra polisanmälningar rent personligen, vilket vi uppmuntrat våra killar att göra och Mariestad har gjort samma med sin spelare. Vi siktar på att spela klart turneringen nu i helgen och sedan kontakta polisen på måndag, säger Hans Ljunggren.

Skövde och Mariestad spelar under helgen ICA Oxen Cup, där även Huddinge och norska Frisk Asker deltar.
