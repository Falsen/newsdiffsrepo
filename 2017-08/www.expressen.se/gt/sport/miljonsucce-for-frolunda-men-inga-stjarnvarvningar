Tisdag 22 augusti 2017
Miljonsuccé för Frölunda –
men inga stjärnvärvningar
Stefan Nilsson

Att Frölunda gick med nio miljoner kronor i vinst var ingen nyhet inför årsmötet på måndagskvällen.

Inte heller att klubben nu har 30 miljoner på kontot som eget kapital.

Det presenterade en stolt klubbledning redan i juni.

– Vi vill ha ett kapital som en buffert. Det behövs inte minst i fall oförutsägbara saker skulle inträffa, säger Mats Grauers.

Hösten 2011 beviljade kommunala Got event ett lån på 20 miljoner för att Frölunda skulle undvika konkurs. Det ska inte upprepas.

–  Det som vi har lyckats med är att få grundserien att gå ihop ekonomiskt, vi är inte beroende av slutspel för att budgeten ska hålla, säger Grauers. Ett slutspel blir istället en bonus.

I budgeten kan man se att personalkostnaderna ökat med 3,5 miljoner. Men där handlar det inte om dyra nyförvärv som tar hela den summan.

– Vi har gjort nyrekryteringar. Vi har anställt en person som jobbar med sociala medier, en kommersiell chef och en scout till assisterande sportchefen Björn Liljander, förklarar Grauers.

Det 50-tal medlemmar som var på årsmötet fick höra klubbens sportsliga ledning analysera den förra säsongen och berätta om förutsättningarna inför den nya.

De nya spelarna var också där och presenterade sig.

– Klubben mår bra, vi befinner oss i något som kan kallas normaltillstånd. Däremot är vi inte nöjda, vi ska bli ännu bättre, säger Mats Grauers.

Men även om miljonerna skulle fortsätta rulla in tänker han inte initiera att spelare värvas bara för att de betraktas som stjärnor.

– Vi har inga sådana frestelser. Om vi kan öka kapitalet kanske styrelsen om fem år eller så vill satsa ytterligare på akademin och den regionala utvecklingen.

En nyhet som presenterades är satsningen på en hockeyskola för tjejer.

Något damlag finns dock inte inom den närmaste planeringen.

– Det finns inget seriespel för tjejer, det hoppas vi kunna bidra till att successivt bygga genom att lägga stor kraft på flera föreningar. Det här är en satsning på lång sikt, säger ordföranden.
