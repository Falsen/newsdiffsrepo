Lantz: "Känner
en besvikelse"
Hector Junelind

Uttåget ur Svenska cupen mot division 2-laget Tvååker blev droppen som fick bägaren att rinna över: Marcus Lantz får lämna sin tjänst som huvudtränare för Örgryte.

– Vi hade ett lugnt och stilla samtal med Marcus. Båda parter är överens om att vi har kört fast i samarbetet. Vi har svårt att se hur vi kan fortsätta vårt samarbete utifrån hur förutsättningarna ser ut. Det är bättre och mer ärligt att avbryta samarbetet nu. Det är ett enat styrelsebeslut, säger ordförande Joacim Nordh till klubbens hemsida.

Efter en stark vårsäsong har Öis tappat tätkänningen i superettan och den senaste tidens kräftgång har gjort att laget sjunkit i tabellen. Örgryte har bara vunnit en av sina åtta senaste matcher i serien och nederlaget mot Tvååker i cupen blev ytterligare ett slag i magen.

I dag kom alltså beskedet att Lantz får gå.

– Styrelsen har känt att trycket utifrån har blivit för tufft och det är orsaken till att jag nu får lämna.  Vi satt i ett möte i morse och där fick jag beskedet, säger Marcus Lantz när GT når honom.

Är du besviken?

– Det här är mitt första tränarjobb och under den här tiden har jag tagit Öis från division 1 till superettan, och i dagsläget ligger vi i mitten av tabellen... Det är klart att det blir en viss besvikelse när man får gå, men samtidigt kan jag också känna en stolthet över det jag och vi har gjort. Jag känner ändå att jag kan gå rakryggad ur det här.

– Samtidigt har spelartruppen backat upp mig, det har jag fått bekräftat.

Det måste någonstans kännas skönt?

– Ja, det är det som gör mig stolt. Jag har hela tiden haft deras backning. Det finns säkert någon som inte är nöjd, det gör det alltid, men de drivande och starka har trott på mig. Det gläder mig. Nu får jag lämna, men det är inte på grund av dem.

– Styrelsen är tillsatt för att fatta beslut och de har beslutat att jag ska få gå. Det får jag acceptera. Jag vill verkligen tacka alla spelare, ledare och hela föreningen för den här tiden, det finns inga hard feelings. Jag vill önska Öis all lycka i framtiden och jag hoppas att de tar klivet upp i allsvenskan inom en snar framtid, säger Marcus Lantz.

Vad händer för dig nu?

– Först och främst ska jag landa i detta. Sedan ska jag summera mina nästan fem år i Öis, titta på vad vi har gjort bra och vad som inte har varit bra. Jag älskar fotboll och har hållit på med det i hela mitt liv. Jag ska bara samla kraft, sedan kommer jag att fortsätta jobba med fotboll. Jag kommer inte hoppa på något direkt, men kanske i början av 2018.

– Fram till dess ska jag rannsaka mig själv, resa mycket, besöka klubbar och titta på hur de jobbar, så att jag kan bli ännu bättre.

Du har inte blivit avskräckt av tränaryrket?

– Nej, absolut inte. I och med att jag själv har spelat vet jag hur det funkar. Det är klart att det är lite annorlunda, det är ett utsatt jobb, men jag älskar fotboll och jag älskar att vara på träningsplanen.

Flera gånger under säsongen har delar av Öis-supportrarna krävt Marcus Lantz avgång och hållit upp banderoller för att visa sitt missnöje, men fram till nu har ordföranden Joacim Nordh stått bakom sin tränare.

Lantz presenterade nyligen en egen teori kring avgångskraven som kommit från vissa fans.

– Det handlar inte om resultaten, det handlar väl om att jag är från Skåne, men jag är stolt över det. Jag kan bara skratta åt det och det stör dem. De tänker "Nu ska den jäveln snart ge upp", men det gör han inte, sa han i en intervju med GP.

Assisterande tränaren och Öis-ikonen Sören Börjesson, 61, kommer tills vidare att ersätta Lantz som huvudtränare. Rekryteringsarbetet av en ny huvudtränare är påbörjad och leds av sportsligt ansvarige i styrelsen Jan-Eric Lien, meddelar klubben.



LÄS ÄVEN: Lantz: "De tycker jag är dum i huvudet för att jag är skåning"

Marcus Lantz blir den tredje huvudtränaren som får lämna en elitklubb i Göteborg inom loppet av två månader. Gais petade Benjamin Westman till förmån för Bosko Orovic i slutet av juni medan IFK Göteborg sparkade Jörgen Lennartsson den 18 juli. I Blåvitt har den förre assisterande tränaren Alf Westerberg tagit över med IFK-ikonen Torbjörn Nilsson vid sin sida.

Lantz tog över som tränare för Öis A-lag 2013 när Hasse Prytz fick sparken. 2015 tog han klubben tillbaka till superettan.

Förra året skrev han på ett nytt treårskontrakt, som gäller över 2019.

41-årige Lantz har en lång spelarkarriär bakom sig och var en av kuggarna i Bundesliga-klubben Hansa Rostock under flera säsonger. Utöver det har han gjort flera år i Helsingborgs IF och Landskrona Bois.
