"Jag är rädd för
vad jag ska se..."
Stefan Nilsson

På onsdag i nästa vecka ska ”Crespo” Kamara röntga sitt knä igen.

Om skadan, ett så kallat höjdhopparknä, läker okej hoppas han på en comeback i höst. Om det inte ser okej ut blir det operation och en återkomst i laget först nästa år.

Men oavsett beskedet sätter han sig nästa fredag på ett flygplan för att resa till Sierra Leone. Resan har kommit hastigt på och har inget med fotboll att göra.

– Varje år brukar det vara någon typ av översvämning i huvudstaden Freetown, där jag kommer ifrån. Men den förra veckan var värre än vanligt. Det var även en jordbävning som satte extra fart på lerfloden som rensade allt som kom i dess väg, säger ”Crespo”.

Häcken-anfallaren berättade i samband med att hans bok ”En resa i fotbollens tecken" släpptes i våras i GT om sin uppväxt i inbördeskrigets Sierra Leone. Han beskrev hur han såg grannar mördas, kroppsdelar höggs av och lik tippades från lastbilar där han bodde.

Under inbördeskriget försvann även hans syster spårlöst, bortrövad av milisen och aldrig återfunnen.



LÄS ÄVEN: ”Jag ville dö – få slut på mina drömmar”

När förra måndagens fasansfulla naturkatastrof inträffade i hemlandet fanns han inte på plats. Han var i nuvarande hemstaden Göteborg där han jobbar som professionell fotbollsspelare.

Han rehabtränade sitt skadade knä, hängde med kompisar och var tillsammans med sin sambo Pernilla.

Och blev helt förstörd när han insåg omfattningen av hur det såg ut när minst 400 personer dödades och många fler skadades i den framrusande lerfloden som svepte med det mesta som kom i dess väg.

– ”Crespo” var upprörd och skickade bilder och filmer till mig. Jag var på gymmet och tränade när jag fick se det fruktansvärda, säger Pernilla, som varit med honom i Sierra Leone flera gånger.

Vi sitter i soffan i deras lägenhet på Hisingen. ”Crespo” pillar på sin mobil, letar efter filmerna.

Där finns en film där lik dras ur leran, en annan där en förtvivlad kvinna pekar mot lerfloden där det sticker upp ben, en tredje där...

– Jag har fått bilderna och filmerna från kompisar. Jag har varit väldigt deppig sedan dess. Speciellt när jag lägger mig på kvällarna har jag svårt att koppla av, säger han.

På bilden här ovan, även den tagen av en kompis, grävs gravar.

– Det gäller att begrava de döda så fort som möjligt. För man vet ju att i katastrofens spår sprids sjukdomar, säger han.

– Många människor har flyttat in i till Freetown från landsbygden, de vill inte bygga på rätt ställen. De hamnar ofta i plåtskjul, som inte kunde stå emot när leran kom forsande, fyller Pernilla i.

”Crespos” föräldrar befinner sig i USA. Hans bror är hemma i Freetown, men har meddelat att han mår bra.

– Men jag är orolig för mina kompisar. Jag vet fortfarande inte hur det har gått med alla jag känner, säger han.



LÄS ÄVEN: Fick gult kort när han hedrade offren i Sierra Leone

När ”Crespo” och Pernilla, som för två år sedan samlade in pengar till ebolans offer i Sierra Leone, pratade om katastrofen kom de fram till samma svar.

– Vi vill hjälpa till. Under några dagar funderade vi på vad vi skulle kunna göra för att hjälpa, berättar fotbollsspelaren.

Vid ebolainsamlingen skickade de en container med framförallt kläder som distribuerades genom en lokal organisation, som drivs av Francis – en man som drev en skola som tvingades stänga under ebolaepidemin.

– Vi bestämde oss för att använda samma organisation igen, när vi nu drog i gång en ny insamling, berättar Pernilla. Här hemma använder vi samma ideella organisation vi drog i gång då, Ebola orphans, och samma konto.

”Crespo” har lagt ut den tröja, som han bytte till sig av Manchester United-stjärnan Chris Smalling efter vänskapsmatchen med AIK 2013, till auktion på Tradera.

Och den egna vinsten från boken går också till offren för lerfloden.



LÄS ÄVEN: "Gamar satt och slet med sina starka näbbar i liken"

”Crespo” sprider en uppmaning att swisha pengar genom sina konton på Instagram och Facebook.

– Jag har redan fått stor respons, men det behövs mycket pengar. Många människor har blivit hemlösa och har ingenting. En hundralapp kan göra stor skillnad, det kan räcka till mat för en familj på fem personer i flera dagar, säger han.

För att få ännu bättre tryck i insamlingen och för att själv kunna berätta vad han har sett åker ”Crespo” ner till Sierra Leone nästa tisdag.

– Jag är nervös, vet inte vad jag kommer att få uppleva. Jag är rädd för vad som kan ha hänt med mina vänner och släktingar, säger han.

Du såg mycket hemskt under din uppväxt. Kommer det tillbaka i tankarna nu?

– Ja. Men det jag var med om då var så länge sedan, jag vill inte ha nya sådana upplevelser, säger han.

Efter resan till Sierra Leone väntar mer rehabträning – eller operation.

I slutet av september ska ”Crespo” vara med på Bokmässan med sin bok.

Då kommer han även att prata om översvämningskatastrofen och hur det är möjligt att hjälpa till.

– Jag hoppas kunna sälja många böcker. Både för att få ut min berättelse och för att få in pengar, säger Häcken-spelaren.
