Skriv ett långt kontrakt
med Torbjörn Nilsson
Markus Wulcan

Det är förstås inte bara anfallstränaren Torbjörn Nilssons förtjänst att IFK Göteborg har förvandlats på bara sex veckor. Många faktorer spelar in. Alf Westerberg har gjort ett hästjobb och fått alla att dra åt samma håll och spela fotboll som en enhet igen, han utstrålar trygghet och har bra analytisk förmåga.

Samtidigt har flera spelare lyft sig på individuell nivå. Sören Rieks har exploderat efter en väldigt svag vår, kapten Eriksson spelar som en kapten och har gjort mål två matcher i rad (hans första sedan 2015), Mix Diskerud har höjt sig och Tobias Hysén ser plötsligt ut som en korsning mellan Gennaro Gattuso och Luis Suárez.

Dessutom har sportchefen Mats Gren tagit in tre namn som verkligen vässat konkurrensen. Den 19-årige göteborgaren Kristopher Da Graca är inget annat än ett fynd, lånekillarna Sam Adegugbe, 22, och Vajebah Sakor, 21, är gedigna och alla tre kan bli klasspelare på sikt.

Truppen föryngras och byggs om, Pontus Dahlberg är en supertalang som verkligen är värd just det epitetet och IFK Göteborg har på kort tid tagit elva poäng mot IFK Norrköping, AIK, Elfsborg, BK Häcken och Malmö FF.

Och så då ikonen Torbjörn Nilsson på det. Hans symbolvärde och fotbollskunskaper kan knappast överskattas. Lägg till ödmjukhet, tydlighet, humor och lyhördhet men också bestämdhet så är det inte svårt att förstå att klubben redan nu vill att han fortsätter även nästa säsong.

Mikael Boman, som gärna vill lyfta fram Nilssons föregångare Magnus Edlunds noggranna arbete, säger att "Totte" är "kanon på alla sätt och vis", att han har många matnyttiga tips om löpvägar och positionering, att alla inte alltid är överens men att det blir bra diskussioner.

Det är redan klart att Alf Westerberg stannar i IFK Göteborg nästa säsong och det är alldeles utmärkt, oklart dock vilken roll han får. Och Torbjörn Nilsson är hemma för att stanna oavsett om det är Westerberg, Olof Mellberg eller någon annan Mats Gren-joker som blir huvudansvarig. Det är lika bra att ge honom ett flerårskontrakt i höst.

Om det skulle innebära att tränarstaben utökas med en person nästa år och att det blir tajt budgetmässigt är det ingen vågad gissning att Prioritet-Nisse kan tänka sig att pröjsa Nilssons lönepost igen.

Även om situationen på Kamratgården blivit bättre efter alla problem på högsta ledningsnivå är det fortfarande inte friktionsfritt. Medlemsmötet den 12 september kan bli väldigt intressant.

Men IFK Göteborg är alltså ändå på rätt väg igen efter allt kaos som fram till tränarbytet präglat säsongen 2017.
