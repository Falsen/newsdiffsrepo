De funkar lika bra –
som under guldåret
Stefan Nilsson

Premiär i CHL.

3 128 på plats i Frölundaborg.

Många var nyfikna på att se Fredrik Pettersson spela med Zürich mot Frölunda.

Killen som bland annat gjorde tre av fyra Frölunda-mål inför Sveriges genom tiderna största hockeypublik (31144) på Ullevi för snart åtta år sedan.

Killen som alltid lovar att komma tillbaka till moderklubben.

Fredrik Pettersson gjorde också matchens första mål – men en annan kultspelare drog in det sista, det avgörande.

Och stal showen.

När Ryan Lasch ställde sig upp efter att ha skickat in 5–4 i sudden fick fansen på läktarna en flashback från Götaplatsen förra året.

Den lille, 173 centimeter, hockeysnidaren från Lake Forest i Kalifornien.

Joel Lundqvists radarkompis som var så lycklig när han gick omkring med guldhjälmen på huvudet.

Lasch spelade den här sensommarkvällen i Frölundaborg inte fram Joel Lundqvist till något mål.

Men det var han som fick förstaassisten till Lundqvists 4–4-kvittering.

Ryan Lasch styrde Frölundas powerplay vid de tre första målen.

Vi som minns radarparet upptäckte att kapten Lundqvist återgått till samma rörelsemönster i powerplay-spelet som under guldåret.

En utgångsposition framför motståndarmålet, lätt glid bakåt, klubban i isen, väntan på att Ryan Lasch bakom målet skulle sätta pucken på bladet.

Det blev inget sådant mål den här gången.

Men Joel Lundqvists leende när vi pratade om det efteråt var tecken nog på att det kommer att bli ett vapen även under den här säsongen.

Och om motståndarna koncentrerar sig på att ta hand om Lundqvist är Victor Olofsson vid bortre stolpen en skarpskytt som tvingar de flesta lag till djupa videoanalyser.

Jag vet. Det är 25 augusti.

Men likväl: Frölunda har redan ett powerplay, med flera olika vapen, att gå vidare med under säsongen då det ska jagas titlar i både SHL och SHL.

Efter första perioden suckade vi lite lätt på läktaren.

Frölunda jobbade hårt, precis som Zürich. Men skärpan och den avgörande passningen saknades.

Typisk försäsongshockey med ett till stora delar nytt lag som behöver ett tag till innan grejorna sitter.

Trycket mot Zürich i den andra och tredje perioden visade något annat. Där fanns tendenserna till den Roger Rönnberg-hockey vi sett under de senaste säsongerna.

Farten, närkamperna. Den ständiga attacken.

Frölunda har tre veckor på sig att få bättre snits på passningsspelet även i fem mot fem, det som var så glimrande så fort motståndarna fick en utvisning.

Om vi efteråt pratade mest om offensiv och powerplay vill jag ändå framhålla ett oerhört intressant backpar.

Rasmus Dahlin, 17, och John Nyberg, 21.

Dahlin glimtade till några gånger, men kommer att få vänja sig vid att möta motståndare som struntar i att han är 17 år och gärna sätter åt den som alla tippar ska väljas först i nästa års NHL-draft.

Nyberg går mot en säsong då han tar ansvar och etablerar sig som en toppback i Frölunda. En back att luta sig mot, helt enkelt.

Men när jag lämnar Frölundaborg efter säsongens första tävlingsmatch är det ändå Ryan Laschs handleder som får mig att le – trots att det regnar utanför den klassiska hockeyladan.
