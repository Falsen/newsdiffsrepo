Måndag 21 augusti 2017
Vaknade upp utan ben
– nu tar Felicia revansch
Hector Junelind

Det var på sommarlovets första dag, den 13 juni 2011, som Felicia Grimmenhags liv förändrades för alltid.

Hon och en kompis ska hem till en annan vän och tar mopeden. Vid en korsning utanför Bålsta ska de göra en vänstersväng.

Samtidigt kommer en röd Porsche i full fart.

Felicia ser inte bilen och kör ut i korsningen. Krocken är kraftig – och kunde ha tagit hennes liv.

– Porschen kommer i 120 kilometer i timmen. Det är en 70-väg, så det är inte så konstigt att jag inte ser honom. Han kör rakt in i oss, har Felicia tidigare berättat.

Medan hennes kompis "klarar sig" med en bruten fot är läget värre med Felicia.

Hon körs med ambulanshelikopter till Akademiska sjukhuset i Uppsala. När hon landar får hon hjärtstillestånd av blodförlusten.

– Det tar 15 minuter innan de får i gång mitt hjärta och då har de fått in nytt blod i mig. Då märker de att jag har brutit min vänster arm, min högra tumme, att jag brutit bäckenet på flera ställen, lårbenet är av, båda mina lungor har kollapsat, mjälten är trasig och jag har småfrakturer och muskelskador på hela kroppen. Det var väldigt extremt.



LÄS ÄVEN: Felicias hjärta stod stilla – i 15 minuter

Felicia opereras och hålls nedsövd i tre dagar.

När hon vaknar är båda hennes ben amputerade.

Den första tiden efter olyckan och operationen innehåller tårar, frustration och ilska.

Men sedan kommer Felicia till ett vägskäl.

– När jag såg mina ben i början tyckte jag bara att de var så fula och äckliga, och tänkte hur ska någon ens kunna älska någon som ser ut så här. Sen kände jag liksom att "antingen kan jag tycka synd om mig själv, eller så kan jag leva livet", har Felicia berättat i Sommarkväll med Rickard Olsson.

När den svåra mopedolyckan inträffade 2011 var Grimmenhag 17 år och hade lagt hästintresset åt sidan.

Men när hon låg på sjukhus och funderade över sin nystart i livet dök hästarna upp igen.

– Jag sökte inspiration på Youtube och hittade en tysk tjej som hade en liknande funktionsnedsättning. Jag tänkte att "om hon kan rida, då borde jag kunna", säger Felicia i en intervju med TT.



LÄS ÄVEN: Felicia om satsningen mot Paralympics

Bara nio–tio veckor efter olyckan satt Felicia Grimmenhag på en häst igen.

– Mina syskon skulle testa att rida en häst. Då blev jag avundsjuk och tvingade dem att sätta upp mig, minns hon.

Att rida utan ben är en utmaning.

För tre år sedan började Felicia Grimmenhag och tränaren Marie Tulesjö experimentera med utrustning, som sadlar och kardborreband, för att ge henne bästa möjliga förutsättningar.

– Mitt vänsterben är amputerat precis ovanför knäleden. Där har jag en överskänkel, som jag nog använder fast jag inte tänker på det. Det sitter väl i ryggmärgen sen man var liten. Högerbenet är i stort sett oanvändbart, det är för kort.

– Det är klart mycket svårare att rida utan ben, säger Felicia Grimmenhag till TT.

I dag är Felicia en av de bästa i Sverige i paradressyr och i veckan tävlar hon i EM i Göteborg.

En del hästar blir väldigt osäkra med en ryttare som saknar ben. Men Grimmenhag har haft flera förstående hästar som hjälpt henne framåt.



LÄS ÄVEN: Höjdpunkterna under EM i Göteborg

Med EM-hästen Tarot E, som hon träffade inför den här säsongen, funkade det från början.

– Han verkade tänka "du har inga ben, men jag försöker förstå vad du vill göra", säger hon.

Som andra hästar Grimmenhag haft har Tarot E blivit mycket känslig för hur ryttaren ger instruktioner med sin fördelning av kroppsvikten.

– Jag förflyttar mig så otroligt minimalt i sadeln, säger hon.

Duon har gjort bra resultat tillsammans i år.

– De är ett fantastiskt fint ekipage, som slår ur underläge i EM där många ryttare haft sina hästar under lång tid, säger landslagsledaren Agneta Aronsson till TT.

Målet var att vara bland de åtta bästa i måndagens tävling, som går vidare till onsdagens kür, dressyrens fria program. Felicia Grimmenhag lyckades med sitt mål – hon kom på sjunde plats.
