Uppgifter: Profilen
petas efter fiaskot
Love Hansen Siilin

Resultaten har inte riktigt gått Örgrytes väg under fotbollssäsongen 2017.

På de senaste fyra matcherna i superettan har det bara blivit en poäng, 0–0 mot Åtvidaberg.

Efter 1–3 mot bottenlaget Frej på Gamla Ullevi i fredags blev det ordentlig fart på  fansen, som blev ännu tuffare i sin kritik av tränaren Marcus Lantz.

Enligt GP har ledningen i Örgryte, som länge stått bakom sin tränare, fått nog och valt att peta honom. Öis ordförande Joacim Nordh har inte velat kommentera tidningens uppgifter.

Enligt GP kommer det redan vid nästa match i superettan mot Dalkurd finnas en ny tränarduo på Örgrytes bänk – Jan-Eric Lien, som under fem säsonger var tränare i Oddevold, och Öis-legendaren Sören Börjesson, som funnits kvar i klubben i någon position ända sedan han spelade där.

Fansen har flera gånger under säsongen krävt Lantz avgång och har under flera matcher haft banderoller på läktaren där de vädrar sitt missnöje. Markus Lantz presenterade tidigare i augusti en teori till varför fansen ville ha bort honom.

– Det handlar inte om resultaten, det handlar väl om att jag är från Skåne, men jag är stolt över det.

Marcus Lantz tog över som tränare för Öis A-lag 2013, när Hasse Prytz fick sparken. 2015 tog han klubben tillbaka till superettan.

Förra året skrev han på ett nytt treårskontrakt, som gäller över 2019.

Men det kontraktet kommer alltså inte att fullföljas, enligt GP.
