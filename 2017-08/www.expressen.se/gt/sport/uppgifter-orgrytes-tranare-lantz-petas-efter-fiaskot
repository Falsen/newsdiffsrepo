Uppgifter: Örgrytes tränare
Lantz petas efter fiaskot
Love Hansen Siilin

Resultaten har inte riktigt gått Örgrytes väg under fotbollssäsongen 2017. Mannen som fått klä skott för kritiken är inte oväntat tränaren Marcus Lantz.

Enligt Göteborgs-Posten har ledningen i Örgryte, som länge stått bakom sin tränare, fått nog och valt att peta honom.

Detta efter att laget förlorat mot Tvååkers IF, till vardags i division 2, i Svenska cupen. Örgrytes ordförande Joacim Nordh har inte velat kommentera tidningens uppgifter.

Enligt GP kommer det redan vid nästa match i Superettan mot Dalkurd finnas en ny tränarduo på Örgrytes avbytarbänk – nämligen Jan-Eric Lien och Öis-legendaren Sören Börjesson.

Fansen har flera gånger under säsongen krävt Lantz avgång och har under flera matcher haft banderoller på läktaren där de vädrar sitt missnöje. Markus Lantz presenterade tidigare i augusti en teori till varför fansen ville ha bort honom.

– Det handlar inte om resultaten, det handlar väl om att jag är från Skåne, men jag är stolt över det.
