"Lite avundsjuka
på Frölunda..."
Johan Svensson

Tre raka finaler för Frölunda.

Nu siktar klubben på att ta sig till en fjärde – och återigen vinna turneringen.

– Vi går all-in även den här säsongen. Vi har gjort det varje år och vill verkligen vinna. Våra fans har dessutom fått mersmak av att vi gått så bra i CHL, säger Fredrik Sjöström, sportchef i Frölunda.

Sjöström framhåller också det faktum att man får möta andra lag, jämfört med de man stöter på varje vecka i SHL.

– Lite öppnare hockey blir det, och vi har märkt att våra fans kommer för att de gillar turneringen, säger Sjöström och tillägger:

– Nu blir det dessutom ytterligare ett snäpp i kvalitet.

Vad säger du om att HV 71 är avundsjuka på er?

– Det är smickrande, så klart. Men det är en ny säsong nu, och man ska veta att det inte är någon lätt uppgift att gå så långt som vi gjort. Vi är väl medvetna om hur tufft det är, och har hamnat i en grupp med riktigt bra lag i Klagenfurt, Zürich och GAP från Frankrike.

För Agne Bengtsson är turneringen också viktig.

Som svenska mästare vill HV 71 bredda sig och även bli ledande i Europa.

– Vi kommer in efter att ha vunnit den svenska ligan, men nu vill vi ta oss längre i Europa. Vi tittar på hur Frölunda har jobbat. Detta är viktigt för oss för att kunna locka spelare. Att bredda vårt varumärke, säger Bengtsson.

– Vi har dessutom importerat ett par göteborgare i truppen, så det ska väl förhoppningsvis kunna hjälpa oss, skrattar HV:s klubbdirektör.
