De bojkottar
bortamatchen
Hector Junelind

Den 25 september möts AFC Eskilstuna och IFK Göteborg på Tunavallen.

Men matchen kan komma att spelas inför en tom bortasektion.

IFK Göteborgs supporterklubb Änglarna uppmanar nämligen alla Blåvitt-fans att bojkotta bortamatchen.

"Det är med blandade känslor som vi härmed meddelar att vi kommer bojkotta denna match, vi uppmanar starkt att övriga blåvita gör detsamma. Vi vill naturligtvis alltid att IFK Göteborg har ett starkt stöd såväl på hemma- som på bortaplan. Det finns dock tillfällen då bortastödet får stå tillbaka för saker som är viktigare på lång sikt. Vi kan inte medverka till att göra AFC till en förening bland andra föreningar och vi kan inte stötta dem ekonomiskt", skriver Änglarna på sin hemsida.

Bakgrunden är att Änglarna anser att AFC har rundat den föreningsdemokrati som är en stark grund i svensk fotboll. AFC Eskilstuna är nykomlingar i årets allsvenska, klubben grundades så sent som 2007 som AFC United och har avancerat genom seriesystemet, dels via sportsliga uppflyttningar och dels via att gå samman med klubbar i högre divisioner som haft ekonomiska svårigheter.

Klubben skapades av affärsmannen Alex Ryssholm som också är klubbens ordförande, vald på tio år i en förening där det fram till mitten av maj i år var väldigt otydligt hur det går till att bli medlem och där det krävs fyra femtedelars majoritet för att välja en ny ordförande. I de flesta andra föreningar räcker det med enkel majoritet.

Upplägget har retat upp stora delar av fotbolls-Sverige som menar att Ryssholm rundar den 51-procentsregel som innebär att medlemmarna i en svensk förening alltid har en majoritet av rösterna.

Nyligen bojkottade Malmö FF:s supportrar bortamatchen mot AFC – och nu väljer alltså Blåvitts att göra detsamma.

"IFK Göteborg och dess supportar har en lång och stark tradition av att värna föreningsdemokratin vi kommer fortsätta med det", skriver Änglarna.



LÄS ÄVEN: Är AFC-experimentet på väg att spåra ur?
