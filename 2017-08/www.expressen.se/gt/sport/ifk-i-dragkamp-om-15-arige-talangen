IFK i dragkamp om
15-årige talangen
Hector Junelind

När IFK Göteborg i dag möter Helsingborg i U21-slutspelet finns en rad A-lagsspelare med i laget: August Erlingmark, Martin Smedberg-Dalence, Billy Nordström, Patrik Karlsson Lagemyr och Elias Omarsson för att nämna några.

Men i startelvan finns också en ny bekantskap: Isak Jansson, 15, från Skene.

Tvåvägsmittfältaren, som är född 2002, har tränat med IFK Göteborgs U19-lag och får i dag känna på spel med U21-laget.

– Det är en spelare som vi har följt under ganska många år och som vi känner att vi väldigt gärna skulle knyta till oss, säger Blåvitts akademichef Jonas Olsson till GT.

Vad är det för typ av spelare?

– Han har det mesta: bra spelförståelse, är klok och väldigt tidig med allt om man tänker på att han är född -02. Han kan spela på många positioner.

IFK Göteborg har en dialog med Isak, Skene och spelarens rådgivare sedan en lång tid tillbaka.

Enligt vad GT erfar är fler klubbar ute efter 15-åringen – klubbar som Elfsborg, Kalmar, AIK och Häcken – men Blåvitt ska i nuläget ligga bäst till.

– Lovande spelare som Isak får många erbjudanden, men vi hoppas så klart att han ska välja IFK Göteborg. Han har tränat med oss, ska spela med U21 i dag och vi känner varandra väl, säger Jonas Olsson.

I våras knöt Blåvitt en annan ung talang född 2002, Lucas Kåhed från Säffle FF, till sin akademi. Lucas ska gå klart grundskolan i Säffle och sedan är planen att han ska flytta till Göteborg nästa sommar när det är dags att börja på gymnasiet.

– Det är en väldigt duktig spelare, kvick och bra med bollen. Han kan spela både centralt och på kanten, säger Olsson och fortsätter.

– Vi vill gärna se bägge två i Blåvitt. Lucas har redan valt oss och nu hoppas vi att Isak ska göra det också.

Matchen mellan IFK Göteborg och Helsingborg börjar klockan 17 på Kamratgårdens hybridgräs.
