Tisdag 22 augusti 2017
Blåvitts svar på kaxiga utspelet: "Får äta upp det"
Markus Wulcan

Ahmed Yasin, succélånet från AIK, var inte med på Bravida Arena i våras men skickar ändå en tuff passning över Göta älv inför söndagens derby.

– Vi ska dit och köra över dem. Vi ska visa att vi är bäst i stan, sa han nyligen.

Ett uttalande som har nått IFK Göteborg och lagkaptenen Sebastian Eriksson, som är van vid liknade utspel från Hisingssidan.

– Jag lägger ingen energi på vad Häcken säger, det har vi aldrig gjort. Bröderna Gustafsson brukade snacka en del, men det fick de äta upp många gånger, säger Eriksson.

Både BK Häcken och IFK Göteborg är på uppgång. Mikael Stahres gäng är femma, två poäng från andraplatsen, och har tagit elva poäng på de fem senaste omgångarna. Alf Westerbergs lag ligger åtta och har färska skalper mot AIK och Elfsborg i bagaget.

– Det kommer att bli en tuff match. Det är två taggade lag, Häcken är alltid taggade att möta oss och vi vill ha revansch. Det kommer att bli en grym match och en tuff match. Det hoppas jag och det gäller för oss att vinna kampen på mitten, säger Sebastian Eriksson.

Den 18 juli sparkade IFK Göteborg tränaren Jörgen Lennartsson och det har fått önskad effekt. Sedan dess har laget tagit tio av 15 poäng.

– Det har känts bra sista månaden egentligen, vi har tagit tre tunga segrar och fått tillbaka ett go i laget. Vi har kämpat hårt hela året även om det många gånger gått dåligt så har vi inte gett upp. När man inte ger upp så kommer resultaten till slut, säger lagkaptenen.

Det ser ut som att ni sitter ihop bättre som lag nu.

– Ja, vi har jobbat på många saker och spelar mer som ett lag. Ett tag gjorde vi inte det och då ser det ut som det gör när man inte tar jobbet för varandra. Nu spelar vi lite enklare, jobbar hårdare i försvaret och löper mycket mer. Vi kanske inte har så mycket boll men skapar ändå chanser för att vinna. Det är klart att det är jobbigt att spela så, men det är jobbigt att spela fotboll, säger Eriksson med ett leende.
