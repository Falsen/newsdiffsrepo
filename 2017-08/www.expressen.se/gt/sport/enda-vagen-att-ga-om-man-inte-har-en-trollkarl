"Enda vägen att gå om man inte har en trollkarl"
Markus Wulcan

Kennet Andersson intervjuas av TV4-journalisten Olof Lundh och får frågor om dagens upplaga av IFK Göteborg. Klubben brottas sedan flera år med dålig ekonomi och det senaste SM-guldet kom 2007.

– Det är som det är för väldigt många andra klubbar: det finns inga pengar. Då säger man att man måste satsa underifrån men så kommer det in en tränare som vill ha den och den spelaren. Då går man ifrån det och så hamnar man i samma problem. Jag tror bara att det är det som gäller (att satsa på ungdomarna). Alla snackar om att ha några hundår men ingen gör det, eller väldigt få i alla fall, säger Andersson i podcasten Lundh.

Olof Lundh: Tro du att fansen köper det?

– Jag kanske är lite naiv men jag inbillar mig det. Om man verkligen, verkligen gör det. De initierade supportarna har koll på vad som finns i U17, U19 och U21, de här killarna vet det. Släpper man upp dem får de mer tid att misslyckas än andra, men tiden är inte oändlig på något sätt. Man måste göra ett bra arbete, annars kommer kritiken mot akademin i stället. Det är den enda vägen att gå om man inte ha en trollkarl som kan ta hit spelare som inte kostar någonting, fortsätter Andersson i podden.

Olof Lundh: Vilket sug har du själv att gå in i klubben och hjälpa till?

– Jag kan inte se vilken roll jag skulle kunna ha där nu, som jag skulle göra bättre än andra. Jag gillade Lennartson jättemycket, han är bara bra. Inga problem alls, sedan gick inte resultaten vägen.

– Alf (Westerberg) är jätteduktig och Torbjörn Nilsson är bra. Sedan vet jag att Mats Gren jobbar stenhårt och i viss mån tror jag att han tänker väldigt rätt också. Sedan kanske han inte får alla medel eller den rakheten eller de beslutsunderlag som han ska ha. Det är svårt att sitta i en styrelse och göra rätt saker.

Kennet Andersson gör en kort paus och säger sen om en eventuell roll i Blåvitt:

– Hm, det kanske skulle vara i styrelsen i så fall.
