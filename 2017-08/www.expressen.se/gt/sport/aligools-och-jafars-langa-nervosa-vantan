Aligools och Jafars
långa nervösa väntan
Oskar Lindwall

För tio månader sedan blev de två afghanska killarna Aligool och Jafar familjehemsplacerade hos familjen Torgeby ute på Öckerö.

På familjens undervåning har ungdomarna anpassat sig till ett liv långtifrån den tuffa bakgrund som de kommer i från.

De har blivit som storebröder för familjens döttrar och de har använt fotbollen som en väg att acklimatisera sig till samhället, skaffa nya vänner och lära sig det svenska språket.

Men bakom den ljusa tillvaron i livet döljer sig ett mörkt orosmoln och en lång oviss väntan på besked från Migrationsverket.

– Vi svenskar blir irriterade när vi får vänta en dag extra på posten. Här pratar vi om livsavgörande beslut som dröjer två år, säger Linus Torgeby.

I måndags började Aligool och Jafar på gymnasieskola inne i Göteborg, helt ovetande om hur framtiden kommer att se ut.

Båda två har varit på intervjuer hos Migrationsverket och genomgått ålderstester genom undersökning av tänder och knäleder.

De som är över 18 år riskerar att förflyttas till vuxenboende. Och det är en åldersgräns som flera av de ensamkommande flyktingbarnen ute på Öckerö kommer att passera i höst.

– Många av de vuxenboenden som finns är riktigt eländiga ställen. Det är nergångna boenden som ofta är placerade otillgängligt och många av dem som bor i Göteborg kan förflyttas ut till Vänersborg eller Falkenberg och får svårt att kunna gå kvar i skola och fortsätta med aktiviteter som till exempel fotbollsspelandet, säger Linus Torgeby som själv mår dåligt över ovissheten.

Hur känner Aligool och Jafar kring det här?

– Det märkliga är att det känns nästan som de har gått vidare på ett sätt. Det är väl ungefär som att leva med en sjukdom. Man tänker mycket på det till en början men sen kommer man till en punkt där man låter livet fortgå. Båda två har sommarjobbat hela sommaren, men samtidigt vet jag att vilken dag som helst kommer beskeden och då blir det en helt annan situation. Antingen kan man andas ut och börja ta tag i utmaningarna man står inför i vardagen här, eller så ska man börja överklaga och gå in i den processen, säger han.

Någon motivationsbrist har det definitivt inte varit tal om för Aligool och Jafar under sommaren.

Aligool har till exempel fått möjligheten att träna med Öckerös A-lag i division 4.

Jafar har i sin tur tentat av kurser i både fysik och biologi.

– Det är många i liknande situation som ger upp, men när det gäller Aligool och Jafar så kör de på som bara den. Och där har fotbollen stor betydelse. Att få tillhöra ett lag och vara behövd på det sättet som man är i fotbollen betyder jättemycket, även fast det är på en lekfull nivå. Det kan vara en sådan sak som att vara behövd på vänsterbacken, säger Linus Torgeby.

Linus och frun Ida hade redan sex barn själva när de bestämde sig för att bli ett familjehem. Ändå var det naturligt att engagera sig i dessa frågor, precis som flera grannar också har gjort.

Hittills är det ingen som har behövt flytta – men i höst är det alltså flera ute på Öckerö som blir 18 år och då väntar en nervös tid.

– Får vi avslag så kommer det ju dröja ytterligare en lång tid för att komma upp i nästa instans. Det kan ju dröja ytterligare ett år. Det är så frustrerande att bara se på hur olika vi i Sverige behandlar ungdomar, säger Linus.



Reportaget "De misstänkta" går att läsa i sin helhet i Offsides nya nummer (4/2017). Reportaget har även publicerats på Offsides hemsida.
