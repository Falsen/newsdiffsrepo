Landvetter laddar för
publikrekord mot IFK
Stefan Nilsson

Det är tre veckor sedan bomben briserade, den lottade belöningen för att klubben slog ut division ett-klubben Assyriska på straffar i första omgången.

– Först var vi i koma i några timmar. Vi fattade ingenting. Nästa fråga var: ”Kan vi genomföra det”, berättar Mikael Hall.

Tre veckor senare är det pyntat och klart för det största som hänt i Göteborgs-förortens historia.



LÄS ÄVEN: ”Hade på känn att det skulle bli Blåvitt”

Landvetter IS, nästjumbon i division tre nordvästra Götaland, mot allsvenska sjuan IFK Göteborg med Tobias Hysén på plan och Torbjörn Nilsson på tränarbänken.

I svenska cupen. Tävlingsmatch. Vinnaren går vidare till tredje omgången.

– Vi hade omgående ett möte med Blåvitt. Dom tyckte att vi skulle köra någon annanstans för att det kunde bli för tufft för oss att organisera, berättar Mikael Hall.

Bravida Arena var uppe som huvudalternativ vid en flytt. Men det hann inte bli så mycket diskuterande.

– Tre man hos oss började pilla med arrangemanget. Ganska snabbt fick vi tag på en bra och rutinerad läktarbyggare som hade koll på försäkringar och var certifierad och sånt. Han sa ja direkt, säger ordföranden.



LÄS ÄVEN: ”Landvetters jubel över att få möta Blåvitt”

När känslan att det skulle gå vägen infann sig togs beslutet: Vi kör. Landvetter IS ska bjuda folket i bygden på tidernas fotbollsfest.

– När vi hade bestämt oss ställde Blåvitt upp med sitt team. Från dag ett, säger Mikael Hall.

Och nu finns läktare med plats för runt 5000 åskådare.

Ledare och spelare i den egna klubben, som bara har pojk- och herrspelare, går in gratis.

Likaså ledarna och spelarna i grannklubben Landvetter IF där det bara finns tjej- och damspelare.

Biljetterna på Landvetter-sektionen är slutsålda. På den blåvita sidan fanns runt två tusen kvar vid lunchtid i går, dan före dan.

– Blåvitt säger själva att deras supportrar brukar köpa biljetter sent. Med tanke på att det ser ut som att vädret är med oss tror och hoppas vi att den sidan också fylls på ordentligt, säger Mikael Hall.

Tränaren Morgan Johansson, som en gång i tiden avslutade sin aktiva karriär med benbrott när hans Öis mötte Elfsborg, har förberett laget inför de flesta spelarnas största match i karriären.

Motgångarna i serien, bara Kortedala ligger bakom, har tvingat honom att ändra taktik. Från offensiv gladfotboll där hans lag haft bollen största delen av tiden till ett lite rakare, effektivare spel.

Men mot IFK Göteborg blir det väl bussparkering i eget straffområde?

– Nej, så tänker vi inte. Vi räknar med att dom trycker tillbaka oss, men när vi får tag på bollen är det viktigt vad vi gör med den. Vi har ett bollskickligt lag, säger Johansson.

– Vår chans är att hålla ihop laget och göra det trångt, så dom kanske börjar få lite panik. Jag hoppas att vi kan stå upp de första 15–20 minuterna och känna att vi är med, då kan det nog hända saker i huvudena i båda lagen.

Men det finns också ett annat scenario.

– Det kan gå snabbare än vad vi klarar av, vi är inte vana vid det tempo som lagen håller i allsvenskan. Jag har en känsla av att de kommer med ett väldigt bra lag och kör på från start, säger Landvetter-tränaren.

Men hans spelare är väldigt sugna på att möta storklubben från grannkommunen.

– Det är jädra konstigt, men den senaste tiden har dom kommit en och halv timma före träningarna och sedan kört ännu hårdare än vanligt...
