Svenskt EM-brons
efter jättedramatik
Linus Sunnervik

Det svenska dressyrlaget – med Rose Mathisen, Tinne Vilhelmson Silfvén, Therese Nilshagen och Patrik Kittel – har tagit Sveriges första lagmedalj i EM i Göteborg.

Senast Sverige tog lagmedalj i EM var för tio år sedan då det blev brons.

Och under onsdagskvällen blev det brons igen när Kittel ledde sin Delauney till en fin insats.

– Tack, gode gud! Fy fasen. Vi kom hit, vi ville ta medalj, we made it. Vi har varit fyra så många gånger och nu får vi stå på podiet, säger Kittel efteråt.

En medalj var säkrad efter att Kittel, som siste svensk, ridit klart och fått 73,857 procent. Danmark passerade visserligen Sverige på slutet, men bronset kunde ingen ta i från det svenska laget.

– Jag tror aldrig att jag varit så nervös. Jag har ridit OS under press men det här är banne mig värre. Att rida hemma, veta vad som krävs, veta att publiken är där bakom en och man vill inte göra någon besviken, säger han.

– Det är en press att gå ut som sist inför hemmapubliken. Det är det värsta jag har varit med om, fortsätter han.

Och nervositeten fortsätta även efter att Kittel hade ridit klart. Delauney undersöktes en längre tid i vetchecken innan han godkändes och det stod klart att Sverige hade säkrat medaljen.

– Han hade ätit hö innan, så han var lite grön i munnen. Så de var tvungna att kolla en gång extra i munnen för att se att det inte var något i munnen, för han var helt grön, säger Kittel.

Hann du bli orolig?

– Det är alltid oroligt. Men inte egentligen. De tittade och stoppade in fingrarna och såg att det var grönt, så det var inget konstigt.

Den första omgången av lag-EM i dressyr reds i tisdags på Ullevi i Göteborg. Rose Mathisens två missar höll nere procenten och ekipaget landade på 69,90 procent.

Men mästerskapsrutinerade Tinne Vilhelmson-Silfvén levererade med reservhästen Paridon Magi och höjde Sverige igen.

– Nu är vi med igen, sa förbundskaptenen Bo Jenå på tisdagskvällen.

När mästerskapet fortsatte på onsdagen krävdes höga prestationer av det svenska laget för att Sverige skulle kunna hänga på i medaljjakten. Therese Nilshagen, vars OS-dröm krossades några dagar innan start när hennes Dante Weltino visade sig vara skadad, fick nu göra sin efterlängtade mästerskapsdebut. Poängen, som någon gång var uppe och nosade på höga 78 procent sänktes av miss i bytena, som skulle varit i vartannat men blev i varje.

– Jag grämer mig lite för mina fel, "skit varför gjorde jag fel där". Vi har haft dem felen innan, säger Therese Nilshagen och tillägger:

– Jag ser inte poängen men jag förstod ju såklart själv att det här är inte bra. Då får man tänka "okej, nu måste vi sätta allt annat".

Och visst satt allt annat. För trots missen blev det en debut som heter duga för Nilshagen - 74,429 procent och personbästa för ekipaget.

– Det finns otrolig potential i den här hästen, sedan är han lite het på gröten i bytena. Då är det bra att sätta personbästa på ett mästerskap, med en miss dessutom, säger förbundskaptenen Bo Jenå.

Therese Nilshagen säger själv att hon trots missarna måste vara nöjd.

– Det vore dumt annars. Jag var nervös innan, det är lagtävlan och man vill bidra. Men det var väldigt roligt att få rida in på den här arenan och känna den svenska publikens stöd,  säger Therese Nilshagen.

– Nu har vi klarat det här och fått göra vår mästerskapsdebut. Det är inte varje gång man får göra det om man åker till ett mästerskap, om man heter Therese i alla fall. Så det är jag absolut lättad och glad över.
