Blåvitt vill förlänga
med legendaren
Markus Wulcan

GT har pratat med flera personer i och kring IFK Göteborg om framtiden.

Den största sportsliga frågan just nu handlar om spelsystemet inför kommande säsonger. Klubben vill utveckla offensiven och klassiska 4-4-2 kan modifieras eller rentav överges.

Sportchefen Mats Gren säger följande i appen Blåvitt inifrån:

– Vi måste veta i vilken riktning vi ska gå och vilken fotboll vi ska spela. Vi söker spelare efter det. Det är en jättestorprocess, men också ett jätteviktigt arbete vi har framför oss i flera månader. Två anfallare vill man gärna ha, men sedan är det lite en lek med siffror också. Man kanske vill ha en anfallare som droppar av och spelar med offensivare kanter och då blir det snabbt ett 4-3-3. Det beror på vad man tar in för spelare också. Vi vill ha en bredare repertoar så att vi kan spela lite olika.

Först när spelsätt är bestämt aktiveras tränarfrågan på allvar, även om IFK Göteborg har tittat på tänkbara alternativ sedan en tid tillbaka.

– Vad finns det på marknaden? Vad det blir i slutändan får vi se, men jag gör ett tjänstefel om jag inte tittar på vad det finns för möjligheter och om de skulle vara intresserade om vi går vidare, fortsätter Mats Gren i appen.

Den 18 juli sparkade IFK Göteborg Jörgen Lennartsson. Sedan dess, under Alf Westerbergs och Torbjörn Nilssons ledning, har laget fått ett rejält lyft, både spelmässigt och resultatmässigt. Mot topplagen IFK Norrköping, AIK, Elfsborg, BK Häcken och Malmö FF har Blåvitt tagit elva av 15 poäng.

Både Westerberg och Nilsson har kontrakt året ut. I Westerbergs fall är det redan spikat att han tillhör IFK Göteborg även 2018, men i vilken roll är fortfarande oklart.

Nilssons intåg i klubben ses internt som mycket positivt. Den gamle storspelaren sprider både glädje och lugn och det har smittat av sig. Och rent fotbollsmässigt tillför han – inte oväntat – väldigt mycket. Även om inget definitivt beslut är fattat formellt vill Blåvitt förlänga hans kontrakt oavsett vem som är huvudtränare.

– Hur de uppfattar mitt arbete vet jag inte, säger Nilsson själv.

Hur trivs du med din roll?

– Jag stormtrivs och jag njuter. Jag hoppas och tror att jag pratar med anfallarna på deras villkor och inte bara kommer dit och pratar om abstrakta saker. Sedan har Alf gjort ett hästjobb. Han gör många bitar som inte är mina styrkor. Analys, organisation och försvarsspel, det skulle jag behöva förbättra.

Vill du köra vidare nästa år?

– Först måste det vara att resultatet går med oss. Får vi ett dåligt resultat får man ju värdera sin egen roll och se om man är rätt man. Men går det bra... ja, jag tycker att det är positivt att vara i Blåvitts miljö. Men vi vet inget om fortsättningen eller hur tränarteamet ser ut nästa år.

Den 9 augusti var Brommapojkarnas succétränare Olof Mellberg hemma hos Mats Gren sent på kvällen efter BP:s match mot Örgryte.

Både Mellberg och Gren hävdar att det två timmar långa mötet handlade om BP-spelaren Calle Starfelt, som spelar i Blåvitt nästa säsong.

Men Starfelt sitter på utgående kontrakt och lämnar som bosman, så där fanns det inte mycket att diskutera eller förhandla mellan klubbarna, förutom möjligen när spelaren skulle presenteras.

Enligt GT:s uppgifter handlade samtalet i själva verket till stor del om tränarjobbet i IFK Göteborg.

Mellberg och hans assisterande tränare Azrudin Valentic, som beskrivs vara hjärnan bakom BP:s explosionsartade utveckling, har fått en intresseförfrågan. Om Blåvitt väljer att gå vidare med Mellberg som huvudtränare så handlar det alltså om en paketlösning.

IFK Göteborg vill ha klart tränarfrågan så fort det bara går, men först ska alltså spelsätt och spelsystem ses över.
