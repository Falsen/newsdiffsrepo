Klart: De ska
leda Frölunda
Hector Junelind

Frölunda har utsett sina lagkaptener för den kommande säsongen.

Joel Lundqvist – Frölundas kapten sedan 2009 och Tre Kronors kapten i laget som vann VM-guld i våras – kommer självklart att bära C:et på bröstet även i år.

Men efter att Henrik Tömmernes och Nicklas Lasu lämnat klubben får han nu nya assistenter.

När Frölunda genomförde sin årliga lagfotografering hade forwarden Simon Hjalmarsson och backen John Nyberg varsitt "A" på bröstet på sina nya matchtröjor.

– Det känns jättekul! Det är väldigt hedrande att få vara assisterande kapten i en så stor klubb som Frölunda. Jag ser väldigt mycket fram emot att ta det ansvaret som följer, säger Simon Hjalmarsson och resonerar kring varför han har fått det ärofyllda uppdraget:

– Det är egentligen upp till coacherna som har bestämt det att svara på. Men jag har samlat på mig en del erfarenhet under min karriär och förhoppningsvis kan jag dela med mig av den. Vi har många yngre spelare och självklart vill jag vara en ledartyp som de ser upp till och kan komma och rådfråga. Dessutom ska jag vara en spelartyp som verkligen kännetecknar vad Frölunda står för på isen, med hårt arbete varje dag. Det är nytt för mig att vara kapten, men förhoppningsvis kan jag lyfta med det ansvaret.

John Nyberg är inne på samma linje.

– Jag har drömt om att få spela i Frölunda sen jag var liten grabb, så det här är så klart jättekul. Det visar att man gör något bra – och det ska jag fortsätta göra. Jag ger alltid hundra procent på isen och leder laget med hårt jobb. Jag försöker göra andra bättre, säger Nyberg.
