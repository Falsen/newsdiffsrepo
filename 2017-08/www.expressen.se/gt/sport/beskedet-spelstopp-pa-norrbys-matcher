Beskedet: Spelstopp
på superettanlaget
Hector Junelind

Dalkurd befäste i helgen sin andraplats i superettan efter att ha bortabesegrat Norrby med 3–0.

Men en timme före matchstart stoppade Svenska spel spelet på matchen – efter att ha upptäckt avvikande rörelser på oddset.

Nu utreds matchen för matchfixning.

– Någon timme innan match tyckte vi att vårt spel och på övriga marknaden i både Europa och i Asien rörde sig lite märkligt. Så vi stoppade spelet en timme innan match för att vi tyckte att det avvek, sa Per Carlander, chef för spelsäkerhet på Svenska spel, i går.

Svenska Spel inväntar nu rapporter från organisationen The Global Lottery Monitoring System, GLMS – som utreder själva oddsets utveckling – och Svenska fotbollförbundet.

Efter misstankarna om matchfixning meddelar Svenska spel att man noterat "kraftigt avvikande oddsrörelser" på Norrbys matcher under säsongen.

Därför stoppar man nu allt spel på Norrbys matcher tills vidare under resten av säsongen, som Borås Tidning var först att rapportera om.

– Vi känner att det inte är helt säkert att erbjuda spel på Norrby, säger Per Carlander, chef för spelsäkerhet på Svenska spel.

Bolaget har tittat på flera matcher under säsongen och enligt Carlander har de sett indikationer på manipulering i mellan två till fem matcher. Däremot kommer vinsterna från söndagens match att betalas ut som vanligt.

– På söndagens match hade vi inte tillräckliga bevis för att att visa att den var manipulerad. Vi hade tydliga indikationer, men vi har ganska hög bevisbörda på oss själva om vi ska betala tillbaka insatser, säger Per Carlander och fortsätter:

– Men tillsammans med ett antal andra matcher, där vi har sett kraftiga avvikelser och inte hittat några logiska förklaringar till det i beräkningen, så har vi fattat beslutet att vi inte erbjuder spel på dem (Norrby) framöver, fortsätter han.

Spelstoppet gäller som längst säsongen ut, men det kan hävas tidigare beroende på om det framkommer nya uppgifter som förklarar de avvikande rörelserna på oddset.

– Så fort vi känner att det är säkert så kommer vi erbjuda spel på Norrby, säger Carlander.
