Petad i allsvenskan
– målsuccé i cupen
Stefan Nilsson

Blåvitt valde att vila nio spelare från den startelva som spelade 1–1 mot Häcken i söndags och som förmodligen spelar mot Malmö FF på söndag.

Det gav Elias Omarsson chansen att inför rekordpubliken 4220 åskådare visa att han fortfarande kan göra mål.

Alla tre kom i andra halvlek.

– Det är viktigt att få göra mål, jag har ju inte spelat så mycket, säger Omarsson.

Sex mål på 13 matcher (tolv från start) förra säsongen har blivit noll på 17 matcher (tre från start) i år.

Men den som tror att Elias Omarsson ska stå och klaga efter målsuccén mot division tre-laget Landvetter tror fel.

– Visst är det frustrerande att sitta så mycket på bänken. Men jag kan ändå inte klaga. Vi har tre bra anfallsspelare, bara två kan spela, säger han.

Omarsson påpekar att målen han gör oftast kommer när han startar.

– Jag hoppar in de sista fem-tio matcherna, det är inte så lätt att göra mål då, säger han.

Med tanke på speltiden, ångrar du att gick till IFK Göteborg?

– Nej, absolut inte. Jag trivs väldigt bra med spelarna och ledarna, vi är som en familj. Men det gäller att fortsätta jobba hårt för att få mer speltid. Och nu har vi Torbjörn Nilsson som hjälper mig, han kommer med tips till mig hela tiden.

En annan som äntligen fick spela från start och vara med i 90 minuter var Patrik ”Paka” Karlsson Lagemyr. 20-åringen minns inte sin senaste 90-minutersmatch, men kommer ihåg att sista A-lagsstarten var mot Jönköping förra året.

– Skönt att spela en hel match. Men jag fick kramp efter 75 minuter, det säger väl lite. Det jag behöver nu är matchträning för att komma tillbaka ordentligt.

168 centimeter korte ”Paka” spelade i anfallet tillsammans med Omarsson och hade mot sig planens störste spelare, Landvetters väldige mittback Patrik Hansson.

– Jag känner honom sen tidigare, han är kompis med min storebrorsa. Jag bad brorsan säga till honom att inte döda mig, ha-ha.

Tränaren Alf Westerberg var nöjd med båda sin anfallare.

– Jag förstår att Elias är frustrerad, det är skönt att han fick göra målen. ”Paka” är pigg och skicklig med bollen, men behöver mer tid, säger Westerberg.
