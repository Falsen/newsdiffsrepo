Gundes stora glädje
när Ferry blev tvåa
Markus Wulcan

Ferry Svan har valt yxa, såg och motorsåg i stället för skidor och stavar.

– Jag är lite skogsmänniska och motorkille, så det passar mig bra, säger 21-åringen.

I våras blev han juniorvärldsmästare i timbersport och på fredagen gjorde han sitt livs första seniortävling när nordiska mästerskapen avgjordes på Kungstorget i centrala Göteborg.

– Jag hade en lite dipp efter lunchen och var inte riktigt taggad, men sedan ordnade det upp sig.

I timbersport gäller det att på så kort tid som möjligt hugga eller såga genom kraftiga timmerstockar. I tre av grenarna används yxa, i de övriga tre sågas det.

När allt hade summerats slutade alltså Ferry Svan på andra plats.

– Det känns riktigt bra, som en vinst. Jag trodde jag skulle bli fyra eller femma. Det här känns ungefär lika stort om JVM-guldet.

På första parkett och med en videokamera i hösta hugg satt pappa Gunde och jublade.

– Han har hållit sig väl till planen och inte förivrat sig. Det är lätt att göra det annars när man tävlar med seniorer för första gången. Det är ju grövre virke nu och betydligt tuffare motstånd. Det är en scensport utan dess like, säger Gunde Svan.

Har du testat själv?

– Ytterst lite. Jag har lovat att jag inte ska lägga mig i och försöka matcha honom på något sätt. Det ser ju inte så jobbigt ut, men man går från noll till hundra direkt och maxar. Ferry har nog lite nytta av sin kondition.

Hur ser du på att han håller på med timbersport och inte skidåkning?

– Det är helt upp till honom och jag tycker att han gör helt rätt. Man måste tycka att det är roligt, annars spelar det ingen roll. Det är a och o. Han har brunnit för detta de senaste två åren och det är roligt att se att det ger resultat också. Han är som alla 20-åringar otålig och ibland vill han kanske klättra lite väl fort, säger Gunde.

I november väntar VM i norska Lillehammer. Ferry Svan är inte kvalificerad i den individuella klassen, men han är med i lagtävlingen.

– Det blir riktigt fett, säger han.
