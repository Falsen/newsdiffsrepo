Klart: Blir näste
svensk i Serie A
Hector Junelind

I lördags kunde GT berätta att Samuel Armenteros flytt till Serie A var nära förestående.

Nu är alltså alla bitar på plats och landslagsanfallaren har, enligt GT:s uppgifter, genomgått den obligatoriska läkarundersökningen med lyckat resultat. En del pappersarbete återstår innan klubbarna bekräftar övergången. Kontraktet löper över tre år.

Benevento Calcio är nykomlingar i Serie A och kvalade sig till den italienska högstaserien till den här säsongen. Tränaren Marco Baroni ser Samuel Armenteros som sin försteanfallare i höst.

Samuel Armenteros, som kommer från Masthugget i Göteborg, gjorde stor succé i Heracles i fjol och dunkade in 19 mål på 29 matcher. Med det slutade han trea i den holländska skytteligan.



LÄS ÄVEN: Kollade på getter (!) när Janne Andersson ringde

Intresset för honom har varit stort och det har kommit in lukrativa bud, främst från arabvärlden men också Kina och Mexiko, men till slut föll alltså valet på Benevento och Serie A.

Samuel Armenteros blev uttagen i Janne Anderssons landslag till träningslandskampen mot Norge tidigare i somras. Han tackade för förtroendet genom att göra Sveriges enda mål och rädda en poäng i Oslo. Armenteros är också uttagen till de kommande VM-kvalmatcherna mot Bulgarien och Vitryssland då John Guidetti är skadad.

27-åringen representerade Azalea BK, Örgryte och Husqvarna innan han 2008 skrev på för Heerenveens akademi. Han har även representerat Anderlecht, Feyenoord (lån), Willem II (lån) och azeriska Karabach.



GT har sökt Samuel Armenteros agent Fredrik Risp för en kommentar.
