Diskerud förlänger
med IFK Göteborg
Hector Junelind

Mix Diskerud, norskamerikanen som är utlånad från MLS-klubben New York City, har varit bofast på IFK Göteborgs mittfält under årets säsong.

Men efter matchen mot Malmö FF på söndag löper hans kontrakt med Blåvitt ut – och framtiden för mittfältaren som gjort 38 landskamper för USA har varit oviss.

Men nu har parterna nått en ny överenskommelse:

Mix Diskerud stannar i IFK Göteborg och allsvenskan säsongen ut.

– Han blir kvar. Truppen vi har nu känns väldigt bra, även om den kanske inte har den numerären, säger Blåvitts tränare Alf Westerberg till GP.

Diskerud föddes i Oslo och har ett förflutet i Stabaek och Rosenborg.

2015 värvades han till det nystartade MLS-laget New York City FC – ägt av Manchester City och baseballaget New York Yankees – med en officiell årslön på sju miljoner kronor.

Mix var länge given i startelvan, men när NY City valde att satsa på andra spelare hamnade Diskerud i frysboxen förra hösten.

Det var då IFK Göteborg kom in i bilden.

Och nu blir han alltså kvar i Blåvitt resten av säsongen.
