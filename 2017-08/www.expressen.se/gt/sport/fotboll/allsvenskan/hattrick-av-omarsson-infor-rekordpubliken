Hattrick av Omarsson
inför rekordpubliken
Stefan Nilsson

Det låg fest i luften ända från motorvägen genom Landvetter samhälle till fotbollsstadion med sina tillfälligt uppställda läktare.

Trots att IFK Göteborg, som i söndags spelade 1–1 mot Häcken i allsvenskan, valde att vila nio man ur den startelvan.

Den ende som spelade på samma plats som mot Häcken var högerbacken Emil Salomonsson (vikarierande lagkapten). Mix Diskerud började också i söndags, men agerade nu som innermittfältare tillsammans med Billy Nordström istället för till höger på mitten.

Mittförsvaret var nykomponerat med 18-årige Erik Gunnarsson bredvid August Erlingmark, som i år startat flera matcher på det inre mittfältet.

Det var också Erlingmark som utsattes för den första pressen från det entusiastiska hemmalaget.

Landvetters snabbe Yasin Belouati tvingade Erlingmark till en rensning.

Hemmalagets tränare Morgan Johansson sa till GT dagen före matchen att han hoppades att hans lag skulle stå upp bra under de 15–20 första minuterna.

Och så blev det verkligen.

Landvetter var bra med bollen och gick inte bort sig när Blåvitt tryckte på.

Och längst bak stod duktige målvakten Martin Laanemets och stoppade flera farliga chanser.

Men när Max Diskerud och Andreas Öhman hjälptes åt att sätta upp Sebastian Ohlsson i 27:e minuten sprack hemmanollan. Ohlsson tog emot inne i straffområdet, vände och sköt med vänstern rakt upp i målvaktens högra kryss.

Halvleken fortsatte den börjat. Blåvitt höll bollen, Landvetter jobbade tätt i försvaret och hotade med några kontringar.

I andra halvlek rullade den blåvita maskinen med en annan effektivitet från start.

Elias Omarsson gjorde 2–0 i 50:e minuten, 4–0 i 57:e och 5–0 i 69:e.

Däremellan skruvade Billy Nordström läckert in 3–0 på en frispark.

De allsvenska spelarna (eller rättare sagt, de som annars inte brukar få chansen) gjorde sitt jobb.

Landvetter stod upp bra och skaffade energi till fortsättningen av division tre nordvästra  där de ska försöka ta sig upp från den näst sista platsen.

Och rekordpubliken på 4220 var nöjd.

Landvetters supportrar med showen och de blåvita med segern.
