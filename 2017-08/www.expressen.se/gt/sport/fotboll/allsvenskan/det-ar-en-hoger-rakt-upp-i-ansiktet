"Det är en höger –
rakt upp i ansiktet"
Carl-Fredrik Eriksson

Mohammed Al-Hakim hade mycket att göra i det heta derbyt mellan IFK Göteborg och BK Häcken.

Flera misstänkta handssituationer och tuffa smällar delades ut, men det röda kortet stannade i domarens ficka matchen ut.

Frågan är om inte gästernas Mohammed Abubakari borde fått lämna planen med 20 minuter kvar att spela.

I samband med en duell med David Boo Wiklander delade Häcken-spelaren ut en riktig smäll i ansiktet på IFK-spelaren.

Men domaren valde att fria.

– Man får inte ge igen. Är det ett slag i ansiktet och om domarna ser det så ska det vara utvisning, säger expertkommentatorn Anders Andersson i C More.

– Det är en höger rakt upp i ansiktet, säger kommentatorn Åke Unger.

David Boo Wiklander var besviken på domaren efter matchen.

– Han sätter upp handen i ansiktet. Vad jag vet får inte händerna vara där och om jag gör det så blir det straff, säger han till C More.

IFK Göteborgs tränare Alf Westerberg om situationen:

– Jag hann absolut inte uppfatta någonting där ute. Men när man ser det nu så är den inte helt vacker. Lite medveten är den nog kanske, säger han till C More.

Mikael Stahre var mer fåordig om händelsen.

– Ojsan, sa han men tillade:

– Det är väl inte helt optimalt men samtidigt känns det som att det finns en viss förstärkning i det hela.

IFK Göteborg tog ledningen i den första halvleken genom Sebastian Eriksson.

Men bara fyra minuter senare kom repliken.

Målskytten Sebastian Eriksson skulle rensa bollen från straffområdet. I stället prickade han Emil Salomonsson i huvudet och bollen dök ner framför Nasiru Mohammed precis framför mål.

Häckenanfallaren kunde enkelt nicka in kvitteringsmålet för gästerna.

– Jag försöker komma före min spelare och får någon konstig träff på bollen åt helt fel håll. Ett riktigt skitmål. Det hade varit skönt att komma in i paus och leda, säger Sebastian Eriksson till C More i halvtid.

Trots flera lägen för vardera lagen i den andra halvleken kom det aldrig något segermål och Göteborgsderbyt slutade 1-1.
