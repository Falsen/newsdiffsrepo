Tisdag 22 augusti 2017
3-0-segern utreds
för matchfixning
Carl-Fredrik Eriksson

Dalkurd befäste i går sin andraplats i superettan efter att ha bortabesegrat Norrby med 3-0.

Robin Tranberg sköt 1-0 i den 27:e minuten och gästerna tog till slut en komfortabel 3-0-seger.

Men en timme innan matchstart stoppade Svenska spel spelet på matchen – efter att ha upptäckt avvikande rörelser på oddset.

Nu utreds matchen för matchfixning.

– Någon timme innan match tyckte vi att vårt spel och på övriga marknaden i både Europa och i Asien rörde sig lite märkligt. Så vi stoppade spelet en timme innan match för att vi tyckte att det avvek, säger Per Carlander, chef för spelsäkerhet på Svenska Spel.

Svenska Spel inväntar nu rapporter från organisationen The Global Lottery Monitoring System, GLMS, - som utreder själva oddsets utveckling – och Svenska fotbollförbundet.

– Sen har vi i dag gått igenom våra egna transaktioner för att se vem som har spelat vad och hur och varför, säger Per Carlander.

Enligt Per Carlander rör det sig om "ett tiotal" liknande fall i Sverige varje år för ligorna division 2, division 1, superettan och allsvenskan. Ofta brukar de få rapporterna redan dagen efter, men i bland tar det längre tid.

– I det här fallet är det svårare att göra bedömningen och då behöver vi mer kött på benen. Vi behöver lite mer information för att ta beslutet, säger Per Carlander.

Svenska spel väntas komma med ett besked under morgondagen. Norrbys klubbchef John Östby har kännedom om att matchen utreds.

– Jag fick höra i dag att den var bortplockad. En gubbe som hade spelat 0–3 ringde undrade varför han inte fick sina pengar. Jag vet inte när den plockades bort, säger han.

Syntes det något speciellt runt matchen?

– Nej, de var två klasser bättre.
