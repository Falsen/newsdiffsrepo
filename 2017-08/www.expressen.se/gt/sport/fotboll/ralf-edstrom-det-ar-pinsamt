Ralf Edström:
'Det är pinsamt'
Stefan Nilsson

Det har rensats friskt på de göteborgska tränarbänkarna i sommar.

Ralf Edström, legendarisk landslagsspelare och tidigare expertkommentator för radiosporten, har hängt med i turerna.

Senast handlade det om Marcus Lantz, som fick sparken från Öis efter 1–2 i svenska cupen mot Tvååker.

– Det var väl väntat, jag trodde att det skulle hända, säger Edström.

Men när han drar i gång motorsågen handlar det inte om att såga de sparkade tränarna. Kritiken riktar han istället mot klubbarna och deras styrelser.

– Göteborg kallades förut för fotbollshuvudstaden. Men den kronan har hamnat ordentligt på sned. Tränarna har nu fått bära hundhuvudet, men det handlar om hela organisationerna, säger fotbollsprofilen.

Öis-ikonen Sören Börjesson, 61, tar tills vidare över efter Marcus Lantz.

Blåvitt-legendaren Torbjörn Nilsson, 63, är nu assisterande till Alf Westerberg.

– Jättebra att Torbjörn kommit in. Det har varit för många gamnackar i Blåvitt, ingen glädje. Men det har sett lite bättre ut på sistone, säger Ralf Edström.

Han saknar kontinuitet – i alla tre klubbarna.

– Tränarna måste få chansen att bygga från grunden och sen utveckla det. Men det krävs också ett annat förhållningssätt till värvningar. Klubbarna måste värdera och titta ordentligt på spelarna  och inte köpa på sig en massa blåbär som kostar en jävla massa pengar, dundrar Ralf.

– Dessutom finns det supportrar som bestämmer mycket och sätter tryck på styrelserna. Se bara hur det sett ut på Öis matcher med banderoller om att Lantz ska bort.

En satsning på att plocka in egna ungdomar är också en viktig del för att få fart på de klassiska klubbarna igen, anser Edström.

– Men jag vet att det är svårt. Får man fram en duktig 17–18-åring kommer någon agent dit och snor honom. Det är spelarnas och agenternas marknad helt och hållet.

Om det syns en liten förbättring hos Blåvitt är Ralf Edström just nu mer bekymrad för Gais och Öis.

– Gais får se till att klara sig kvar. Och om Öis fortsätter sin kräftgång kan det bli en svettig höst.

Göteborgs-hoppet står istället just nu till en annan klubb:

– Det är väl Häcken som har chansen att lyckas, säger Ralf Edström
