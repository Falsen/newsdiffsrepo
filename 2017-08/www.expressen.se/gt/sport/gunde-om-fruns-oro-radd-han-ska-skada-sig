Gunde Svan om fruns
oro: "Hon är rädd…"
Markus Wulcan

I fredags blev Ferry Svan tvåa i nordiska mästerskapen i timbersports i Göteborg. Den växande sporten går ut på att hugga eller såga genom kraftiga timmerstockar så snabbt som möjligt.

Då duger det inte med vilken utrustning som helst. Ferry Svan har investerat omkring 60 000 kronor i en monstermotorsåg.

– En stor vanlig motorsåg har ungefär fem hästkrafter. Den här har 62, så den är rejäl. Vikten är 27 kilo och kedjan går i över 250 kilometer i timmen. Den är rolig, man kan inte köra den utan att le, säger Ferry Svan, som gör en helhjärtad satsning för att nå världstoppen.

Pappa Gunde är med vid sidan om och stöttar och håller i filmkameran när sonen tävlar för att kunna vässa vissa detaljer ytterligare. GT träffar skidlegendaren i samband med de nordiska mästerskapen i Göteborg.

– Det är ju en scensport utan dess like, speciellt när de kör med de trimmade motorsågarna på slutet. Då behöver man hörselskydd. Det är ingen vanlig motorsåg som du kan köpa i affären direkt, man måste ha spikskor för att kunna stå kvar. Den rycker med dig annars, man måste sitta fast i backen. Ferry har specialbeställt sin av en tysk kille, den är handbyggd, säger Gunde Svan.

Men Ferry Svans karriärsval är inte helt oproblematiskt. Maskinerna är tunga och vrålstarka, och allt ska göras så fort som möjligt under press.

– Framför allt är frun (Marie Svan) rädd att han ska göra sig illa. Kedjan går ju i mellan 250 och 300 kilometer i timmen och om den skulle gå av eller hoppa av så... det gäller att inte få den på sig. Den är extremt tung och svår att träna med. Han lyfter 27 kilo rätt upp med vänster hand blixtsnabbt samtidigt som han måste ha precision och göra tre skär inom tio centimeter, säger Gunde och fortsätter:

– Och Ferry är ju minst av alla som är här. Han är lite lätt och måste lägga på sig några kilo muskler innan han kan match de bästa.

Har du testat själv?

– Ytterst lite. Jag har lovat att jag inte ska lägga mig i och försöka matcha honom på något sätt. Det ser ju inte så jobbigt ut, men man går från noll till hundra direkt och maxar. Ferry har nog lite nytta av sin kondition.

Hur ser du på att han håller på med timbersport och inte skidåkning?

– Det är helt upp till honom och jag tycker att han gör helt rätt. Man måste tycka att det är roligt, annars spelar det ingen roll. Det är A och O. Han har brunnit för detta de senaste två åren och det är roligt att se att det ger resultat också. Han är som alla 20-åringar otålig och ibland vill han kanske klättra lite väl fort.

Hur tränar du själv nuförtiden?

– Det är inte mycket jämfört med hur det har varit, men jag håller i gång som en bra motionär skulle jag kunna tänka mig. Jag åker skidor och springer och så där.

Gunde Svan är med sina fyra OS-guld och sju VM-guld en av världens främsta längdskidåkare genom tiderna. Efter den aktiva karriären i snön sadlade han om till programledare. Främst är han förknippad med Fångarna på fortet. Nu håller han på med ett nytt, hemligt tv-projekt.

– Det har varit aktuellt den senaste månaden så jag har inte kunnat hjälpa Ferry så mycket.

– Det är ett helt nytt program som kommer i TV4 i höst, men eftersom det inte är släppt kan jag inte prata om det. Jag är programledare och trivs bra med det. En väldigt bra kontrast till att vara i skogen och ta det lugnt. Jag gillar kombinationen att både kunna vara ensam och sedan umgås med massa folk med fullt fokus.

Den norska skidåkaren Therese Johaug dömdes nyligen för doping och är avstängd i 18 månader. Därmed missar hon OS i Pyeongchang som drar i gång i februari nästa år. Gunde Svan är inte överdrivet sugen på att ge sin syn på skandalen som skakar om hela skidvärlden.

– Jag ska inte kommentera det för då får jag göra det varje dag i en månad sedan. Så det är bäst att inte säga något, säger han med ett leende.

Medan Gunde ägnar sig åt tv-projekt satsar Ferry mot VM i Lillehammer i november. Han är inte kvalificerad i den individuella klassen, men han är med i lagtävlingen.

– Det blir riktigt fett, säger han.
