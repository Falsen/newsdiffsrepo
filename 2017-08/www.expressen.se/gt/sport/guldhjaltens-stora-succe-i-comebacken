Guldhjältens stora
succé i comebacken
Stefan Nilsson

Det har kommit in många nya spelare sedan Ryan Lasch lämnade Frölunda efter guldet 2017.

Men Ryan Lasch har inga problem att ta tillbaka sin plats och känna sig hemma i laget.

– Den här matchen visar hur mycket jag gillar att vara med i laget och hela organisationen, säger han. Här finns många nya ansikten, men strukturen är den samma. Sättet vi jobbar på är likadant.

I lagets just nu förstauppställning i powerplay är det bara Joel Lundqvist som är kvar sedan amerikanens förra sejour.

Victor Olofsson kom till förra säsongen, Adam Almquist och Max Friberg kom till Frölunda samtidigt som Lasch återvände.

Men när gänget bjöd upp till powerplayshow kunde ingen se att det var den första tävlingsmatchen för säsongen.

CHL-motståndarna från schweiziska Zürich hängde inte med.

– Vi hade scoutat dom bra, ställde upp på det sätt vi trodde skulle fungera. Och det gjorde det ju, säger Lasch. När vi är så nya tillsammans gäller det att prata mycket och hela tiden och det gjorde vi ju, säger Ryan Lasch.

Vid både 1–2- och 2–3 reduceringarna spelade Max Friberg och Lasch bort motståndet innan de turades om att att passa fram målskytten Victor Olofsson.

Vid kvitteringen till 3–3, också med en man mer på isen, var det Adam Almqvist som tog emot Lasch passning och slog den avgörande passningen till Matt Donovan sköt.

Naturligtvis hade amerikanen sina händer med även i förspelet till Joel Lundqvist kvittering till 4–4 14 sekunder före slutsignalen.

Fyra assist av fyra möjliga – naturligtvis var det hete Ryan Lasch som i öppen kasse slog in det avgörande 5–4-målet.

– Det var roligt att få göra det. Jag såg att målet var helt öppet på returen, säger han.

Men trots fyra assist och ett mål var Ryan Lasch inte helt nöjd.

– Om jag ska vara ärlig tycker jag inte att vi spelade så bra. Vi blev visserligen bättre i andra och tredje efter den dåliga första perioden. Men det är bara 24 augusti, vi har tid på oss att nå vår bästa form, säger han.

Hur är det att spela med din förre radarpartner Joel Lundqvist igen?

– Joel är fortfarande rolig att spela med, vi hittar varandra bra. Det ska bli kul att köra en säsong tillsammans igen, säger Ryan Lasch.
