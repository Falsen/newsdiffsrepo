"Folk har dåliga tankar – men så farligt är det inte"
Markus Wulcan

Thomas Rogne är avstängd i derbyt mot BK Häcken. Det innebär att Kristopher Da Graca får göra sin första match från start i IFK Göteborg. Han kom till klubben den 20 juli från Arsenals akademi och skrev på ett 2,5-årskontrakt.

– Allt är underbart. Jag ser fram emot att spela från start mot BK Häcken på Gamla Ullevi.

Hur går tankarna?

– Jag är nervös men redo. Det är det här jag har tränat för.

Hur är kvaliteten här jämfört med Arsenal?

– Likadan för mig känner jag. Kvaliteten är jättebra här i IFK. Det var därför jag valde att komma hit. Visst, det är skillnad på tempot i Premier League och allsvenskan, men så stor är den inte.

Vad kan du bidra med?

– Det får vi se.

Tränaren Alf Westerberg lägger ut texten mer på den frågan om Da Graca.

– Han har fått en månad på sig och har jobbat sig in i det här. En snabb, stark och följsam kille med bra fot. Han har alla verktyg han behöver. En bra duellspelare, det är inte för inte som han fått sin fostran där borta på öarna, säger Westerberg.

Kristopher Da Graca bildar mittlås med David Boo Wiklander.

– Det är en ny konstellation, men han har många rutinerade ögon och skallar omkring sig, fortsätter Blåvitts coach.

Den 19-årige försvararen är precis som Malmö FF-stjärnan Carlos Strandberg, 21, fotbollsfostrad i Hisings Backa FC. Under en kort period i de tidiga tonåren representerade han också BK Häcken. Vissa områden i stadsdelen Hisings Backa har haft problem med gängkriminalitet, men på senare år har läget blivit klart bättre.

Kristopher Da Graca säger så här om sin uppväxt: – Den var bra, bra för mig i alla fall. Folk har dåliga tankar om Backa men så farligt är det inte när man väl bor där. Det är inte så farligt som folk får det att låta. Det var en bra uppväxt för mig.

Du kom aldrig i kontakt med de dåliga sidorna av området?

– Nej, inte vad jag vet i alla fall.

Hur ser du på motståndet i derbyt?

– Det är ett starkt lag med bra spelare. Paulinho, Yasin, Nasiru och Daleho. Jag är uppväxt med Daleho och vi spelade tillsammans på elitpojklägret. Det är en riktigt bra spelare och det är skönt att han gör det bra i Häcken.
