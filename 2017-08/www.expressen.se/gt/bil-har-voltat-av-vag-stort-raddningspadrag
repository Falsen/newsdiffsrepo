Bil har voltat av väg – misstänkt rattfylleri
Sanna Wikström

Larmet kom in till räddningstjänsten klockan 21.10 på tisdagskvällen.

– Det rör sig om en singelolycka längs 190, vi har skickat bilar från både Lerum och Angered, säger Lars Larsson vid räddningstjänsten i Storgöteborg.

Enligt Trafikverket så har bilen voltat av vägen. Åtta räddningsenheter ska anlänt till platsen, enligt P4 Göteborg.

– Det är ganska många bilar för att vara en singelolycka, säger Larsson.

Även polis larmades till platsen.

– Föraren misstänks för rattfylleri, så det kommer att göras provtagning från vår sida, säger Stefan Gustafsson.

Föraren ska ha varit ensam i bilen vid avåkningen. Väg 190 var avstängd under ungefär en timme då räddningstjänst röjde vägbanan.
