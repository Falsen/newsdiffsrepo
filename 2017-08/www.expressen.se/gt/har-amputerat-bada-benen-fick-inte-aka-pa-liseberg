Har amputerat båda benen
– fick inte åka på Liseberg
Eva Rogsten

Simon Risberg från Göteborg skulle som vanligt göra sommarens Lisebergsbesök tillsammans med en kompis. De hade planerat en heldag i parken – men fick åka hem efter en timme.

Simon är född med dysmeli, ett funktionstillstånd som innebär skador på en eller flera armar eller ben. Simon saknade skelettdelar och muskler nedanför knäna och fick båda benen amputerade när han var ett år. Men det har aldrig varit några problem för honom att roa sig bland åkattraktionerna på Liseberg – förrän nu.

Efter att Simon Risberg och hans kompis åkt slänggungan var det dags för bergochdalbanan Balder som Simon åkt många gånger tidigare.

– Då stoppades jag och de sa att jag måste ha ben nedanför knäna för att kunna åka. De sa att jag behövde underben för att kunna hålla emot vad de kallade "positiva G-krafter". De hänvisade till att reglerna såg ut så i år, berättar Simon och fortsätter:

– Det intressanta är att man sitter ju fast med en bygel i höften. Det är inte benen man spänner fast. Jag kan utan problem hålla emot med mina överben, låren.

Simon Risberg fortsatte från Balder till attraktionerna Loke och Lisebergsbanan och fick samma besked där.

– Det var helt sjukt. Jag har åkt de här attraktionerna varje sommar i flera års tid. Jag älskar att vara på Liseberg. Jag blev väldigt ledsen och kände mig diskriminerad. Det här begränsar mig väldigt som person, säger han.

Han kontaktade attraktionschefen och tycker inte att han fick något bra svar på varför han inte längre får åka som vanligt.

– Självklart har jag förståelse för att man har säkerhetsföreskrifter. Jag är inte helt galen. Men det här förstår jag inte. Jag känner mig jättelurad. Jag sitter ju ändå fast i attraktionerna. Om de ska ha sådana regler måste de kunna göra en personlig bedömning, tycker han.

Höga hastigheter och utmanande åk är även annars något som Simon känner sig hemma med kan tilläggas. Nu går han sista året på sin masterutbildning på Chalmers, men tidigare har han ägnat mycket tid åt skidåkning och tävlat på elitnivå i sitski.

Som 15-åring deltog han i OS och senare även i VM. Han också har åkt världscuper i slalom och storslalom.

– Jag har deltagit i Arctic man i Alaska som är en av de brutalaste störtloppstävlingar som finns i världen. Hastigheten går upp till 135 kilometer i timmen. Så fart är inget jag är ovan vid direkt, säger han.



LÄS OCKSÅ: Klassiska attraktionen på Liseberg skrotas



Stefan Wern, informatör vid Liseberg, säger att han beklagar att Simon fått en tråkig upplevelse av sitt Lisebergsbesök.

– Jag kan inte svara på varför han har fått åka tidigare, säger Stefan Wern och fortsätter:

– Den här gången såg man tydligt att han hade benproteser och att den börjar vid knäleden. Då säger våra föreskrifter att man inte kan åka attraktioner som har höftbyglar.

Han menar att en person kan glida ur sätet uppåt om stolen bara har en höftbygel.

– Har du ben hela vägen ner kan du aldrig glida ur sätet uppåt eftersom knäna inte kan böjas i den vinkeln. Nu har han ju proteser som hindrar honom från att glida, men vi kan inte ta ansvar för att dessa sitter fast. Skulle de lossna kan han glida ur, säger Stefan Wern.

Tanken på att aldrig mer få åka sina favoritattraktioner på Liseberg gör Simon bedrövad.

– Jag känner mig helt förstörd, säger han.
