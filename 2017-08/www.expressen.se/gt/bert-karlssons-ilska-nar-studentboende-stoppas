Bert Karlssons ilska när
studentboende stoppas
Oskar Lindwall

I höstas inledde Bert Karlsson, tillsammans med bland annat tv-profilen Anders Öfvergård, projektet Rullebo. Det är villavagnar på hjul som han menar kan lösa bostadskrisen i Skara.

De har ett tillfälligt bygglov som gäller anläggningsboende för asylsökande. Bert Karlssons plan var dock att bostäderna ska bli ett studentboende, vilket bygglovet inte täcker.

Därmed lämnades en bygglovsansökan in till kommunen om ändrad användning för att få ett permanent bygglov.

Något som nu kommunen sagt nej till – vilket Bert Karlsson är starkt kritisk mot.

– Det finns ingen motivering, det är bara för att jävlas med mig. Det är inte klokt det här, säger han.

Björn Salgren (S) är ordförande i miljö- och byggnadsnämnden och motiverar beslutet:

– Vi kan inte tänka oss ett permanent bygglov. Bygglovet var specifikt för det aktuella tillfället och den situation som fanns vid den tidpunkten. Därför blir det avslag på den ansökan, säger han till Skaraborgs länstidning.

Planen för studentboendena var 21 nybyggda villavagnar, med en uppskattad plats för omkring 40 personer.

Bert Karlsson berättar att han har pratat med flertalet studenter som är oförstående till beslutet.

– De förstår ingenting, precis som jag. Det är märkligt att man ger tillåtelse till bygglov som gäller för asylboende men inte till svenska studenter, säger han.

Bert Karlsson poängterar att kommunens beslut inte kom särskilt överraskande.

– Jag har bara väntat på det här så jag kan få möjlighet att överklaga. Jag vet att jag kommer att vinna för de kan inte stoppa mig, säger han.

Bert Karlsson har vid tidigare tillfälle berättat om hur han känner sig motarbetad av kommunledningen i Skara.

Anledningar som gjort att han redan bestämt sig för att bland annat flytta företaget Jokarjo till Lidköping.

Det tillfälliga bygglovet för Rullebo kommer enligt kommunen gälla precis som förr. Bygglovet är tidsbegränsat på tre år men får inte användas till någon annan typ av verksamhet än som flyktingboende.
