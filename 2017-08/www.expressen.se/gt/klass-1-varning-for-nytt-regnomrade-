Klass 1-varning
för nytt regnområde
Oskar Lindwall

Under torsdagskvällen kom kraftigt regn in över Västsverige och under fredagsmorgonen fick polisen in larm om en trafikolycka på E18 vid Karlstad till en följd av vattenplaning.

Det kraftiga regnet blåste över men meteorolog Johan Groth meddelar att tjocka moln och regnskurar kommer att dominera resten av helgen när ett nytt lågtryck rör sig uppåt.

Under lördagen gick SMHI ut med varningar för Hallands- och Kronobergs län för stora regnmänger och åska i samband med regnskurarna.

Väderprognosen ser dyster ut, men det finns de som får sol också.

– Förutom Värmland som verkar bli den stora vinnaren. Linjen för regnområdet går vid Vänern, säger han.

På nätterna kan det bli rejält kyligt under helgen. Framför allt i norra Värmland där det enbart väntas bli ett fåtal plusgrader.

Under lördagen kommer ett nytt regnområde att komma in från Danmark över delar av Västsverige.

– Det kan vara någon solglimt under lördagsmorgonen men därefter kommer en del skurar att uppträda. Det är svårt att säga exakt var men det kommer att bli en del lokala skurar, säger Johan Groth.

En del solglimtar kan dyka upp under dagen men det är de tjocka molnen som dominerar.

Och lokalt på sina håll kan det komma rejält med regn. SMHI:s varning innebär regnmängder på minst 35 millimeter inom 12 timmar

– Det kommer med andra ord inte att bli en jättetrevlig helg, bortsett från Värmland som verkar bli den stora vinnaren. De kan få en ganska fin helg utan att det för den sakens skull är tal om någon supervärme, säger han.
