Tisdag 22 augusti 2017
Lastbilskrock orsakar stopp i trafiken
Eva Rogsten

Olyckan inträffade vid åttatiden på tisdagsmorgonen.

– Det är två lastbilar som har sammanstött på riksväg 61 vid Kil, mellan Karlstad och Arvika, säger Stefan Wickberg, polisens presstalesman i Värmland.

Vägen har stängts av och det är stora störningar i trafiken under morgonen.

– Olyckan har orsakat långa köer. Lastbilarna blockerar vägen och den ena lastbilen behöver bärgare. Den är illa intryckt i fronten, säger Stefan Wickberg.

Räddningstjänsten är på plats för att ta hand om ett läckage.

– Det har varit ett mindre läckage från en av lastbilarna. Den har kört in i ett vajerräcke, säger Magnus Lundqvist, räddningschef i beredskap vid räddningstjänsten i Karlstad.

Enligt polisen leds trafiken i västergående riktning om via Fagerås.
