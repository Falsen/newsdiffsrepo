Arbetade full på akuten –
vill få tillbaka sitt läkarleg
Eva Rogsten

Mannen som är i 45-årsåldern hade haft långvariga problem med alkohol och narkotiska läkemedel och genomgått behandling på behandlingshem.  Efter återfall i början av 2014 stängdes han av från sitt arbete och några månader senare dömdes han för grovt rattfylleri.

Enligt Hälso- och sjukvårdens ansvarsnämnds utredning kontaktades läkaren sommaren 2014 av ett bemanningsföretag som ville att han skulle arbeta på en jourmottagning i Västsverige. Där hade uppstått ett akut behov av läkare.

Detta var bara några dagar efter att Inspektionen för vård och omsorg anmält mannen till ansvarsnämnden.

Mannen ska ha tvekat men bestämde sig för att ställa upp trots att han var orolig för hur jobbet skulle påverka hans sömn och mående.

I utredningen inför beslutet att dra in läkarens legitimation framgår att mannen uppträtt "konstigt" på arbetsplatsen och att chefläkare tillkallades. Han blåste positivt i ett alkoholtest.

Under arbetspasset hade mannen utfärdat recept som var felaktiga och patienter klagade på att han hade ett otrevligt bemötande.

Den mest alarmerande händelsen var när en tolvårig autistisk pojke sökte vård vid jourcentralen tillsammans med sin pappa. Pojken hade ett försämrat allmäntillstånd och var uttorkad.

Trots detta skickade läkaren hem pojken sedan han bedömt tillståndet som okomplicerat. En anmälan enligt Lex Maria gjordes och där uppges att läkaren varit mumlande och frånvarande enligt de anhöriga.

När pojken kom hem fick han kramper och kräktes. Han fick åka ambulans akut till barnsjukhus där han fick vård för kraftig intorkning och rubbad saltbalans.



LÄS MER: Läkare jobbade full – på akutmottagningen



I december 2014 drogs mannens läkarlegitimation in.

Vid den här tiden hade mannen påbörjat en ny behandling mot sitt missbruk och gick på regelbundna AA/NA-möten.

Nu har den tidigare läkaren skrivit till Hälso- och sjukvårdens ansvarsnämnd vid Socialstyrelsen för att be om att få tillbaka sin legitimation. "Jag är redo att ansöka om att återfå min legitimation", förklarar mannen.

Han vill komma "tillbaka till det arbetsliv jag tidigare haft" konstaterar han och skriver vidare: "Min undran är således vilka krav som ställs från er sida på mig när det gäller att återfå min legitimation".
