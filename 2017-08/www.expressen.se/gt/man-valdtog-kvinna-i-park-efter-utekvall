Man våldtog kvinna
i park efter utekväll
Sanna Wikström

Kvinnan, som är i 40-årsåldern, ska ha blivit våldtagen under natten mot torsdagen förra veckan. Enligt uppgifter till BT så träffade kvinnan mannen på ett nöjesställe i Borås – hon ska därefter ha blivit våldtagen av honom utomhus i Fjärdingsparken i centrala staden.

Hon lyckades slita sig loss och fly från förövaren. En person uppmärksammade den skrikande och springande kvinnan och larmade polisen.

– Hon har sagt att hon blivit våldtagen i Fjärdingsparken, bakom Fjärdingskolan. Vi sökte i området med hund under natten och gjorde en avspärrning på platsen, sa Thomas Fuxborg, polisens presstalesman i Region väst, morgonen efter dådet.

En man i 35-årsåldern greps i helgen misstänkt för dådet. Han nekar brott, men enligt kammaråklagare Andreas Ekengren är mannen på sannolika skäl misstänkt, skriver BT.

Då åklagaren ansåg att det fanns risk för fortsatt brottslighet eller undanröjande av bevis så begärde han mannen häktad misstänkt för grov våldtäkt. Borås tingsrätt beslutade under tisdagen om häktning för våldtäkt av normalgraden.

Borås Tidning berättar att mannen tidigare dömts till fängelse för sexuellt tvång mot en kvinna i Sörmland. En tingsrätt fällde honom först för våldtäkt, men rubriceringen ändrades i hovrätten. Mannen dömdes också att betala skadestånd på 50 000 kronor till den utsatta kvinnan.

Åklagaren har fram till 5 september på sig att väcka åtal mot mannen.
