Lars Lerins fiskarstuga
till salu – för 6,5 miljoner
Eva Rogsten

Konstnären Lars Lerin bor med maken Manoel "Junior" Marques och tvåårige sonen Rafael i en villa på Hammarö i Värmland. Samtidigt har familjen haft ett fritidshus på Västkusten.

Men nu säljer den folkkäre akvarellmålaren sin fiskarstuga från sekelskiftet som ligger på Gullholmen på Orust.

– Ja, det stämmer. Det är Lars som säljer huset, bekräftar mäklaren Emilia Norberg på Fastighetsbyrån, som inte vill lämna mer information om huset eller försäljningen än vad som framgår i husannonsen.

Inte heller Lars Lerin vill ytterligare kommentera att han säljer stugan på Gullholmen.

Huset som är på 50 kvadratmeter ligger högt på ön och har vidsträckt utsikt över Gullholmsrännan och havet. Det är byggt i kärntimmer och har kök, badrum, vardagsrum och ett till två sovrum. Det finns också en braskamin och en stor altan.

Och det gäller att öppna plånboken om huset ska bli ditt. Utgångspriset är 6,5 miljoner kronor.

Även en sjöbod och båtplats ingår. En tillhörande parkeringsplats finns i Tuvesvik varifrån det tar en kvart med färjan till Gullholmen.

Numera lever Lars Lerin och maken Manoel "Junior" Marques barn- och familjeliv i villan i Värmland. Sommaren 2016 kom sonen Rafael till Sverige, tio månader gammal. "Junior" är Rafaels biologiska pappa.

– Vårt hus är inte längre detsamma. Rafael skriker och skrattar, jag tycker det är underbart. Förut var det mer lugnt och tyst och bara katterna var där. Nu har det kommit liv, har Lerin tidigare berättat.

I Karlstad driver konstnären sin permanenta konsthall Sandgrund som ligger i den ombyggda restaurangen med samma namn. Han har också under två säsonger gjort succé med programserien "Vänligen Lars Lerin" i SVT där han träffar nya vänner som han är nyfiken på och vill lära känna.



LÄS MER: Lars Lerins målningar blir frimärken
