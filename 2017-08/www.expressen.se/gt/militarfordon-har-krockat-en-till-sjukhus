Tre militärfordon i krock
– nio personer skadade
Eva Rogsten

Larm om olyckan kom till polisen klockan 12.15. Två militärfordon uppgavs ha krockat på ett militärt övningsområde vid Herrestadsfjället i Uddevalla.

Enligt John Lidman, informationschef på Skaraborgs flytflottilj i Såtenäs har tre bilar varit inblandade i olyckan som ska ha inträffat i låg hastighet. Det är jeep-liknande bilar som krockat.

– Det handlar om en civil krock mellan våra egna bilar på allmän väg, och den inträffade under transport till en övning. Det var ett hastigt inbromsande som ledde till olyckan, säger han.

John Lidman berättar att de inblandade är personal som utbildas inför att åka på tjänstgöring i Mali.

– De kommer från Skaraborgs flygflottilj men ingår i styrkan FM02 som ska till Mali. Nu håller de på att öva för att åka ner. De skulle till övningsfältet Sågebacken, ett skjutfält här i Uddevalla, säger han.

En person fick föras till sjukhus. Enligt Lidman är ytterligare åtta personer lindrigt skadade och dessa har förts till vårdcentral.

– Det är för att vi ska vara säkra på att de mår bra, säger John Lidman.

Enligt polisen kan det bli tal om att upprätta en anmälan om arbetsplatsolycka.

Räddningstjänsten larmades inte till platsen.

– Troligen behövde de inte vår hjälp, helt enkelt. Det finns inga formella hinder att larma oss till militärt område, uppger Mikael Bagge, styrkeledare vid räddningstjänsten i Uddevalla.

Olyckan har inträffat vid militärt område norr om Uddevalla centrum. Herrestadsfjället ligger nordost om Torps stora köpcentrum.
