Gasläcka i industri –
stor räddningspådrag
Erik Göthlin

Larmet kom till SOS alarm vid halv tiotiden på måndagsförmiddagen.

Enligt larmet var det en så kallad acetylenflaska som hade börjat läcka i ett skåp i en byggnad i ett industriområde i Borås. Acetylen är en form av svetsgas, uppger SOS alarm.

Finns det en teoretisk sprängrisk?

– Ja, det finns det ju. Om de läcker och kommer i kontakt med eld så är det direkt livsfarligt. Toppen har en tendens att explodera och då kan den flyga i väg som en projektil. Den kan gå igenom betongväggar, säger Jack Söderberg vid SOS Alarm.

På plats kunde räddningstjänsten konstatera en mindre läcka, men någon insats behövdes inte.

– Som vi uppfattade det upptäckte man en läcka på en flaska och när räddningstjänsten kommer till platsen så ligger den på gräsmattan på utsidan. Man ser inget läckage på den och den har inte varit värmepåverkad. Man konstaterar att kranen varit öppen, det var läckan, säger Söderberg.

Vid tiotiden meddelade räddningstjänsten att man hade återvänt tillbaka.

– Vi är tillbaka och har blåst faran över. Jag slog på stora trumman, men vi behövde inte göra någon insats, säger Tommy Lieback, inre befäl vid räddningstjänsten i Södra Älvsborg.

Ingen person skadades vid händelsen.
