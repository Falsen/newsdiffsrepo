Nya personer förhörs
i Kevin-utredningen
Erik Göthlin

Fyraårige Kevin hittades död vid vattnet vid Kyrkviken i Arvika den 16 augusti 1998.

Bröderna Robin och Christian, då fem respektive sju år gamla, pekades ut som Kevins mördare och utredningen lades ner.

Men efter att SVT:s "Dokument inifrån" med Dan Josefsson granskat fallet och kunnat peka på flera brister i utredningen så har förundersökningen återupptagits av chefsåklagare Niclas Wargren vid åklagarkammaren i Karlstad.



LÄS MER: Granskning: Så gick det till när bröderna blev misstänkta



I den nya förundersökningen har man hållit förhör med personer som aldrig hördes i den ursprungliga utredningen, berättar Wargren.

– Ja, i vissa fall är det så, säger han och fortsätter:

– Det är inte personer som fanns på plats där. Det kan vara andra, nya personer, men jag kan inte gå in på det närmare än så.

Niclas Wargren poängterar dock att det inte handlar om någon ny misstänkt person.

– Det har inte varit frågan om att delge misstanke, det är inte vad det handlar om utan det är att kontrollera vissa saker, säger han.



LÄS MER: Analyssvar i Kevin-utredningen avbeställdes



Utöver förhören så väntar man nu på analyssvar från NFC (Nationellt forensiskt centrum). Dit har man skickat föremål från den ursprungliga utredningen.

– Vi har lämnat in flera föremål på en hel del beslag som fortfarande fanns kvar sedan den tidigare utredningen som ska analyseras.

Vissa av föremålen undersöktes aldrig i den ursprungliga utredningen eftersom analyssvaren avbeställdes. Det skedde efter att bröderna pekats ut, vilket Aftonbladet skrivit om.

– Är man klar med en utredning så ska man ju avbeställa analyser så att de inte ligger och skvalpar hos NFC och de lägger ner arbete på sådant som inte behövs. Att man avbeställt undersökningar i sig är inget konstigt. Sedan vet jag inte vilka analyser man avbeställt. Det framgår inte tydligt nog, säger Wargren och fortsätter:

– Jag vill inte uttala mig om det var olämpligt eller inte. Jag kan bara konstatera att man har avbeställt en del analyser.

Han fortsätter:

– Alldeles oavsett om man har analyserat grejerna eller inte så vill vi göra det på nytt ändå av det skälet att det nu analysmetoderna är bättre nu 19 år senare. Kanske kan man hitta något som man inte kunde hitta då.

Niclas Wargren vill inte ange något datum kring när den nya förundersökningen kan tänkas vara klar.

– Något beslut angående den pågående förundersökningen kan det inte bli frågan om förrän under slutet av hösten av det skälet att jag inte vill fatta något beslut innan vi har de här analyserna klara.
