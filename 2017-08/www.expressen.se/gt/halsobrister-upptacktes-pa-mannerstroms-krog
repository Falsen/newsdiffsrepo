Hälsolarmet – om Leif
Mannerströms råbiff
Sanna Wikström

Det var i början av augusti som miljöförvaltningen gjorde ett kontrollbesök på Leif Mannerströms anrika Restaurang Kometen i centrala Göteborg. Och kontrollanterna kom fram till att krogen inte uppfyllde lagstiftningen om krav på säkra livsmedel.

– Vi rättar oss efter deras beslut, det är ingenting att tjafsa om, Leif Mannerström.

De brister som pekades ut handlade om hanteringen av färsk fisk och råbiff.

Enligt beslutet så kunde personalen inte visa upp något intyg från köttleverantören om att köttet som används till råbiffarna var säkert att äta rått. Kometens sätt att tillaga råbiff höll inte heller måttet, enligt beslutet:

"Ni riskerar att göra era kunder sjuka. På ytan av styckade köttdetaljer kan det finnas tarmbakterier, såsom EHEC och salmonella, som hamnat där vid slakttillfället. När köttet mals blandas bakterierna in i färsen. För vissa bakterier krävs bara ett litet antal bakterier för att orsaka matförgiftning", skriver miljöförvaltningen.



LÄS OCKSÅ: Här lämnar Bruce Springsteen Kometen i Göteborg

Miljöförvaltningen vill att Kometen ska "putsa" och bräsera köttet innan malning, för att minska risken för sjukdomsframkallande bakterier, står det i handlingen.

– Det är ett modernt beslut, där man påstår att man ska göra si och så när man hanterar råbiff. Och då har vi tagit till oss det och skrivit på att vi godkänner och gör så i fortsättningen, säger Leif Mannerström om beslutet.

Angående att Kometen inte kunde visa upp intyg från köttleverantören om att köttet är säkert att äta rått säger kändiskocken:

– Ja, men vi köper ju bara säkert kött. Vi köper av Dafgårds – fantastiskt kött – och av Johan i Hallen – fantastiskt kött. Man kan ju aldrig veta exakt vad man får, men vi köper det bästa. Vi prutar aldrig på någonting.

Han fortsätter:

– Jag har aldrig råkat ut för nånting när det gäller råbiff. Men det kan väl hända. Är oturen framme så. Men det gäller ju vad som helst.

Vidare konstaterade kommunens miljöförvaltning att restaurangen förvarade färsk fisk i för höga temperaturer under för lång tid.

"Om er fisk förvaras lång tid vid en temperatur som är gynnsam för tillväxten av hälsofarliga mikroorganismer så ökar risken för att matförgiftning ska inträffa. Miljöförvaltningen kunde konstatera att er fisk förvarades för varmt under en längre tid", står det i beslutet.

– Vi städar ju där varje dag. Jag tror att den dagen så var kylen helt nystädad och då hinner inte temperaturen gå ner, säger Mannerström.



LÄS OCKSÅ: Leif Mannerströms ilska mot äldrematen



Stjärnkrögaren understryker dock att han tycker att miljöförvaltningens kontroller är bra och viktiga.

– Jag tycker det är väldigt bra att man håller efter. Det finns ju restauranger som verkligen behöver hållas efter. Det är bra att de gör det, säger han.
