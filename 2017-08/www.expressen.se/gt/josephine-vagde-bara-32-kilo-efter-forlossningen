Josephine vägde bara
32 kilo efter förlossningen
Love Hansen Siilin

Efter att ha levt mer än halva sitt liv med ätstörningar var det en luttrad Josephine Swanson som för 2,5 år sedan gick till samtalet som hennes svärmor ordnat med enhetschefen på ätstörningsenheten i Varberg.

– Hon sa att om jag kände stickningar i händer och fötter så skulle jag ringa ambulans. För det var ett tecken på saltrubbningar från då jag kräkts och att jag var på väg att få ett akut hjärtstopp. Jag hade redan känt det så då insåg jag att det var väldigt nära, säger hon.

Orden triggade i gång något hos Josephine och skulle komma att bryta en 16 år lång förbannelse.

För redan i tidig ålder var Josephine intresserad av idrott – hon älskade både fotbollspassen och löpturerna med sin mamma. Men kombinationen av höga krav på sig själv och prestationsångest gjorde att löpningen blev ett redskap.

– Jag löpte för att dämpa ångesten och att få bort de onda tankarna.

Då var Josephine Swanson tolv år gammal. Ett år senare lades hon in på Skene lasarett med anorexi, ett ultraljud visade att hennes organ höll på att stänga ner.

Men efter ett år gick anorexin över i bulimi. Svälten hade gjort att hon inte kunde reglera sin hunger och hon började hetsäta – något hon lyckades dölja till en början.

– Alla trodde att jag mådde mycket bättre men de insåg att det var något annat. Det var enorma mängder och inte en bulle extra. Två pizzor, två chipspåsar, två chokladkakor, tre halvlitersglassar, två 1,5-literscola, och en påse lösgodis. Det var en episod och det höll jag på med fem dagar i veckan, ibland flera gånger om dagen.



LÄS OCKSÅ: Maria Larsson om ätstörningarna – nu är svenskan VM-klar

Oron för Josephine växte hos familj och vänner och flera försök till att göra henne frisk från sjukdomen gjordes – utan att lyckas.

– Sjukdomen är så jävla stark, man skulle kunna jämföra det med att vara heroinist nästan. Mina föräldrar har under åren insett att jag måste göra resan själv.

Hon har alltid varit öppen med sin sjukdom, medgett att hon har ett problem. När hon för åtta år sedan träffade sin make Martin berättade hon om bulimin efter tre veckor.

– Han har varit min stora stöttepelare och sa direkt att vi ska ta oss igenom det tillsammans.



LÄS OCKSÅ: Matlagningen räddade Lovisa från ätstörning

Men envisheten visade sig från sin sämsta sida och Josephine kunde inte bryta med sina ätstörningar. Som värst var det när hon för 2,5 år sedan var gravid med sitt andra barn William.

– Två veckor innan förlossningen träffade vi några vänner. De har i efterhand sagt att när de åkte därifrån grät de och sa att "det var nog sista gången vi såg Josephine". De trodde inte att jag skulle överleva förlossningen.

Vänner och familj bad henne även om att göra ett kejsarsnitt men William föddes på naturlig väg. Men bilderna från två dagar efter förlossningen talar sitt tydliga språk – där vägde Josephine 32 kilo.

Det var kort efter det som samtalet med enhetschefen ägde rum – vilket blev en väckarklocka. Josephine skrev in sig på ett 12-veckorsprogram och envisheten, som tidigare hållit kvar henne i sin sjukdom, gjorde nu att hon blev fri från den.

Efter att i 16 år inte varit frisk i mer än tolv dagar har hon nu levt i 2,5 år utan ätstörningar – och mot alla odds kunnat börja löpa igen.

– De sa att jag aldrig skulle kunna löpa igen, risken för ett återfall var för stor, säger hon.

Rädslan fanns där men Josephine tog det lugnt i början, utan krav eller press. I dag har hon med sig löpskorna överallt och förbereder sig just nu för att springa Lidingöloppet med att träna fem dagar i veckan.

Hon åker även runt, främst hos idrottsföreningar och anhöriga, och föreläser om sjukdomen för att sprida kunskap och väcka hopp om att det finns en väg ut.

– För kunde jag rikta all min energi på att planera mina hetsätningar. Nu lägger jag den energin på min familj, träningen och att njuta av livet.
