Bebis slungades ur sin
vagn under bussfärd
Sanna Wikström

Det var vid lunchtid under tisdagen som olyckan ägde rum ombord på en Västtrafikbuss på väg mot Partille. En person som befann sig på bussen berättar:

– Det hade stigit på en tjej med en barnvagn. Hon ställde den där barnvagnar ska ställas ombord på bussen och låste hjulen.

Men när bussen körde under järnvägsbron vid Svingeln i centrala Göteborg så gjorde bussen plötsligt en kraftig sväng.

– Han körde skrämmande fort – som om han var två tidtabeller för sen, säger passageraren.

Och i samband med den kraftiga svängen så hände det som inte får hända. Barnvagnen välte och den fem veckor gamla bebisen slungades ut.

– Barnet kastades ungefär en och en halv meter av kraften och landade nedanför trappstegen mot bussdörren. Mamman bara grät och lyfte upp barnet för att undersöka det. Flera andra passagerare hjälpte till. Det hade kunnat sluta riktigt illa, berättar vittnet.



LÄS OCKSÅ: Tvillinggravida Saras mardrömsfärd med bussen: "Chockad"



Chauffören ska inte ha noterat incidenten som utspelat sig längre in i bussen utan kört vidare i, enligt medpassageraren, hög hastighet.

– Jag gick fram till honom efteråt och frågade om han inte sett barnvagnen som välte. Jag gick också in på Västtrafiks kontor när vi var framme i Partille. De sa åt mig att ringa till Västtrafik och berätta om händelsen, så det gjorde jag.

Västtrafik bekräftar händelsen och har fått en förklaring av busschauffören:

– Det som hade hänt var att föraren väjt för en bil som tvingade bussen att byta körfält. Då ska barnvagnen ha rullat ut mot mittdörrarna. Busschauffören ska inte ha noterat detta när det hände utan blev påtalad efteråt av en kvinna, säger Jens Holmberg, pressinformatör på Västtrafik.

Barnet ska enligt information till Västtrafik vara fem veckor gammalt och fördes till sjukhus i ambulans för kontroll.

– Det ska inte ha varit någon fara, men det är självklart bra att de åkte in och undersökte det, säger Jens Holmberg.

Västtrafik kommer att utreda händelsen.

– Den aktuella chauffören kommer att få skriva en rapport om det som hände. Vi tycker också att det är bra om mamman till barnet tar kontakt med oss eller med Keolis. Inte minst av försäkringsskäl, alla som åker på våra bussar omfattas ju av en försäkring, säger Holmberg och fortsätter:

– Om kvinnan polisanmäler så kommer vi att bistå polisen. Vi tycker att det är bra att incidenter utreds ordentligt så att arbetet med att förebygga dem blir bättre.



LÄS OCKSÅ: Busschauffören sms:ade – mitt på motorvägen



Medpassageraren som blev vittne till händelsen säger sig inte tro på versionen om att bussen väjde för en personbil.

– Det var ingen inbromsning, det var bara en kraftig sväng. Det tror jag är lögn, säger personen, som funderat mycket på mamman och den lilla bebisen efter händelsen:

– Jag har haft ågren efteråt för att jag inte hjälpte till mer.
