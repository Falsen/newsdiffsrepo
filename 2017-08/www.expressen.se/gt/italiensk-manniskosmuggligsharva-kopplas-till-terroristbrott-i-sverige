Människosmugglare
kopplas till terrorism
Daniel Olsson

Det var i maj som polisen i Grums stannade en bil med två syriska medborgare på väg från Norge. Då männen kroppsvisiterades hittades över en halv miljon kronor i kontanter, nedstoppade i kläderna.

Under sommaren knöts ytterligare en man till utredningen som bland annat rör grovt penningtvättsbrott och misstänkt terrorfinansiering.

Nu har även italienska myndigheter fått upp ögonen för den svenska utredningen som i delar bedrivs av Säkerhetspolisen, Säpo. Två av de redan häktade männen, två bröder från Östergötland, misstänks för bland annat människosmuggling. Båda nekar.

– Min klient nekar både till de svenska och italienska misstankarna, säger advokaten Lennart Högberg som företräder en av männen som också misstänks för terrorfinansiering.

Hans bild är att de parallella utredningarna bedrivs efter hypotesen att pengarna i Grums härrör från människosmuggling och att pengarna skulle gå till terrorfinansiering.

Italienska myndigheter har begärt - och fick häromdagen besked om - att få ta del av en del av de stora beslag som gjorts hos de två misstänka. Det rör sig om speglade datorer och mobiltelefoner.



LÄS MER: Två gripna för terroristbrott



Även pappershandlingar som tagits om hand vid bland annat husrannsakningar lämnas ut. De båda misstänkta männen ville inte att uppgifterna skulle lämnas ut. Bland annat uppger de att datorer, mobiltelefoner och läsplattor som tagits i beslag tillhör deras barn.

Kammaråklagare Martina Winslow vid internationella åklagarkammaren i Stockholm är förtegen om de italienska misstankarna.

– Vi har fått en begäran om rättslig hjälp från Italien. Där finns misstankar mot två av de här personerna, säger Martina Winslow.

Sekretessen är i regel mycket stark då andra länder begär rättslig hjälp i Sverige.

Och inte heller advokaten Lennart Högberg kan gå in i några detaljer:

– Det är väldigt löst både vad gäller de italienska misstankarna och de svenska misstankarna. Det har varit många och långa förhör i två parallella och till och med tre utredningar om man räknar med den italienska, och jag upplever inte att man kommit närmare än var man var i mitten av juni, säger han.

De två bröderna kom för några år sedan från krigets Syrien. En av bröderna uppger att han i sitt hemland arbetat inom bygg- och restaurangyrken. Den andre uppger att han har en bakgrund som elektriker och snickare.

Den formella misstanken om terroristbrott är "finansiering av särskilt allvarlig brottslighet i vissa fall".
