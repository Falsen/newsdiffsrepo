Lördag 19 augusti 2017
Sjuke Neo nekas hjälp
av Försäkringskassan
Eva Rogsten

Livet har ständigt varit en kamp sedan Neo föddes 2010, både för Neo själv och för föräldrarna. De ständiga sjukhusbesöken, ovissheten, kriserna då Neo lurat döden och alla samtal till Försäkringskassan och Kungsbacka kommun då Monica Hjertén och hennes exmake Peter vädjat om avlastning och hjälp för sonen.

Även Kungsbacka-Posten har berättat om Neos svåra situation.

Neo föddes 2010 med en ovanlig sjukdom som bara sju barn i världen har. Det handlar om ett kromosomfel som ger en rad missbildningar. Bland annat upptäcktes att Neos matstrupe var av och att den gick in i luftstrupen. Han opererades första gången när han var en dag gammal.

– Det har varit fruktansvärt, jättejobbigt. Vi har även ett barn till – Milo – som är ett och ett halvt år äldre, att ta hand om, säger Monica Hjertén.

Hon förklarar att Neo trots allt haft ett "ganska bra liv" från han var 1,5 år fram till hösten 2016 då han ännu en gång drabbades av en svår lunginflammation och blev beroende av syrgas dygnet runt. Det är lungorna som Neo haft störst problem med under åren.

I april i år fick han en ny lunginflammation och i juni opererades han.

– När de sövde honom gick något fel så att han inte fick tillräckligt med syrgas. Något som sjukhuset gjort en lex Maria-anmälan om, berättar Monica Hjertén.

Och Neo blev inte bättre efter operationen.

– En dag sa de att de inte kunde göra något mer, att han skulle få somna in. Men efter en vecka blev han bättre och kämpade sig tillbaka, säger Monica.

Nu ligger Neo fortfarande på sjukhus, kopplad till respiratorn. Och föräldrarnas kamp fortsätter. Monica har för två veckor sedan fått rätt mot Försäkringskassan att få vabba.

Nu gäller det rätten till assistans medan Neo ligger på sjukhus.

Innan sjuåringen blev inlagd hade han 18 timmars assistans i hemmet per dygn.

– Men så fort vi läggs in blir han av med assistenterna. Då blir de uppsagda. Vi förlorar de assistenter vi haft i tre år, som älskar Neo och har lärt sig hans signaler och tecken när han behöver hjälp, förklarar Monica.

Hon säger att Försäkringskassan och Kungsbacka kommun menar att föräldrarna själva ska klara att ta hand om Neo på sjukhus, att det är "ett normalt föräldraansvar ".

– Men det är inte normalt att ligga så här, kopplad till respirator 24 timmar om dygnet. Neo kan inte ge några ljud ifrån sig, inte meddela sig när han har ont eller är ledsen. Sjukvårdspersonalen kan inte vara med honom hela tiden. Själv kan jag inte ens gå på toaletten när jag är på sjukhuset. Neo kan inte lämnas ensam, säger Monica.

I mitten av sommaren kom avslag från Försäkringskassan och i förra veckan lämnade kommunen nekande besked.

– Hur ska vi orka? Jag har gråtit och bett på mina bara knän och förklarat att jag och Neos pappa är helt slut. Men de bara beklagar och säger att de inte kan hjälpa oss, säger Monica.

Försäkringskassan hälsar att man kan kommentera fallet, men inte under rådande omständigheter.
