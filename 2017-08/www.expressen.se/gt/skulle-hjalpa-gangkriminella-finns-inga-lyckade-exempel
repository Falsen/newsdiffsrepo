Skulle hjälpa gängkriminella
– finns inga lyckade exempel
Björn Lindsten

"Uppdrag Granskning" visar i onsdagens program hur Göteborg hanterat den organiserade brottsligheten det senaste decenniet. Man har pratat med invånare i Biskopsgården, poliser och ansvariga representanter för Göteborgs stad.

En av dem är Sören Rafstedt. Han är planeringsledare för avhopparverksamheten i Göteborg som ligger under "Kunskapscentrum mot organiserad brottslighet" sedan 2011. En verksamhet som ses som föredömlig där polis och olika myndigheter samverkar.

Och planeringsledaren Sören Rafstedt är nöjd med arbetet under de sex år som man hållit på.

– Jag tycker det går väldigt bra. Det är många som berömmer Göteborg. Vi har en struktur och en riktlinje. Många andra har inte det, förklarar han för UG:s reporter Lina Makboul.

Som då ställer följdfrågor:

Hur många gängkriminella har ni räddat?

– Det handlar om ett hundratal som varit i kontakt med oss.

Har ni räddat 100 från gängverksamhet?

– Nej, det kan jag inte säga.

Men hur många av dessa är inte kriminella i dag?

– Det måste gå ett antal år innan vi kan göra den tillbakablicken. Ingen vet hur det gått ännu.

Rafstedt pekar också på att det är deras uppgift att slussa de gängkriminella vidare, till exempel till socialtjänsten i den stadsdel de bor.

Ansvarige för socialtjänsten i Västra Hisingen, den stadsdel dit Biskopsgården hör, kan inte heller bekräfta att man hjälpt en enda gängkriminell tillbaka till ett hederligt liv.

UG:s granskning, som innehåller två avsnitt, handlar om den gängrelaterade kriminaliteten som blir ett allt större problem i allt fler stadsdelar i Sverige. Granskningen tar avstamp i Biskopsgården.

30 gängrelaterade mord har skett i Göteborg de senaste fem åren. Hälften av dem i Biskopsgården. Två barn har blivit offer i gängkrigen: åttaårige Yuusuf Warsame som blev offer för en handgranat i Biskopsgården och fyraåriga Luna Mandic som dog till följd av bilsprängning i en annan del av Hisingen.

Programmet "Uppdrag Granskning" sänds i SVT1 och på SVT Play på onsdag den 30 augusti klockan 20.00.
