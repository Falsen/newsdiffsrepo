Bisarra prisökningen på
bostäder: 316 procent
Sanna Wikström

De färska siffrorna kommer från Svensk Fastighetsförmedling som med hjälp av statistik från Svensk Mäklarstatistik har kartlagt prisutvecklingen på bostäder under de senaste tio åren. Av Västra Götalands 49 kommuner hade 18 stycken tillräckligt stort antal sålda bostadsrätter för att kunna ingå i analysen – av dessa så har in än 16 kommuner haft en prisökning på över 100 procent.

Den kommun där priserna stigit som mest över en tioårsperiod är Strömstad – med hela 316 procent.

– Strömstads läge nära den norska gränsen gör att många norrmän söker sig till kommunen när de ska köpa sommarbostad. Norrmännen har generellt sett goda ekonomiska förutsättningar och prisnivåerna i Strömstad är lägre än i Norge. Detta är en av anledningarna till att priserna i kommunen har ökat med så mycket, säger mäklaren Daniel Landgren i ett pressmeddelande.

Etta och tvåa på listan ligger Borås och Skövde där priserna har ökat med 305 respektive 246 procent. Daniel Landgren i pressutskicket:

– I Borås har priserna däremot stigit av andra anledningar, exempelvis har infrastruktur och kommunikation mellan Borås och Göteborg utvecklats ordentligt.

I Göteborg har priserna ökat med 113 procent under senaste decenniet – och är därmed den storstadskommun där priserna stigit mest. Priserna på bostadsrätter i Stockholm har ökat med 87 procent och i Malmö med 58 procent.

– Även i Göteborg har vi sett stora prisökningar under de senaste tio åren. Det är främst på grund av att det byggts alldeles för lite i kommunen. Prisökningarna har lett till att många söker sig till närliggande kommuner som Ale och Kungälv där man kan få mer bostad för pengarna. Framöver tror jag att priserna kommer fortsätta att stiga. Framförallt i de kommuner som har goda pendlingsmöjligheter till Göteborg, säger Landgren vidare.

Fotnot: Av Västra Götalands 49 kommuner så var det de 18 i listan ovan som hade tillräckligt stort antal sålda bostadsrätter för att kunna ingå i analysen.
