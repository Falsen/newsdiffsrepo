Bedragare försökte lura
John med Nordea-nummer
Oskar Lindwall

Det var i förra veckan som John Howard från Göteborg blev uppringd av en bedragare som påstod att hans kort hade blivit kapat.

Bedragaren menade att utgifter på flera tusentals kronor hade dragits från Johns konto av såväl Media markt som Netonnet och en biluthyrningsfirma.

– Jag tyckte att det var lite konstigt för jag brukar vara inne och kolla mitt konto flera gånger om dagen. När han ringde hade jag nyss varit inne och det var ingenting som var förändrat, berättar John Howard.



LÄS OCKSÅ: Polisens varning – för "trovärdig" bedragare

Bedragaren ville komma åt John Howards bank-ID-uppgifter för att de tillsammans skulle kunna granska utgifterna.

– Det kändes väldigt konstigt allting men jag sa åt honom att spärra kortet och sen mejla över kontoutdrag, säger han och berättar att han efter det märkliga samtalet bestämde sig för att ringa upp samma nummer igen – och då kom chocken. Det var nämligen Nordeas växel som svarade i andra änden.

– De förstod ju inte alls vad det var som hade hänt, säger han.

Nordea har efter händelsen gått ut med en varning på sin hemsida. Där skriver de bland annat att Nordea aldrig ringer upp sina kunder för att få fram personlig information. De uppmanar också sina kunder att vara vaksam när någon ringer och uppger att den arbetar för banken.

Magnus Lindegren, som är chef för bedrägerisektionen i Göteborg, konstaterar att det här är ett problem som det är svårt att komma till bukt med.



LÄS OCKSÅ: Handikappad kvinna fick konto länsat av bedragare

– Spoofing är ett allvarligt problem som både kan förekomma via mejl och telefon. Man gör så att mottagaren får fram ett förvalt telefonnummer men egentligen är det inte därifrån det ringer. Det har förekommit en del fall med personer som uppger att de ringer från Microsoft med svenska nummer, säger han.

Vad gör man från polisen?

– Det är jättesvårt, jag ska inte säga att det är omöjligt men det är avsevärda problem som egentligen är svårt att skydda sig mot.

Vad har du för uppmaning till de som kan drabbas?

– Man måste våga vara ifrågasättande. Banken ringer aldrig för att få fram uppgifter på det sättet och det är viktigt att vara medveten om det. Känns det konstigt i magen måste man kolla upp varifrån det faktiskt ringer, säger han.
