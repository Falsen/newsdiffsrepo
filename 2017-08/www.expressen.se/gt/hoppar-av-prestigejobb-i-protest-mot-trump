Hoppar av prestigejobb
– i protest mot Trump
Björn Lindsten

Bo Rothstein, 63, är professor i statsvetenskap vid Göteborgs universitet. Han har tidigare varit gästforskare vid en rad universitet med hög status. De senaste 1,5 åren har han varit tjänstledig från GU. Meningen var att han skulle säga upp sin tjänst och i stället avsluta yrkeskarriären på "Blavatnik School of Government" i Oxford.

Men i början av augusti fick Rothstein information om att Leonard Blavatnik, mannen som finansierade bland annat hans tjänst via en donation i miljardklassen till Oxford, också matade Donald Trump med stora pengar.

Det var Dallas News som avslöjade kopplingen.

– Trumps politik är raka motsatsen till vad min forskning visar är grunden för att åstadkomma mänsklig välfärd. Jag skulle inte kunna stå och se studenter i ögonen med den här nya informationen, säger Rothstein och fortsätter:

– Men jag är ju forskare så jag bestämde mig för att kolla om uppgifterna verkligen stämde. Det kom jag snabbt fram till att de med all sannolikhet gör. Det handlar om trovärdiga källor, säger Rothstein.

Professorn väntande ändå med att ge offentlighet åt sitt beslut.

– Detta av hänsyn till min dekan och mina kolleger i Oxford som haft semester under augusti. Jag ville inte förstöra deras ledighet.

Rothsteins Trump-smäll är en stor nyhet i första hand i Sverige där Rothstein är en profilerad politisk debattör, men också internationellt eftersom han lämnar Oxford, rankat som världens bästa universitet.  Bland annat har brittiska The Guardian uppmärksammat göteborgarens avhopp.

Vad är det som gör att du inte vill förknippas med Trump?

– Hans politik raserar grunden för många ideal som är basen för en fungerande demokrati. Han respekterar varken valresultat, politiska motståndare eller en fri press. Han är farlig på riktigt.

Bo Rothstein har tre månaders uppsägning från sin tjänst i Oxford. När dessa har gått är planen att återgå till tjänsten på Göteborgs universitet.
