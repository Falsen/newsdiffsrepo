JUST NU: Man skjuten –
polisen jagar gärningsmän
Love Hansen Siilin

Flera privatpersoner larmade under sena torsdagskvällen, strax innan klockan tio, polisen efter att ha hört flertalet skott avlossas i Frölunda i Göteborg.

Polispatrullerna som larmades till platsen kunde snabbt hitta en skadad man. Mannen ska vara mellan 20 och 30 år gammal.

– Han har förts till sjukhus i ambulans, säger Ulla Brehm.

Polisen har inga uppgifter på hur många skott det är som mannen träffats av och hans tillstånd är i nuläget oklart.

Enligt Brehm ska mannen ha skjutits i anslutning till platsen där han hittades som är i området kring Bergkristallsparken. En hundpatrull har även hittat hylsor i närheten.

Flera vittnen ska ha berättat för polisen att de sett två mörkklädda män lämna i en mörk bil.

– En ska ha haft ett par grå adidasbyxor och en mörk jacka. Den andra misstänkte har haft mörka byxor och mörk jacka, säger Ulla Brehm.

De två männen ska enligt Ulla Brehm vara mellan 160 och 180 centimeter långa.

–  Vi bedriver givetvis spaning i och omkring det här området och signalementet på den här bilen har larmats ut till alla patruller, säger hon.

Polisens tekniker ska ha beordrats ut till platsen för att göra en brottsplatsundersökning. Man har nu inlett en förundersökning gällande mordförsök.

Inga personer som kan misstänkas vara inblandade i skjutningen har ännu gripits.
