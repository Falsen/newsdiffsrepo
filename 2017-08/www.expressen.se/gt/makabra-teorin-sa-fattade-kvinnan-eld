Makabra teorin: Så
fattade kvinnan eld
Björn Lindsten

Det var den 1 augusti strax före klockan 21 som kvinnan var ute för att slänga sopor på Valhallagatan i Skara.

Plötsligt fattar hon eld.

Inga vittnen såg vad som hände, men det var fortfarande ljust ute och många människor i rörelse. Några av dem hjälpte kvinnan att släcka elden och ett stort räddningspådrag kallades till platsen. Till en början verkade kvinnan inte vara allvarligt skadad. Hon var talbar och sa att hon inte hade en aning om varför hon började brinna.

Men det konstaterades att kvinnan fått mycket allvarliga skador och hon vårdas fortfarande på brännskadecentrum vid Akademiska sjukhuset i Linköping.

– Det var först under förra veckan vi kunde höra henne, berättar Håkan Fasth, utredare vid polisen i Lidköping.

Då hade det gått över tre veckor sedan hon fattade eld.

– Hon har svåra brännskador och genomför ständiga transplantationer, berättar Fasth.

På sjukhuset ger man följande kortfattade kommuniké kring patienten: "Hon opererades akut. Läget nu är allvarligt, men stabilt".

Vad gav förhöret med den skadade kvinnan?

– Inte så mycket som vi hoppats. Hon har inte sett eller hört någonting. Hon har ingen aning om vem som skulle vilja skada henne, ligger inte i tvist eller konflikt med någon.

Denna bild bekräftas av kvinnans anhöriga. Och hon är inte känd av polisen sen tidigare.

– Hon är en till synes helt normal och hederlig kvinna i 60-årsåldern, uppger Håkan Fasth.

Initialt trodde många att det handlat om en oförklarlig olycka. Den tesen har Håkan Fasth nu mer eller mindre övergivit.

– Det här handlar säkerligen om ett brott, säger Håkan Fasth.

Platsen där kvinnan slängde sina sopor är omgärdad av en relativt hög häck åt tre håll. Och ingången kan inte ses från mer än ett fåtal lägenheter.

Polisen tror nu att en eller flera gärningsmän gömt sig i buskaget och smugit på kvinnan bakifrån och tänt eld på henne.

– Ja, det är det mest sannolika.

Det är främst två saker som talar för detta: dels att kvinnan inte märkte något förrän hon började brinna, dels att de svåra brännskadorna finns på hennes bakre kroppsdelar: rygg, rumpa och baklår.

Har kvinnan antänts med någon form av vätska?

– Ja, men jag vill i nuläget inte gå in på vilken slags vätska det handlar om.

Polis har sökt vittnen via medier i flera veckor. Man har också knackat dörr i närområdet ett antal gånger.

– Men ingen som sett något som kan sättas i samband med händelsen har gett sig tillkänna, säger Håkan Fasth.

Utredaren är mycket mån om att komma i kontakt med vittnen eller om någon tror sig ha relevant information som kan leda utredningen framåt. Den som har det kan ringa polisen på nhummer 114 14.
