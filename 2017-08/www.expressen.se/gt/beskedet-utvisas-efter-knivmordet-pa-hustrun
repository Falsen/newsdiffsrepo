Beskedet: Utvisas efter
knivmordet på hustrun
Erik Göthlin

Sent på kvällen den 22 november 2016 kallades polisen till ett lägenhetshus i Jönköpings kommun efter larm om ett bråk.

Inne i en lägenhet hittades en kvinna allvarligt knivskuren – hon avled av sina skador. I anslutning till platsen hittade polisen kvinnans man Habtom Tesfamichael Gebreyesus, 43.

Det visade sig att han huggit ihjäl sin fru efter ett bråk. Enligt domen var paret oense om när barnen skulle nattas. Då lyfte mannen upp frun, bar ut henne till köket och högg ihjäl henne med en Ikeakniv. Parets skrämda barn flydde lägenheten.

– Mannen tappar fullständigt kontrollen, har åklagaren Lisa Hedberg tidigare sagt om händelseförloppet.

I förhör har han själv berättat att han tyckte att hustrun förändrats och inte besvarade hans kärlek. Han upplevde att hon inte ville vara intim med honom, något han enligt domen från Jönköpings tingsrätt hade svårt att acceptera.



LÄS MER: Hustrumördarens skräck: Att torteras



Tingsrätten dömde honom till 18 års fängelse och utvisning för mord. Hovrätten fastställde tingsrättens beslut.

Habtom Tesfamichael Gebreyesus har erkänt dådet och accepterat sitt straff.

– Min klient har genomgående erkänt gärningen han är dömd för och accepterat att svensk praxis ser ut så här, har hans advokat Bertil Tengberg tidigare sagt till SVT.

Däremot ville han slippa utvisning till hemlandet Eritrea.

– Jag ber svenska staten att bevilja mig skydd, sa han under rättegången enligt SVT.



LÄS MER: Mördarens vädjan – skydda mig Sverige



Enligt mannen själv var han yrkessoldat i hemlandet, men deserterade. Han är rädd för att utsättas för tortyr om han utvisas och därför har han via sin advokat klagat till Högsta domstolen (HD) om att slippa utvisning.

Men i dagarna meddelade HD att man inte prövar hovrättens beslut om utvisning. Därmed står hovrättens dom fast.
