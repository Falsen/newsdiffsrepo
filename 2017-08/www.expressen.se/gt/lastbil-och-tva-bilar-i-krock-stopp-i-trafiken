Lastbil och två bilar i krock – stopp i trafiken
Eva Rogsten

Polisen fick larm om olyckan på riksväg 44 klockan 07.48 på onsdagsmorgonen.

- Det är en lastbil och två personbilar som har krockat, säger Hans Lippens, polisens presstalesman i region väst.

Det är oklart hur olyckan inträffat. Ingen person ska vara allvarligt skadad.

– Alla hade kunnat ta sig själva när vi kom till platsen. En person klagar på rygg- och nacksmärtor och tas om hand av ambulanspersonal, säger Magnus Lagrell, insatsledare vid räddningstjänsten Mitt Bohuslän.

Senare meddelas att en person har fått föras till sjukhus.

Räddningstjänsten är strax före klockan halv nio kvar på platsen för att göra ren vägbanan.

– Vi plockar bort bildelar och sanerar motorolja och andra vätskor som kommit ut på vägen, säger Magnus Lagrell.

Olyckan har orsakat stor påverkan på trafiken och långa köer har uppstått på platsen. Riksväg 44 har spärrats av i väntan på bärgare som ska forsla bort fordonen.

Vägen har fått stängas av mellan Ramserödsmotet och Kurödsmotet i östlig riktning.

Vid niotiden är avspärrningarna hävda och trafiken rullar igen.
