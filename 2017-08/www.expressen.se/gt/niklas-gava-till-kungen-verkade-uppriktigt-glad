Lördag 19 augusti 2017
Niklas gåva till kungen:
"Verkade uppriktigt glad"
Björn Lindsten

Kung Harald har nyligen fyllt 80 år och är dokumenterat idrottsintresserad. Han syns ofta på hedersläktare under stora idrottsevenemang.

Särskilt brinner han för segling. Han har deltagit i flera OS och är fortfarande aktiv tävlingsseglare.



LÄS OCKSÅ: Svenska kungafamiljen festade i Oslo



Kung Harald deltar i VM för åttametare som just nu pågår i Hankö utanför Fredriksstad i Oslofjorden, bara några mil från den svenska gränsen.

Kungens båt "Sira" har hävdat sig väl i konkurrensen. Detta trots att Kung Harald nyligen var inlagd på sjukhus.

Under VM hejas han på av bland annat prinsessan Märtha Louise, vilket bland annat norska TV2 uppmärksammat.

Under gårdagen var kronprins Håkon på plats och kollade på pappa kungen.

En annan supporter i dessa dagar är Niklas Amundson som fredag eftermiddag lämnade över sina presenter till den folkkäre "kongen".

– Det var en målning av hans båt "Sira" som han tävlade med här. Jag fick veta att den aldrig målats av tidigare, och det verkar som att Kung Harald blev riktigt glad. Vi pratade en bra stund, han var oerhört trevlig, säger Amundson.

Niklas Amundson lämnade också över en tavla på norska flaggan till Kung Harald.

– Jag hoppas att den ska hamna på det norska kungaskeppet "Norge", säger Niklas Amundson.

Detta var inte första gången han gav ett av sina verk till en kunglighet. I samband med Volvo Ocean Race fick svenska Kung Carl XVI Gustaf en annan av Amundsons målningar att hänga upp i slottet.



LÄS OCKSÅ: Getingbetyg: Snyggaste klänningarna på kung Haralds kalas



– Prins Albert (av Monaco) och Prins Henrik (av Danmark) har också fått tavlor av mig. Så man börjar bli lite van, skojar Marstrandsbon som inte bara är konstnär utan också arbetar på Kustbevakningen.

Nu planerar han en utställning i Oslo på motiv från VM-tävlingarna med kunglig glans.

– Jag kommer att försöka hinna ha sex-sju målningar klara härifrån till nästa sommar.

Blir det några fler kungar som ska få ta del av din konst?

– Jag hoppas det. Det kan bli något med den spanske kungen (Felipe VI) nästa gång.
