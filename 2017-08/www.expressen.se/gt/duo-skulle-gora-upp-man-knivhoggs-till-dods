Duo skulle "göra upp" –
man knivhöggs till döds
Erik Göthlin

En ung man, 22 år gammal, hittades död i ett skogsområde bakom en skola i Partille i februari i år. Han hade blivit knivhuggen flera gånger och avlidit till följd av skadorna.

En 19-åring man, då 18 år gammal, greps som misstänkt för mordet.



LÄS MER: 22-årig man knivhöggs till döds



I tingsrätten blev straffet sju och ett halvt års fängelse för mord. Nu har hovrättens dom fallit: Straffet skärps med ett halvår till åtta års fängelse.

Hovrätten skriver:

"Sammantaget talar den nu redovisade bevisningen med styrka för att NN1 har varit gärningsman. Den övriga utredningen i målet leder inte till någon annan slutsats. Hovrätten finner alltså ställt bortom rimligt tvivel att NN1 var den som utdelade knivhuggen mot NN2."

Rätten fastslår att 19-åringen hade ett så kallat likgiltighetsuppsåt när han berövade 22-åringen livet. Han måste ha varit medveten om att det fanns en mycket stor sannolikhet att offret skulle dö, resonerar rätten. Och därmed ska gärningen bedömas som mord.

Enligt åklagaren Jim Westerberg som åtalade mannen bottnade mordet i en konflikt mellan de två unga männen. De ska ha varit osams ett tag och även bråkat tidigare. Bland annat ska offret ha skrivit "olämpligheter" på gärningsmannens Facebook.



LÄS MER: Ung man höggs ihjäl nära skola



De bestämde sig för att göra upp "man mot man". Men det blev aldrig någon "man mot man"-situation. I stället ska gärningsmannen ha kommit dit med ett tio, 15-tal vänner, enligt åklagaren. På en övervakningsfilm ska 19-åringen ses visa upp kniven precis innan mordet sker.
