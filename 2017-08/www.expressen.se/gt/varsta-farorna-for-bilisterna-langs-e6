Värsta farorna för
bilisterna längs E6
Björn Lindsten

Farorna på E6 kan delas in i två huvudgrupper:

Risken att råka ut för en olycka av olika anledningar. Här är trenden svagt negativ.

– Jag skulle vilja säga att vi haft en ganska normal sommar på E6 så här långt sett till antalet olyckor och skadade personer, det är inget som sticker ut i statistiken vad jag vet.

– Men aggressiviteten, stressen och risktagandet är nånting som sedan länge ökar i trafiken, inte minst på E6, säger Jenny Wester.

Risken att råka ut för kriminella. Här är trenden desto mer positiv.

– Vårt arbete med att få ner kriminaliteten i sommar längs E6 har varit mycket lyckad, säger Ingemar Nilja, poliskommissarie i Halland.

Han har varit med och lett en rejäl satsning i syfte att minska kriminaliteten längs motorvägen. Denna har gjorts i samarbete mellan polis och Trafikverket.

Den handlar om ökad polisiär närvaro, främst på de 19 rastplatserna från södra Halland via Storgöteborg och upp till norska gränsen.

Trafikverkets del har varit att röja, förbättra och viss mån bygga om på rastplatser. Till exempel förbättra belysningen, för att försvåra för kriminella. Tjuvar ska inte ha hjälp av insynsskydd när de begår brott.

– Just andelen inbrott i husbilar har gått ner oerhört mycket i sommar jämfört med de senaste åren. Det är en markant skillnad, uppger Ingemar Nilja.

Hur ser det ut med den övriga brottsligheten förknippad med E6: lastbilsstölder och dieselstölder, till exempel?

– Det är en klar minskning här också. Vi ska gå ut med den exakta statistiken kring detta när augusti är slut, men det står redan klart att det ser bra ut.

Poliser har varit synliga på rastplatser på ett helt annat sätt än tidigare somrar. Satt upp varningsskyltar, gått runt och pratat med trafikanter och varnat dem för att till exempel ha värdesaker synliga i bilen om de lämnar den.

– Sen har vi tagit en del tjuvar på bar gärning. Vi har jagat folk med hundar från en rastplats i Halland och jag tror att sådant sprider sig snabbt i kriminella kretsar, säger Ingemar Nilja.

Trafikanternas kanske största skräck, de så kallade vägpiraterna, verkar ha hållit sig borta från E6 helt och hållet i sommar.

– Jag har i alla fall ingen information om att de synts till, uppger Nilja.

De senaste rapporterna om vägpirater på E6 var 28 juni och 29 juni. Då var det Värmland som drabbades. Senaste kända incidenten på E6 skedde 26 maj i närheten av Uddevalla, dagarna innan polisens offensiv inleddes.

Polis genomför under den här veckan en nationell satsning på hastighetskontroller.

Den riktar sig främst på gator och vägar runt skolor, men man har också varit ute på E6 där genomsnittsfarterna blir allt högre.

– Att sänka hastigheten bara lite, om alla gjorde det skulle det göra skillnad. Både vad gäller antalet olyckor och antalet som dör i trafiken, säger Jenny Wester.

Enligt uppgifter från polisen inför veckans satsning på fartkontroller skulle 15 liv sparas om medelhastigheten sänks med 1 kilometer i timmen.
