Tisdag 22 augusti 2017
Polisens offensiv på E6
har skrämt vägpiraterna
Björn Lindsten

E6 är den i särklass mest trafikerade vägen i Västsverige. Att motorvägen också drar till sig en mängd kriminella personer och ligor är väldokumenterat.

Därför gjorde polisen tillsammans med Trafikverket en rejäl satsning på att minska kriminaliteten längs motorvägen. Den handlade om ökad polisiär närvaro, främst på de 19 rastplatserna från södra Halland via Storgöteborg och upp till norska gränsen.

Trafikverkets del har varit att röja, förbättra och viss mån bygga om på rastplatser, till exempel förbättra belysningen, för att försvåra för kriminella. Tjuvar ska inte ha hjälp av insynsskydd när de begår brott.

– Just andelen inbrott i husbilar har gått ner oerhört mycket i sommar jämfört med de senaste åren. Det är en markant skillnad, uppger Ingemar Nilja.

Hur ser det ut med den övriga brottsligheten förknippad med E6: lastbilsstölder och dieselstölder, till exempel?

– Det är en klar minskning här också. Vi ska gå ut med den exakta statistiken kring detta när augusti är slut, men jag tittade på hur det såg ut i fredags och jag måste säga att det ser väldigt bra ut jämfört med tidigare år.

Nilja är övertygad om att all slags brottslighet längs E6 har gått ner kraftigt i sommar jämfört med motsvarande period de senaste åren.

– Vi har varit på plats på rastplatser så mycket vi har hunnit. Satt upp varningsskyltar, gått runt och pratat med trafikanter och varnat dem för att till exempel ha värdesaker synliga i bilen om de lämnar den, säger kommissarien och fortsätter:

– Sen har vi tagit en del tjuvar på bar gärning, vi har jagat folk med hundar från en rastplats i Halland och jag tror att sådant sprider sig snabbt i kriminella kretsar.

Trafikanternas kanske största skräck, de så kallade vägpiraterna, verkar ha hållit sig borta från E6 helt och hållet i sommar.

– Jag har i alla fall ingen information om att de synts till, uppger Nilja.

De senaste rapporterna om vägpirater på E6 var 28 och 29 juni. Då var det Värmland som drabbades. Senaste kända incidenten på E6 skedde 26 maj i närheten av Uddevalla, dagarna innan polisens offensiv inleddes.
