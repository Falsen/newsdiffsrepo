Ledare i pingstkyrkan
våldtog 14-årig flicka
Erik Göthlin

Den 14-åriga flickan besökte pingstkyrkan i en västsvensk stad. Där jobbade den nu dömde mannen som ungdomsledare. Flickan tydde sig till mannen på grund av att hon inte mådde bra och mannen ska ha fungerat som hennes stöttepelare, enligt domen.

Men efter att mannen förklarat att han var kär i flickan ska flickan ha brutit kontakten med honom. En kontakt som senare återupptogs. Mannen har själv erkänt att han utfört sexuella handlingar mot flickan, samt att han visste om att hon bara var 14 år.

Mannen åtalades för barnvåldtäkt.

Tingsrätten fastslog att de sexuella handlingarna var att jämföra med samlag. Enligt rätten tog mannen initiativet och även om handlingarna inte var påtvingade i den bemärkelsen så kan de inte anses bygga på frivillighet och ömsesidighet, som tingsrätten uttrycker det. Tingsrätten dömde honom för våldtäkt mot barn.

Enligt rätten utnyttjade mannen det förtroende som flickan känt för honom i och med att han var hennes ungdomsledare i kyrkan.



LÄS MER: Ungdomsledare misstänks för våldtäkt



Nu har hovrättens dom fallit. Hovrätten fastställer tingsrättens dom och straffet på två år och åtta månades fängelse står därmed fast.

Utöver barnvåldtäkten döms mannen också för barnpornografibrott. Vid en husrannsakan hittade polisen 47 barnpornografiska bilder, varav 17 var av särskilt hänsynslös karaktär. I hans hem hittades också barnunderkläder som togs i beslag.

Den dömde mannen menar att händelsen var mindre allvarligt och att den därför ska bedömas som sexuellt utnyttjande av barn. Något rätten alltså inte tar hänsyn till.

Gällande barnporren har mannen förklarat att han ibland porrsurfat och råkat komma in på barnporrsidor, men då stängt ner sidorna direkt. Han menar också att nedladdningar startat av sig själva. Han har alltså inte själv sökt aktivt, menar han. Förklaringar som tingsrätten menade kan "lämnas helt utan avseende".

Mannens försvarsadvokat Richard Backenroth säger så här om domen:

– Med tanke på omständigheterna, som jag inte kan redovisa för då det (rättegången) skedde bakom stängda dörrar, så kan jag tycka att brottsrubriceringarna och påföljden borde ha kunnat vara annorlunda.
