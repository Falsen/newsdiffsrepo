Polisen Ulfs viktiga
text om självmord
Sanna Wikström

"Högstadiet 1970. En atletisk skolkamrat går i nionde klass. Han vinner alla idrottsgrenar. Han tar livet av sig. Skolan tystnar. Jag lär mig att man ska vara tyst."

Så inleds den uppmärksammade text om självmord som Ulf Boström, polisinspektör i Göteborg, har skrivit. Det var en vän och tidigare kollega som är engagerad i organisationen "Suicide zero" som bad den rutinerade Göteborgspolisen att dela med sig av sina erfarenheter i ämnet.

– Jag fick sätta mig ner och fundera. Vet jag något som andra inte redan vet? Det finns ju människor som är utbildade i ämnet och vet så ofantligt mycket mer än jag, säger Ulf Boström.

Han fortsätter:

– Men allt eftersom jag plockade fram erfarenheter och minnen från min tid som ung och som polis så upptäckte jag ett mönster. Att både jag och min omgivning alltid har tystnat när det gäller just självmord.

I texten, som på bara ett par dagar fått över 10 000 reaktioner på Facebook, berättar Ulf Boström vidare:

"År 1979 är jag färdigutbildad polis. På min första arbetsdag ska jag hämta mitt tjänstevapen. I vapenrummet träffar jag en äldre kollega som hälsar mig varmt välkommen. Två timmar senare har han skjutit sig i sitt hem. Stationen tystnar. Det enda jag förstod var att jag också skulle vara tyst.

I början på åttiotalet ställer sig någon framför tåget. Vår patrull får i uppdrag att söka efter kroppsdelar. Tyst och metodiskt samlar vi in bit för bit av det som tills nyligen var en människa. Vi pratar under lunchen, men inte om offret. Om offret är vi tysta.

I mitten på åttiotalet, på min station, arbetar en kollega som jag är bekant med. När han slutat för dagen åker han hem. Senare får vi besked om att han tagit sitt liv. Samma tystnad och tomhet. Jag är också tyst.

I mitten på åttiotalet åker jag och kollegan till en lägenhet. En släkting är orolig eftersom innehavaren inte öppnar eller svarar i telefon. Vi tar oss in i den välstädade bostaden. På bordet i vardagsrummet har innehavaren prydligt lagt upp testamente, försäkringsbrev, personliga detaljer och brev.

Vi hittar henne död i badkaret. Jag möter släktingarnas blick och beklagar sorgen. I övrigt är jag tyst."



– Jag insåg att jag och många andra varit tysta i alla dessa år. Den tystnaden bör brytas. Och det är ju precis det som "Suicide zero" och "Karin Boyes minneslopp" arbetar för, säger Ulf Boström.



LÄS OCKSÅ: Ambulansen dröjde en timme – Stefanie dog



"Karin Boyes minneslopp: loppet för dig som inte riktigt orkar" är ett välgörenhetslopp till förmån för "Suicide zero" som kommer att genomföras i Alingsås den 2 september. Det var på loppets hemsida som polisen Ulf Boströms text publicerades allra först.

– Tystnaden måste brytas. Och det är av den anledningen som jag tycker att det här är en viktig sak att lyfta. Både för den enskilde och för alla efterlevande, säger Boström.

"Jag vill rekommendera alla, var ni än befinner er, att anmäla er till Karin Boyes Minneslopp till förmån för Suicide Zero. Delta för dem som inte riktigt orkar", avslutar han sin text.
