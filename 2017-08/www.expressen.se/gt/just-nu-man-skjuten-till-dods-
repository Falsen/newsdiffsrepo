Lördag 19 augusti 2017
JUST NU: Man
skjuten till döds
Björn Lindsten

Polisen är än så länge förtegen om vad som hänt, men det handlar om en skjutning i Limmared utanför Borås.

Larmet om skottlossningen kom klockan 19.08.

– En person har avlidit till följd av detta. Han gjorde det på sjukhuset, berättar Söderqvist.

Personen som avlidit ska vara en yngre man.

Vad som hänt efter skottlossningen vill polisen än så länge inte gå ut med.

– Inte i det här läget. Men vi är på plats på orten och har också larmat dit insatsstyrkan, uppger Magnus Söderqvist.

Polisen har ännu inte gripit någon för vad som i nuläget misstänks vara mord. Med insatsstyrkan på plats får polisjakten efter den misstänkta mördaren betecknas som stor.

– Vi spanar på plats och genomför också brottsplatsundersökning nu, berättar Ann-Christin Löfstrand, vakthavande befäl vid polisen i region Väst.

Magnus Söderqvist vill i nuläget heller inte kommentera om skottlossningen skett inomhus eller utomhus.

Klockan 20.35 har Stina Frenning, jourhavande förundersökningsledare i Älvsborg, uppdaterad information.

– Skottlossningen har skett i ett bostadsområde. Vi har spärrat av brottsplatsen och tekniker är på väg.

– Dessutom genomför vi spaningar efter mördaren med bland annat insatsstyrkan.

Varför är insatsstyrkan på plats?

– Därför att det har handlat om skottlossning och personen som skjutit är på fri fot.

Hur stor är polisinsatsen i jakten på den misstänkte?

– Den är stor. Vi är på plats med kanske fem enheter, uppger Frenning.

Anne Laine bor i Limmared nära platsen där skottlossningen ska ha skett.

– Jag hörde ingenting för jag tittade på tv, men när jag körde i väg hemifrån för en stund sedan förstod jag att något allvarligt inträffat. Det var en massa polisbilar en liten bort från där jag bor, berättar hon.

Texten uppdateras
