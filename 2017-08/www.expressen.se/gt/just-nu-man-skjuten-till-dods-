Söndag 20 augusti 2017
Man skjuten till döds
– intensiv mördarjakt
Björn Lindsten

Polisen är förtegen om vad som hänt, men det handlar om en skjutning i Limmared utanför Borås.

Larmet om skottlossningen kom klockan 19.08.

– En person har avlidit till följd av detta. Han gjorde det på sjukhuset, berättar Söderqvist vid Boråspolisen.

Personen som avlidit ska vara en yngre man. Polisen bekräftar att skjutningen har ägt rum inne i en bostad, enligt Borås Tidning så rör det sig om offrets egen lägenhet.

Ett vittne på plats berättar om stor polisaktivitet i området:

– Det finns två hundpatruller på plats och insatsstyrkan är här. Ett stort område vid lägenhetshus är avspärrat liksom en lägenhet.

Vad som hänt efter skottlossningen vill polisen än så länge inte gå ut med.

– Inte i det här läget. Men vi är på plats på orten och har också larmat dit insatsstyrkan, uppger Magnus Söderqvist.

Polisen arbetar med att klarlägg händelseförloppet samt söka efter gärningsmannen.

– Vi spanar på plats och genomför också brottsplatsundersökning nu, berättar Ann-Christin Löfstrand, vakthavande befäl vid polisen i region Väst.

Ett vittne som körde förbi platsen för skottlossningen vittnar om ett massivt pådrag.

– De hade spärrat av. Det är ett område med flera hyreshus. Men jag ville inte vara i vägen så jag körde vidare, säger vittnet.

Klockan 20.35 har Stina Frenning, jourhavande förundersökningsledare i Älvsborg, uppdaterad information:

– Skottlossningen har skett i ett bostadsområde. Vi har spärrat av brottsplatsen och tekniker är på väg. Dessutom genomför vi spaningar efter mördaren med bland annat insatsstyrkan.

Varför är insatsstyrkan inkallad?

– Därför att det har handlat om skottlossning och personen som skjutit är på fri fot.

Hur stor är polisinsatsen i jakten på den misstänkte?

– Den är stor. Vi är på plats med kanske fem enheter, uppger Frenning.

Anne Laine bor i Limmared nära platsen där skottlossningen ska ha skett.

– Jag hörde ingenting för jag tittade på tv, men när jag körde i väg hemifrån för en stund sedan förstod jag att något allvarligt inträffat. Det var en massa polisbilar en liten bort från där jag bor, berättar hon.

Vid 23-tiden på lördagskvällen var ingen misstänkt gärningsperson gripen. Insatsstyrkan var då fortfarande kvar på platsen.
