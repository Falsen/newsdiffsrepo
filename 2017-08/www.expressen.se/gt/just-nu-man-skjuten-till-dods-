Man skjuten till döds
– intensiv mördarjakt
Björn Lindsten

Det var strax efter klockan 19 på lördagskvällen som polisen larmades till lägenheten i Limmared utanför Borås.

Enligt uppgifter till polisen ska flera maskerade män ha tagit sig in i en lägenhet via balkongen och skjutit den unge man som befann sig i bostaden. De ska sedan ha flytt till fots. Det finns även uppgifter om att de haft en motorcykel parkerad utanför huset.

– Den uppfattning jag fått är att mannen troligen befinner sig i sin egen bostad när han skjuts. På platsen finns också personer som är väldigt viktiga för oss ur vittnessynpunkt, säger polisens presstalesman Stefan Gustafsson.

När polisen kom fram hade den skadade mannen redan körts till Södra Älvsborgs sjukhus med privat bil.

Mannens skador var dock så pass allvarliga att flögs med ambulanshelikopter till Sahlgrenska sjukhuset i Göteborg. Hans liv gick dock inte att rädda.

– Jag kan inte svara på om han skjutits med ett eller flera skott eller var han skjutits. Han var inte på platsen när polis kom dit. Sedan kommer informationen om att han avlidit på sjukhuset, säger Stefan Gustafsson.

Han säger också att mannen som sköts ihjäl är känd hos polisen sedan tidigare.

Polisen drog genast i gång en stor insats och insatsstyrkan kallades in.

– Vi har spärrat av brottsplatsen och tekniker är på väg. Dessutom genomför vi spaningar efter mördaren med bland annat insatsstyrkan, sa Stina Frenning, jourhavande förundersökningsledare i Älvsborg, under lördagskvällen.

Polisen sökte även av området med hundpatrull – dock utan framgång. Polisen arbetar nu med att klarlägga händelseförloppet och en intensiv jakt på gärningsmännen pågår

Ett vittne på plats berättade om stor polisaktivitet i området under lördagskvällen.

– Det finns två hundpatruller på plats och insatsstyrkan är här. Ett stort område vid lägenhetshus är avspärrat liksom en lägenhet.

Ett annat vittne berättade också om det massiva polispådraget på platsen:

– De hade spärrat av. Det är ett område med flera hyreshus. Men jag ville inte vara i vägen så jag körde vidare, säger vittnet.

Anne Laine bor i Limmared nära platsen där skottlossningen ska ha skett.

– Jag hörde ingenting för jag tittade på tv, men när jag körde i väg hemifrån för en stund sedan förstod jag att något allvarligt inträffat. Det var en massa polisbilar en liten bit bort från där jag bor, berättar hon.

På söndagsmorgonen var fortfarande ingen misstänkt gripen för dödsskjutningen. Händelsen rubriceras som mord alternativt dråp.

– Vi kommer att fortsätta den tekniska undersökningen och höra vittnen. Det finns uppgifter om en motorcykel och det finns uppgifter om en bil och alla som har observationer från området bör höra av sig till oss på 114 14. Vi avgör om informationen är viktig, säger Stefan Gustafsson.



Senare på kvällen skulle två ytterligare skottlossningar ta plats i Västsverige – dock utan dödlig utgång. Dels sköts en man i benet i en lägenhet i Brastad och dels sköt två mopedmän in i en lägenhet i Mölndal.
