Man död – klämdes
ihjäl på arbetsplats
Björn Lindsten

Larmet kom från SOS runt 15.15 under onsdagen. En person var fastklämd på en plats i de centrala delarna av Hisingen i Göteborg.

– Vi har tagit loss en person som varit fastklämd mellan en container och en lastbil, berättade Mats Gränsmark, larm- och ledningsoperatör vid Räddningstjänsten i Storgöteborg, klockan 15.30.

Vad hade hänt?

– Jag vet inte riktigt. Vad jag vet var att en person var fastklämd mellan en lastbil och en container. Vi fick loss honom ganska snabbt från det att vi var framme.

– Han får vård av ambulanspersonal på plats just nu, sa Gränsmark bara minuterna efter att räddningspersonalen på plats gjort sin insats.

Han lämnade inte någon information om skadornas omfattning på den drabbade personen i det läget, eftersom det är polisens uppgift att ge information om allvarliga skador.

Polisen ryckte också ut till olycksplatsen sedan larmet gått. Strax efteråt spärrades olycksplatsen av.

– Det rubriceras som en arbetsplatsolycka, sa Tommy Nyman vid polisen runt klockan 16.

Det stod snabbt klart att det handlade om en mycket allvarlig olycka.

– Det gick alltså så illa det kan gå. Han avled av skadorna på platsen för olyckan vad jag förstått, säger Nyman senare.

Mannen konstaterades avliden på platsen för olyckan av läkare.

Runt 18.45 var anhöriga till den avlidne underrättade och då kunde polisen gå ut och ge offentlighet åt den tragiska olyckan.

Eftersom det handlar om en arbetsplatsolycka kommer det att inledas en förundersökning kring olyckan.

– Det kan låta konstigt men brottsrubriceringen är vållande till annans död. Det behöver inte alls vara så att någon är ansvarig här, men det är lite speciella omständigheter när det handlar om en arbetsplatsolycka. Det blir en noggrann undersökning kring eventuellt arbetsgivaransvar vilket är brukligt vid den här typen av händelser, berättar Tommy Nyman.

Polis har även underrättat Arbetsmiljöverket som kopplas in vid den här typen av olyckor.
