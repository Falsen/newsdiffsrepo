Ytterligare gripanden i Limmaredsmordet
Daniel Olsson

Under tisdagen meddelade åklagaren Johan Udén att förundersökningen kring mordet på en kriminell man i Limmared utreds tillsammans med en skjutning i centrala Herrljunga dagen därpå.

Två män som satt häktade misstänkta för mordförsök i samband med skjutningen i Herrljunga hade delgivits misstanke om inblandning också i mordet.

Enligt vad GT erfar är det bland annat mordvapnet som ska vara av samma typ i de båda skjutningarna. Vapnet hittades då de två nu häktade männen greps efter en avkörning utanför Herrljunga, men har ännu inte undersökts klart av Nationellt forensiskt centrum. Men arbetshypotesen är att det är samma vapen.



LÄS MER: Genombrott i Limmaredsmordet



Under natten till onsdagen anhölls ytterligare en man, i 35-årsåldern, för inblandning i mordet rapporterar SVT Nyheter Väst med hänvisning till polisen.

– Han är misstänkt för mord alternativt medhjälp till mord i fallet Limmared, säger Mats Axelsson, chef för polisens avdelning för grova brott i Alingsås till SVT.

Mannen ska enligt Mats Axelsson ingå i samma umgängeskrets som de övriga.

– Exakt vilken relation till varandra männen har kan jag inte säga i nuläget, säger han till SVT och beskriver det som att polisen nått stora framgångar i de båda utredningarna.

De två häktade männen meddelade genom sina advokater i går att de nekade till alla anklagelser.

Enligt åklagaren Johan Udén kan motivet till händelserna vara uppgörelser om narkotika.

– Man vet att det är narkotika inblandat, sa Udén under tisdagen.
