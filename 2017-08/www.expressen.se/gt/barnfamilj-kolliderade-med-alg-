Måndag 21 augusti 2017
Barnfamilj kolliderade med älg – "Rejält omskakade"
Björn Lindsten

Olyckan har inträffat i Torsby kommun i norra Värmland på E16/E45, en stor genomfartsled för turister som åker från och till fjällen. Larmet kom in strax efter 11.

Klockan 11.25 är första blåljusenhet framme på platsen.

– Tre ambulanser är larmade till olycksplatsen och därmed är den första bedömningen att tre sannolikt behöver köras till sjukhus, berättar Håkan Finnkvist vid räddningstjänsten i Hagfors som åker på olyckan.

Helikoptern larmades initialt men vände när man fick höra att ingen person är allvarligt skadad.

Enligt Finnkvist ska inte olycksfordonet vara kvar på vägen.

– Därmed behöver vi troligen inte stänga trafiken helt men man får givetvis ändå räkna med starkt begränsad framkomlighet ett tag.

Klockan 11.35 har Räddningstjänsten uppdaterad information.

– Två personer har förts i väg i ambulans till sjukhuset i Torsby. Jag har ingen info om omfattningen på skadorna, men eftersom helikoptern vände kan man anta att det inte riktigt allvarligt i alla fall, säger Håkan Finnkvist.

Ett körfält är avstängt i väntan på röjning och bärgning.

Klockan 12 har polisen varit på plats en stund och kan ge en uppdaterad och positiv bild av skadeläget.

– Det gick väldigt bra efter omständigheterna. De var rejält omskakade, men ingen person behövde avföras i ambulans. Ambulanspersonalen har sett över alla i familjen på plats och kommit fram till detta.

– Man får säga att de hade en väldig tur, säger Tomas Lindberg vid polisen i region Bergslagen.
