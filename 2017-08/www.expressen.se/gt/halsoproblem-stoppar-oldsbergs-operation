Hälsoproblem stoppar
Oldsbergs operation
Eva Rogsten

Ingvar Oldsberg drar i gång Bingolotto i TV4 på söndag och det mesta känns finfint inför höstpremiären säger han.

Men bara några dagar innan säsongen börjar har han fått beskedet att den planerade knäoperationen i slutet av september måste ställas in.

– Det har varit så mycket med knät och höften, men den verkligt allvarliga grejen är min rygg. Det är ländkotorna som har gått av. Det hände för några månader sedan. Det bara small till. Nu måste jag träna upp musklerna runt kotorna innan knäoperationen blir av, berättar Ingvar Oldsberg.

Han förklarar att han efter operationen ska genomgå ett träningsprogram för knäet. Och är ryggen dålig är det omöjligt.

– Därför har läkaren bestämt sagt att vi ska stärka ryggen först och sedan operera mitt knä, säger Oldsberg.

Leif "Loket" Olsson är planerad att vara programledare i "Bingolotto" de tre veckor då Ingvar Oldsberg skulle vara ledig för knäoperationen. Och planen ligger kvar –  han kommer att hoppa in i programmet ändå.

– Då tränar jag de tre veckorna. Eller så åker vi kanske i väg och gifter oss i stället, säger Ingvar Oldsberg.

Han och kärestan Maria Sandeblad har länge haft planer på giftermål men annat har kommit emellan. Bröllopet skulle ha ägt rum på parets drömsemester i Centralamerika i vintras men fick skjutas upp på grund av Ingvar Oldsbergs problem sin pacemaker.



LÄS MER: Oldsberg ställer in semesterbröllopet
