750 brott vid Liseberg:
"Haft stora problem"
Eva Rogsten

Liseberg har drygt tre miljoner besökare varje år och flera riskerar att råka ut för brott, både inne på Liseberg och utanför på någon av parkeringarna.

Totalt 180 brott har anmälts inne på Liseberg under 2017, fram till 15 augusti, skriver Göteborgs-Posten. Hälften handlar om misstänkta stölder.

Men det vanligaste brottet en Lisebergsbesökare kan råka ut för inträffar utanför på någon av parkens parkeringar, konstaterar tidningen. Under perioden har 574 bilinbrott anmälts till polisen.

– Vi har haft stora problem med bilinbrott under senvåren och sommaren kring de parkeringsplatser som finns i anslutning till Liseberg. Vi har haft en hel del turister som har fått sina bilar sönderslagna och länsade på resväskor och Ipads, säger Anders Börjesson, chef för citypolisen, till Göteborgs-Posten.

Många inbrott har skett vid parkens södra entré och över en tredjedel har inträffat i parkeringshuset Focus.

Anders Börjesson förklarar för GP att tillvägagångssättet är systematiskt och att tjuvarna slår till mot turisterna eftersom de vet att packningen ofta förvaras i bilen under Lisebergsbesöket.

Börjesson säger också till tidningen att han upplever att det är god ordning inne i parken.



LÄS MER: Polisens turistlarm från Liseberg: "Fatalt"



– Vi märker inte av särskilt mycket problem på Liseberg. Det är en del stöldfall och en del ungdomar som har blivit av med sina mobiltelefoner. Men på det stora hela så har vi inga bekymmer där inne, säger han till GP.

Men parkens ordningsvakter har skrivit ett 40-tal interna händelserapporter om bråk och hot uppger tidningen. Med tanke på det stora antalet besökare menar Lisebergs informatör Stefan Wern att det ändå handlar om förhållandevis få händelser.



LÄS MER: Sexbrotten ökar på Liseberg
