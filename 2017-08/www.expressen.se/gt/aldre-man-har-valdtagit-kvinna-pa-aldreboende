Äldre man har våldtagit
kvinna på äldreboende
Evelina Nedlund

Övergreppet på äldreboendet, som ligger i nordöstra Göteborg, ska ha skett vid lunchtid i fredags. Händelsen anmäldes omgående och en polispatrull grep senare den äldre mannen som nu är misstänkt för våldtäkt.

Den misstänkte och brottsoffret känner varandra sedan tidigare.

– De bor på det här boendet båda två, så de känner varandra, säger kammaråklagare Miranda Pedersen.

Advokat Fredrik Hagby säger till GP att mannen nekar till anklagelsen och säger att han inte kan uttala sig i ärendet i övrigt.

GP har också pratat med enhetschefen på äldreboendet som uppger att de två inblandade bor i var sin lägenhet och att det inte utövas någon kontroll på vem som gästar vilket rum.

Enhetschefen säger till GP att en Lex Sarah-anmälan gjorts för att få klarhet i om personalen på boendet på något sätt borde ha kunnat förhindra brottet.

– Utan att föregripa resultatet av den utredningen har jag svårt att se hur vi, med tanke på den frihet som råder, skulle ha agerat för ett undvikande av situationen, säger enhetschefen till tidningen.

Enligt chefen kommer den 70-årige mannen att förflyttas, oavsett hur den juridiska processen slutar.

Tingsrätten häktade mannen under tisdagen, med fulla restriktioner enligt den starkare misstankegraden. Åtalstiden är utsatt till 12 september, såvida inte åklagaren begärd förlängd utredningstid, rapporterar GP.
