Pekade ut bröderna – avbeställde analyssvar
Filippa Rogvall

Bröderna Robin och Christian, då fem och sju år gamla, pekades ut som skyldiga till mordet på Kevin. Efter SVT:s granskning av fallet beslutade Åklagarkammaren i Värmland att återuppta förundersökningen, bland annat på grund av hur polisen genomförde förhören med de unga bröderna.

Flera beslag till utredningen gjordes redan 1998, bland annat kläder och pinnar skickades på analys. Men flera av fynden som gjordes för nästan 20 år sedan har aldrig testats – trots att de skickades in till SKL, Statens kriminaltekniska laboratorium, nu kallat NFC. Det skriver Aftonbladet.

– NFC säger att de har skickat en del resultat, men vi kan inte hitta de svaren. Sedan har det gjorts avbeställningar på analyser därifrån efter att man avslutat förundersökningen. Så vi konstaterar att allt inte är testat, säger chefsåklagare Niclas Wargren, som leder den återupptagna Kevin-utredningen, till tidningen.

Efter att bröderna pekades ut som skyldiga beslutade man alltså att föremålen som skickats in till analys inte behövde testas.

– Det var väl för att man var färdig med utredningen. NFC är ju hårt belastade bland annat för att man skickar in en massa saker och glömmer att avbeställa det, så på det sättet är det ju bra. Men man kan ha synpunkter på att de ansåg sig färdiga innan man hade alla analyssvar, säger Niclas Wargren, till Aftonbladet.

Han uppger för tidningen att det är möjligt att utredningen hade fått en helt annan utgång om föremålen analyserats. I den gamla utredningen – när bröderna pekades ut som skyldiga – fanns det ingen känd teknisk bevisning mot dem, uppger Wargren.

– Nu när vi ligger så långt efter i tiden så måste vi jobba med det. Det kanske inte ger något men det är definitivt viktigt att testa, säger han.

Nästa vecka kommer utredningsgruppen som arbetar med den nya Kevin-utredningen att gå igenom de gamla beslagen tillsammans med NFC. Förhoppningen är att det fortfarande finns möjlighet att säkra fingeravtryck eller DNA-spår, skriver Aftonbladet.

Rolf Sandberg, den tidigare spaningsledaren i Kevin-fallet, har avböjt att kommentera uppgifterna till tidningen.
