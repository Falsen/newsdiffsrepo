Måndag 21 augusti 2017
Sveriges födande kvinnor är värda mer
Debatt

Sedan vi startade Födelsevrålet, Sveriges enda brukarorganisation för gravida och födande, har vi dagligen kontaktats av oroliga, besvikna och förbannade kvinnor från hela landet.

Kvinnor som är oroliga inför sina förlossningar – ska man få plats när man väl ska föda? Kommer en barnmorska finnas hos en? Kvinnor som behöver gå flera år utan hjälp med sina förlossningsskador. Kvinnor som tvingas vara sjukskrivna och inte kan leva drägliga liv. Kvinnor som vägrar skaffa fler barn så länge förlossningsvården ser ut som den gör.





Därtill möter vi skildringar från barnmorskor som inte kan arbeta patientsäkert. Personal som inte hinner byta sina mensskydd under arbetspass och som måste avvisa gravida i aktivt värkarbete. Barnmorskor och undersköterskor som mår så dåligt att de inte längre kan sköta sina jobb.

Det blir tydligt, år efter år, att vi har en förlossningsvård i kris. Ska den få bli konstant?



LÄS MER – Landets barnmorskor. "Det är fullt, fullt, fullt"



Vi hör ofta att Sverige har världens bästa förlossningsvård och det är väl något man kan kräva i ett feministiskt välfärdsland 2017. Tyvärr möter vi en annan sanning. Vi har en vård där vi överlever, det är än så länge sant. Men just nu är förlossningsvården i Sverige inte mer än så. Vi är värda mer än överlevnad. En trygg start i den nya familjen. En start där familjen mår bra både psykiskt och fysiskt.

Krisen ter sig olika beroende på var i landet man bor. I storstadsregionerna hotar platsbrist. På landsbygden är restiderna till förlossningen ofta omänskligt långa för en kvinna i värkarbete. En häst får inte flyttas 35 dagar innan fölning, men människor skickas omkring i aktivt värkarbete.

I hela landet saknas barnmorskor. Den oro detta medför går inte att ta miste på. Det saknas platser på BB. Födande skickas, mot sin vilja, hem efter ett par timmar.

Vi kräver en barnmorska per födande. Vi kräver en trygg plats att föda på och vi kräver att ingen förflyttas i aktivt värkarbete. Vi kräver också en möjlighet att få stöd på BB efter förlossningen.

Det är en fråga om värde - och vi menar att Sveriges alla födande kvinnor är värda mer än vad dagens vård erbjuder.

Sambandet mellan mödravård, förlossningsvård och eftervård har inte utretts på 70 år. Och det märks. Vårdkedjan är sönderstyckad. Vi saknar en helhetsbild. Synen på barnafödande är ofta strikt fysisk. Kvinnor i hela landet vittnar om hur den mentala delen av måendet inte alls tillgodoses. Vi vet att många upplever sina förlossningar som trauman, vi vet att vi har höga siffror vad gäller fysiska skador och vi vågar påstå att mörkertalet för de psykiska skadorna är bra mycket större än man kunnat ana.

Vi har en patientlag som säger att vi har rätt att vara delaktiga i vården. Vi har även rätt till valfrihet och samtycke. Detta är i dag i det närmaste obefintligt. Dagens vård ger inget utrymme till delaktighet. Det är också en fråga om människovärde. Kvinnors vård bortprioriteras och marginaliseras till den grad att inte ens lagen går att applicera.

I dag samlas vi över hela landet för att vi har nått vår gräns. Vi samlas för att den situation vi möter är omänsklig. Vi samlas för att visa att vi inte längre ställer upp på detta. Sveriges reproduktion hänger på oss – vi som är mödrar, gravida, föräldrar, blivande föräldrar.

Detta är en fråga om värde. Och vi är värda mer.



Emma Pettersson och Maria Ceder Engebretzen

Organisationen Födelsevrålet
