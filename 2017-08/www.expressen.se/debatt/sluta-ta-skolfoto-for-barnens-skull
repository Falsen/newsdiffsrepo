Måndag 21 augusti 2017
Sluta ta skolfoto – för barnens skull
Debatt

Sommarlovet är slut. Höstterminen drar i gång. Och redan de första veckorna är det dags att ta skolfoto. Men varför hålla liv i en tradition som inte längre fyller någon funktion?

I stället skapar den oro hos barnen, merjobb för personalen – och kan vara en grogrund för mobbning.

Minnesbild från förra året: En porträttbild av en allvarlig sjuåring dyker upp på datorskärmen. Hon tittar rakt in i kameran, men blicken känns frånvarande. Jag och min dotter har loggat in på skolfotoföretagets hemsida för att titta på hennes bilder.

Egentligen ville hon inte alls vänta lääänge på sin tur för att ta bilden, men så bestämde hon sig i varje fall för att vara med. Men vart tog den spralliga gnistan i ögonen vägen? Den som hon har på alla bilder i min mobil.

Nu för tiden kan var och en kan själv föreviga sina barn eftersom de flesta har tillgång till någon slags kamera. Nej visst, det blir inte samma kvalitet som hos en fotograf. Men den som vill kan själv ta barnen till en fotostudio en gång om året.

Jag och dottern klickar vi oss vidare till bilden av hela klassen. Den är bättre än året innan. Men det är ändå tydligt att fotografen i sin iver att göra alla föräldrar nöjda sagt åt barnen att sitta med händerna på knäna och ögonen ordentligt öppna. Alltså uppspärrade. Visst minns jag hur min mamma muttrade över att jag hade handen i munnen på klassfotot i ettan. Men barn är för sjutton barn. Det tycker jag kan få synas!





Förra året kunde vi bland annat läsa att skolorna i Värnamo kommun inte längre tar några porträttbilder eftersom det blir för dyrt för föräldrarna. Just kostnaden är ett av de vanligaste argumenten för att sluta ta skolfoto. Visserligen är det ett rätt billigt sätt att få bilder av barnen som tagits av en fotograf, men alla har ändå inte de pengarna.

Så trots att skolan ska vara avgiftsfri, och det naturligtvis är frivilligt att köpa, sätts ekonomisk press på föräldrarna. Så till den grad att vissa till och med hamnar hos kronofogden. För vem vill att ens barn ska sticka ut i mängden och vara den som inte har råd?

Men förra året såg vi också ett annat exempel på hur fel det kan bli. Verkligen fel på riktigt. Så fel att det skär i hjärtat. Sexårige Elis i Varberg placerades i sin rullstol strax utanför gruppen. Som om han inte hörde till.

Det var inte meningen och fotoföretaget bad om ursäkt, men här hittar vi det i mina ögon absolut viktigaste argumentet. Förskolan och skolan ska värna våra små! Dagen för att ta skolfoto är för många en stressig och nervös dag. Även för äldre elever, som jag minns det.





Att gruppbilden har en funktion kan jag förstå. Men anledningarna att sluta med de individuella porträtten är lika många som det finns unika barn där ute.

Ett barn har mycket spring i benen och tycker att det är jättesvårt att vänta.

Ett barn blir tungt i hjärtat för att mamma och pappa ändå inte har råd att köpa bilderna.

Ett barn oroar sig för att frisyren eller kläderna inte duger.

Ett barn tycker det är jobbigt när skoldagen plötsligt inte är sig lik.

Ett barn är väldigt blygt och vågar inte sätta sig framför fotografen.

Ett barn har magknip för att de andra i klassen kommer att skratta elakt…

Självklart tycker jag att alla barn ska ha bilder från sin barndom! Men de ska inte tas på skoltid. Det är i varje fall inget som gör min familj gladare.



Lina Rönnåsen

journalist och bloggare på En glad familj
