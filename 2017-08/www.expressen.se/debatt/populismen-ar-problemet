Populismen är problemet
Debatt

Moderaternas ras i opinionen, som nu till slut lett till partiledarens avgång, beror varken på att politiken kommunicerats dåligt eller på Anna Kinberg Batras politikerpersona.

Problemet är i stället att moderatledningen de senaste åren valt att lyssna på den högljudda minoritet – inom partiet och bland ljusbruna väljare – som velat gå populismens väg, med hårdare tag och en mer paternalistisk syn på människan.

Det är den politiken man har kommunicerat och det är också populismens tvära och förenklade kast som har präglat själva sättet man kommunicerat på.





Den som följde valrörelsen 2014 vet att det inte är något unikt för Moderaterna. Med mantrat att ”något håller på att gå sönder i Sverige” tänkte sig Socialdemokraterna sänka alliansregeringen. Med facit i hand vet vi vilka som tjänade på undergångsretoriken, och inte var det något av riksdagens rumsrena partier. På tv-skärmarna valnatten 2014 skålade såväl socialdemokrater som sverigedemokrater för det parlamentariska kaos som just skulle ta sin början och som inte ser ut att få något slut. Sättet som Moderaterna med sin cyniska orosretorik försökt skrämma väljare till partiet kommer att få samma kontraproduktiva resultat.



LÄS MER – Littorin till kuppmakarna inom M: "Skärp er för f-n"



Under Nya Moderaternas korta livslängd blev partiet på riktigt ett statsbärande parti, kompromisslöst i värderingar men pragmatiskt i politiska lösningar.

Vi som var med under de åren har därefter fått höra att våra principer om öppenhet och mångfald var naiva.

Moderaterna har slutat försöka leda och bilda opinion med fakta och underbyggda argument, och i stället blivit ytterligare ett av de partier som anpassar sina principer till en tillfällig opinion.



LÄS MER – Kinberg Batras kritik: "Självskadebeteende"



Den sortens populism är i sig ett problem, men också en trend i tiden och något vi ser hos många partier. Vad som bekymrar med just Moderaterna, och som också förklarar den djupa spricka som uppstått i partiet, är att man inte längre söker sina väljare hos den majoritet av svenska folket – för det är en överväldigande majoritet – som tror på mångfald, öppenhet och människans okränkbara värde. Istället kompromissar man bort just de värderingarna i jakten på den minoritet av svenska väljare som flytt högerut, till Sverigedemokraterna.





Kommer det att göra någon skillnad att Anna Kinberg Batra lämnar partiledarposten? Knappast. Det finns en massiv uppslutning i partiet för de senaste årens omprövning, twittrade en representant för ledningen efter Kinberg Batras presskonferens.

Det är möjligt att det stämmer. Men då får man nog nöja sig med de femton procent av väljarkåren som i alla lägen röstar moderat. De som lockas allra mest av populismen kommer att välja den bruna sidan. De anständiga kommer att välja något av de andra sex partierna. Att Moderaterna har blivit partiet mittemellan är svaret på varför man är på samma nivå i opinionen nu som efter avslöjandet av rasism i partiets valstugor för femton år sedan. Och det kommer inget partiledarbyte att kunna ändra på.



Moa Berglöf

Samhällsdebattör och före detta talskrivare åt Fredrik Reinfeldt.
