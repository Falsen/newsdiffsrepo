Kyrkan ska vara en fristad även för papperslösa
Debatt

I fredags passade gränspolisen i Skåne på att göra en inre utlänningskontroll.

Det ingår i polismyndighetens uppgift att göra sådana och bland annat verkställa utvisningsbeslut. Så långt inga konstigheter. Man kan förvänta sig att polisen gör just detta.

Men den här gången blev det fel.

Svenska kyrkan i Malmö anordnade ett familjeläger för människor på flykt. Kyrkan erbjöd ett tillfälle för familjer att kunna dela sina upplevelser med varandra. Att tillsammans kunna prata om det som hänt och de olika processer man befinner sig i. Här fanns en trygghet och en plats för ro. Här kunde familjerna lägga ned garden i den annars så påfrestande vardagen. Detta kan man också förvänta sig att Svenska kyrkan gör. Det är en av våra uppgifter. Att skapa rum för människor i behov.



LÄS MER: Familjer hämtades av polis under kyrkläger



Vid det här tillfället valde gränspolisen i region Syd att slå till. Det är ingen tvekan om att de har lagen på sin sida och i det perspektivet gjorde rätt.

Som Leif Fransson, ansvarig för insatsen, säger så ”finns det inga fredade zoner”.

Det har han rätt i. Lag och rätt gäller även för Svenska kyrkan.

Men även om kyrkofriden som lag för länge sedan har slutat att existera har den dock tillämpats. Fram tills nu.

Justitiekanslern har fastslagit att ”Polisingripande i kyrkolokal för att eftersöka flykting är lagligen möjligt, men bör ske med försiktighet och omdöme.” Fallet gäller en kyrkoherde som tillät en flykting bo i kyrkan för att på så sätt hålla sig undan en utvisning. Men fallet är i allra högsta grad applicerbart här.



LÄS MER: Kyrkan bör använda sin politiska makt



Polisen ska göra en bedömning om deras insats står i proportion till det förväntade resultatet. Min gissning är att gränspolisen bedömt att de har mer att vinna än att förlora på att med 10 fordon, 30 poliser och hundar, hämta 16 personer från ett kyrkligt läger.

Men att det har skett med ”försiktighet” och ”omdöme”, som justitiekanslern fastlår ska ske, är dock tveksamt. Justitiekanslern skriver vidare att om ett ingripande ska ske i kyrkan ”måste särskilt framhållas de grundläggande reglerna om behov och proportionalitet.” Således ska en insats i kyrklig hägn föregås av en tydlig reflektion.

Att kliva in i kyrklig verksamhet på det sättet är ett etiskt övertramp. Här tycker jag att vi inom kyrkan måste reagera mer kritiskt.

I ett öppet, välmående samhälle måste det finnas platser där man kan känna sig trygg, om än så för stunden. Kyrkan har i hundratals år erbjudit den platsen, men nu riskerar den förutsättningen att försvinna.



LÄS MER: Vi lämnar kyrkan för att vi är kristna



Kyrkan ska på intet sätt arbeta mot polisen eller övriga myndigheter. Men kyrkan måste kunna erbjuda en stund av vila och reflektion för människor som behöver det. Då är det direkt kontraproduktivt av polisen att göra sin kontroll just vid ett sådant tillfälle.

Jag tycker att polisen bör reflektera över vilka konsekvenser den här typen av förskjutningar får. Dels för polisens arbete, men också för samhället i stort. Den här händelsen vore ytterst lämpligt för polisen egna etiska råd att ta upp och fundera kring.

Och kyrkan måste fortsätta, att med emfas, hävda en fredad plats för människor på flykt.

Jag delar inte biskopens analys om att polisens insats kunde skett med lägre energi. Oavsett energi så är en polisinsats på kyrkliga domäner oacceptabelt.

Polisen hade kunnat göra en inre utlänningskontroll både före och efter lägret, men inte under tiden det pågick.



Jacob Sunnliden

projektledare, Svenska kyrkan Klippan
