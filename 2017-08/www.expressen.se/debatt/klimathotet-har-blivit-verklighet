Klimathotet har blivit verklighet
Debatt

Värmeböljor har fått gator att koka i England, gett dödliga skogsbränder i Portugal och tvingat människor i södra Europa att hålla sig inomhus dagtid.

2014, 2015 och 2016 slog alla värmerekord.

Klimathotet är inte längre en fråga om något långt borta i tid och rum. Det handlar inte bara om isbjörnar, det handlar om vår civilisation som vi känner den. De närmaste årens politik blir avgörande för vilket liv vi och våra barn kan räkna med på den här planeten.

Tre nyligen publicerade forskningsrapporter understryker allvaret. Max Planck-institutet rapporterar att innan 2050 kan nattemperaturer nå över 30 grader i Mellanöstern och Nordafrika-regionen. I slutet av seklet kommer antalet dagar med extrem värme uppgå till 200 årligen. Ökenstormar och hetta riskerar göra delar av regionen obeboelig.



LÄS MER – Paniken efter stormen Harvey: "Skjuter mot båtarna"



I en annan studie konstaterar amerikanska och kinesiska forskare att hettan i Ganges och Indus dalgångar inom femtio år kan överskrida vad en människa klarar att leva i.





”Inom några timmar skulle även en vältränad frisk person dö” om den vistas utomhus i den så kallade våttemperatur som hotar, konstaterar professor Jeremy Pal i Vetenskapsradion. Här bor en femtedel av jordens befolkning.

Den tredje studien, publicerad i The Lancet Planetary Health, varnar för att antalet människor som årligen drabbas av väderkatastrofer i Europa kan öka 15 gånger om inom detta sekel.



LÄS MER: Här filmas alligatorerna i Houston efter stormen Harvey



Två tredjedelar av Europas befolkning kommer årligen drabbas av extremväder. Enligt deras beräkningar kommer 150 000 människor här dö i havsöversvämningar, värmeslag, hjärt- och andningsbesvär, ökade infektioner och matbrist. Årligen.

Alla tre rapporterna understryker att beräkningarna bygger på att utsläppen fortsätter som nu. Det har länge varit politiskt tryggt att lova att allt kan fortsätta som det är. Men inget löfte är nu farligare än det.

Vi står inför en stor förändring, men gör vi rätt behöver den varken vara omöjlig eller skrämmande. I den utvecklingen behöver Sverige ta en ledarroll.



LÄS MER – Gustav Fridolin: Nazismen måste bekämpas på alla fronter



Vi har sänkt skatten på reparationer och höjt den på utsläpp, investerar i kollektivtrafik och ekomat, skyddar skog och hav, minskar plasten, bygger cykelvägar och smarta städer. Vi utmanar vad som anses viktigt, ett rikt liv är mer tid - inte fler prylar, ett rikt land – det är att våga gå före.

Vi bygger ett 100 % förnybart energisystem, binder samman Sverige med snabba tåg och ska bli världens första fossilfria välfärdsland. Medan Donald Trump försöker dra USA ur Parisavtalet, spelar Sverige en allt viktigare roll som inspirationskälla och påtryckare. Europas miljörörelser listar oss nu som etta i klimatpolitik.

Men mycket av det Sverige nu hyllas för har vi i Miljöpartiet behövt fajtas för. Det låter ibland som att alla är för miljön, men den politik och de investeringar som gör Sverige till etta i klimatpolitik, det är sådant som andra partier fortfarande vill skära ner, stoppa eller prioritera bort. Vi har inte vunnit alla strider i regering, men vi tar fajten. Och aldrig tidigare har det investerats så mycket i att bygga ett nytt, hållbart samhälle.



LÄS MER: Ge klimatflyktingar full flyktingstatus



Extremväder och katastrofscenarierna visar att ”business as usual” är omöjligt. Valet att bara säga nej till förändring finns inte. Klimatet måste bli alla partiers fråga. När Sverigedemokraterna, Centern, Moderaterna, Liberalerna och Kristdemokraterna vill bevara flygets ställning som skattefrälse och stoppa det från att betala sina miljökostnader likt andra transportslag, måste de få frågan vad de vill göra i stället.

Klimatet ska vara det kommande riksdagsvalets stora fråga, för det är mänsklighetens stora fråga.



Gustav Fridolin

språkrör Miljöpartiet
