Vad har pojkarna gjort för fel?
Debatt

Det här handlar inte om Sveriges flyktingpolitik. Det handlar om rasismen och hatet som vi ser i Stockholm i och med de afghanska pojkarnas sittstrejk på Medborgarplatsen.

För två år sen skrev jag ett Facebookinlägg som skapade en kraftig storm. Det handlade om rasismen och hatet mot de ensamkommande flyktingpojkar som jag jobbar med som fritidssamordnare.

Det hatet finns fortfarande kvar. Nu i en större, mer obehaglig och organiserad form.



LÄS MER: Tror ni verkligen att barnen nöjesflyr hit?



I motdemonstrationen på Medborgarplatsen står högerextrema aktivister och "vanligt folk" och skriker.

”Inga fler parasiter!"

"Det här är inte ditt land, hoppas ni blir våldtagna som djur!”

”Ut med batikhäxorna, inga afghaner på våra gator!”

Ni sjunger nationalsången och viftar med svenska flaggan. Nationalsången alltså. Och den svenska flaggan.

I min värld är ni människor utan empati och sunt förnuft. Ni saknar verklighetsförankring och förståelse för vad dessa flyktingar har genomgått.



LÄS MER: Två avlägsnade vid demonstration mot afghanska ungdomars protest



Hur kan ni häva ut ert hat och missnöje mot pojkarna? Vad har de gjort för fel? De kom till ett öppet Sverige. De har inte bestämt Sveriges asylpolitik. Däremot får de nu lida för vad de styrande trodde vi skulle klara av.





En idé kan vara att ta reda på lite fakta innan ni basunerar ut ert hat.

De flesta som strejkar i Stockholm är hazarer. Att de inte vill återvända till Afghanistan är förståeligt. Hazararer är en minoritet som i många år har varit utsatta för mord, terror, förföljelse och etnisk rensning. Många av de ensamkommande i Sverige är hazarer från Afghanistan, Iran och Pakistan.

Så många som 95 procent av alla afghaner som flytt utomlands lever i Iran och Pakistan, en del av dem sedan flera generationer tillbaka. Många unga afghaner i både Sverige och andra länder har alltså aldrig ens varit i Afghanistan. De flyr av rädsla för att bli dödade eller för att bli tvångsrekryterade till kriget i Syrien.





I vintras skrev Migrationsverket i en rapport att striderna i Afghanistan omfattar landets alla 34 provinser. I en rapport från juni berättar man om en "fortsatt och successiv försämring av situationen i landet".

Låter det säkert för er?

Ändå står ni där på Medborgarplatsen. Ni häver ur er rasistisk dynga samtidigt som ni viftar med den svenska flaggan, sjunger nationalsången, och ser er själva som "riktiga svenskar".

Ni har ingen aning om vad en riktig svensk är!

Riktiga svenskar rangordnar inte människor efter härkomst, ursprung och blod.

Riktiga svenskar förstår att nationalismen ska begränsas till idrottens underbara värld.

Riktiga svenskar visar medkänsla och sympati för den som har det sämre.

Riktiga svenskar förstår skillnaden på en muslim och en islamist.

Riktiga svenskar hjälper människor i nöd oavsett kultur, religion och etnicitet.

Riktiga svenskar står upp för mänskliga rättigheter och tar avstånd från rasism.



Patrik Buhrkall-Nilsson

Fritidssamordnare på avdelningen för nyanlända, Karlstad kommun
