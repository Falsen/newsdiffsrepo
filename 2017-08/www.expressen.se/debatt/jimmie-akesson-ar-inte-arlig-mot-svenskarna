Du är inte ärlig mot svenskarna, Åkesson
Debatt

Sverige ska ha världens bästa välfärd, det kräver stora investeringar. Vi ska ha en tillgänglig och bra sjukvård, du ska få rätt vård i rätt tid oavsett vem du är eller var du bor.

Det är alltid behoven som ska styra, aldrig plånbokens storlek. Sverige ska vara ett samhälle som håller ihop, med smarta välfärdssystem där människor är trygga och vågar växa.

Just nu försöker Sverigedemokraterna framstå som ett parti som bryr sig om sjukvården och välfärdens medarbetare. Samtidigt motsätter de sig varje förslag och satsning regeringen lägger för att göra vården bättre och mer tillgänglig. Det är oärligt mot Sveriges medborgare.

Det säkraste sättet att försvaga välfärden är en moderatledd regering, SD tar nu varje chans att agera för att byta regering och få Anna Kinberg Batras efterträdare som statsminister.









Sverigedemokraternas kandidat till finansministerposten lade i våras förslag på sänkta skatter om över 55 miljarder kronor. Det skulle innebära allvarliga nedskärningar i välfärden. Skattesänkningsförslaget för de allra rikaste sticker särskilt i ögonen, den som tjänar över en miljon om året skulle få närmare 50 000 kronor i sänkt skatt. SD sänker hellre skatten för de rikaste än presenterar riktiga förslag för att förbättra välfärden och vården.

SD blir mer och mer ett parti som vill representera de som kan göra vinster på välfärden, snarare än de som vinner på en stark och jämlik välfärd. Det visar sig i den förda politiken:

-	SD motsätter sig varje förslag för att begränsa vinstjakten i välfärden.

-	SD vill att den som har en privat sjukvårdsförsäkring ska kunna gå före i kön till den offentligfinansierade vården.

-	SD vill att det ska vara fritt fram att privatisera och sälja ut universitetssjukhus.

Svensk sjukvård är på många sätt bra och håller generellt hög medicinsk kvalitet. Men det finns också stora utmaningar, bland annat med för långa väntetider och personalens arbetssituation. Därför tillför regeringen ett stort antal miljarder i satsningar till vården, särskilt till satsningar på att förbättra personalens villkor och lösa bemanningsproblemen. Vi har också höjt de generella statsbidragen till landstingen.

Sverigedemokraterna har i sin budget ett stort antal väldigt specifika förslag – de flesta väldigt små - som skulle detaljstyra vården, tvärtemot vad vårdens medarbetare efterlyser. Till skillnad från SD tror vi inte att det alltid är politiker är i Stockholm som vet bäst vad som behövs i alla delar av landet. Det behövs ordentliga möjligheter för landstingen att utforma satsningar efter lokala behov.

I SD:s budget drog de ned anslagen till kommuner och landsting med mer pengar än vad de föreslog i satsningar på vård och omsorg.

De tar stora summor med den ena handen, och ger småpotatis tillbaka med den andra.

SD sänker hellre skatter för de rikaste än satsar på sjukvården. Ett parti som går till val på stora ofinansierade skattesänkningar kommer aldrig kunna leverera en bättre sjukvård för Sverige.



Annika Strandhäll (S)

socialminister



Anders Ygeman (S)

gruppledare för Socialdemokraterna i riksdagen
