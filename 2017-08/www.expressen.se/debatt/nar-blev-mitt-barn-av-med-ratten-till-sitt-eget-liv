När blev mitt barn av med rätten till sitt eget liv?
Debatt

Välkommen till verkligheten, Åsa Regnér!

Så har du då återigen suttit i tv (Nyhetsmorgon 17/8) och bedyrat att du förstår. Du menar, som vanligt, att det inte finns några skäl att oroa sig.

Under tiden går familjer under.

Vi som berörs av reformen av LSS – lagen om stöd och service till funktionshindrade – lever här och nu.

Vi är många som inte hinner vänta på alla utredningar. Vi vet vad som sker och vi orkar snart inte mer.

Inga skäl till oro? Välkommen till verkligheten.

Så här ser den ut:

Du blir lycklig förälder till en alldeles ny bebis! Lyckan varar en kort stund, sedan förbyts den till kaos och dödsångest. Barnet har allvarligt fel på hjärtat och Downs syndrom. Världen välter. Vad gör du?

Du hamnar på en annan planet. Du blir ifrågasatt i allt du gör, möts av fördomar dagligen, försöker balansera din ångest inför framtiden samtidigt som du försöker lära dig ett helt nytt språk, lära dig gränser, lära dig att överleva.

Ditt barn tas ur din famn och läggs mitt mellan liv och död. Där kommer det försöka klara av att växa medan du gör allt för att försöka finna glädjen igen.



LÄS MER: För oss är personlig assistans livsviktigt



Du klarar av. Både livet och döden. Du besegrar kaoset och hittar fötterna, men går på knäna. Barnet kräver omsorg, omvårdnad och kärlek och du ger allt du har till ditt annorlunda barn eftersom du hittat kärleken igen. En djupare kärlek, för den mäts bara med hjälp av djupen du varit i.





Du inser att du behöver hjälp för att orka, klara och fortsätta ditt liv. Du vill inte, men förstår tidigt att du måste ta in andra människor. Du ska våga lämna ditt barn till någon annan. Men först får du besök av Försäkringskassans utredare.



LÄS MER – Åsa Regnér: Resurserna ska gå till dem med stora behov



Vid besöken sitter du, varje gång, vid ditt eget köksbord, och gråter. Försöker beskriva allt ditt barn, som nu är vuxet i andras ögon, inte klarar av.

Ditt barn blir reducerat till antal minuter, ordvändningar och någon annans åsikter om vad han bör klara vid fyllda 22. Han är svårt hjärtsjuk, förväntas kunna göra egna medicinska bedömningar nattetid, men inte dagtid. Dagtid kan han möjligen få hjälp med detta.

”Om han blir back i vätska, hur fort kan han dö då?”

En fråga ingen mamma ska behöva tänka på och besvara. Men denna mamma kan. Hon har nämligen suttit med det apatiska (av brist på vätska), febriga, krampande, vuxna barnet i famnen medan hjärtspecialisterna stod bredvid och kliade sig i huvudet. De som ägde mod att lyssna på denna mamma. Hon som visste allvaret och vad barnet behövde för att överleva. Gossen fick vätska och livet kom tillbaka.

Du sitter där, mitt emot Försäkringskassans okända ansikte. Ditt liv räknas i X antal kronor. För ditt liv hänger så intimt samman med din sons. Du är hans röst, hans andetag och hans haltande hjärta. Det är du som sitter här och blir bedömd utifrån vad han inte kan.



LÄS MER: Varje dag sviker regeringen de funktionshindrade



När hände detta? När blev du en parentes i ditt eget liv? Framför dig sitter personen som ska avgöra dina behov, men vad vet hon? Vad vet hon om din karriär som gavs upp för att du älskade ditt barn mer än något annat? Om alla vaknätter, under 22 års tid? Om din trötthet? Ditt behov av hjälp? Om smärtan, och om kärleken som aldrig överger dig.

Nu sitter ni här.

Du och människan som har mage att betrakta dig som någon som försöker lura till sig sina assistanstimmar.

Jo, sina timmar, eftersom ditt barn är en del av dig och du är den enda i detta rum som förstår hans behov och allt han inte klarar själv. Och du är den som får ta konsekvenserna av det nekande beslut som kommer, eftersom utredaren vet att du kommer fortsätta älska och ta hand om ditt barn som kräver så mycket. För att du älskar honom. Så har även din kärlek blivit bedömd och mald till kalla siffror i ett diagram.

Livet gav mig världens finaste barn. Han skulle aldrig, med sitt halva hjärta, hantera någon annan människa så illa. Jag klarar mig alltid. Min son Heppe likaså. Frågan är: när blev han av med rätten till sitt eget liv?

Var det när han blev till? Eller när han föddes?

Kom hem till mig Åsa Regnér, så ska jag lära dig vad LSS-utredningen egentligen handlar om.



Marie Winald Karlström

Mamma, föreläsare, författare.
