Den som vill peta Kinberg Batra är fel person att leda M
Debatt

Det märks att det är nomineringstider. Det plockar fram det sämsta ur den politiska kulturen. Knivar slipas och hästar bits i skrala bås.

När man ser risken för inkomst och uppdrag minska är det många som blir oroliga för den egna framtiden och knivarna används för att hugga mot den man uppfattar som skyldig till eländet.

Det blir svårt för somliga att hålla partiet och landet först när den egna plånboken hotas.

Nu är det ett år kvar till valet. Vad sägs om att behålla fokus i stället? Jag har varit med tillräckligt länge för att se hur folk skyller på allt möjligt när det inte går bra: fula affischer, partiledarens frisyr, dålig intern organisation. Men väljarna är smartare än så.



LÄS MER – Kinberg Batra: "Vi måste samla ihop oss"



Fokusera mer på innehåll och leverans i sak än på form och person. I grunden tror jag det handlar om politikens innehåll och hur man ser på regeringsalternativet Alliansen.

Moderaterna tjänade väldigt mycket på Alliansens bildande. Och det är förmodligen så att moderaterna också förlorar mest när Alliansens trovärdighet blivit mer ifrågasatt. Och innehållet? Jag tillhör dem som tycker att det blivit både bättre och tydligare när DÖ-förlamningen släppt.

En del av kritiken handlar om den nuvarande partiledarens kommunikativa förmåga. Som om de andra sju-åtta är så mycket bättre…

Jag kan tycka att det finns en förlamande brist på tydlighet över hela den politiska linjen. Kommunikationen är förstås en bidragande orsak, men bristen på politikleverans är ett betydligt större problem. Har man nåt vettigt att säga kommer det oftast ut rätt bra. Och omvänt, om man inte har så mycket innehåll spelar det ingen roll hur bra man försöker kommunicera.



LÄS MER: Flera kräver Anna Kinberg Batras avgång



PR och spin kan aldrig ersätta politikens innehåll. Och där händer det nu många bra saker. Såväl Kinberg Batras sommartal, Ulf Kristerssons tal på det ekonomisk-politiska seminariet i Almedalen och valet av den nye partisekreteraren Anders Edholm vittnar om detta. Att det inte slagit bättre ut i opinionen ännu tillhör sakens natur. Jag vill påminna om att det tog den partiledning jag tillhörde över tre år att få ordentlig skjuts i opinionen.

Om knivsliparna menar allvar måste de svara på en enkel fråga: vem ska i så fall ta över? Med bara ett år kvar till valet kommer den som vill vara den som minst av allt borde. Den som på allvar vill kuppa ut en sittande partiledare med ett år kvar till valet borde vara omedelbart diskvalificerad.

Det borde vara uppenbart att en sådan person antingen inte förstår allvaret, är för sugen på makten eller helt enkelt inte har förmågan att göra eller vara något annat än att INTE vara Anna Kinberg Batra. Det duger inte.

Förhoppningarna på en sådan person kommer dessutom vara fullkomligt överdrivna: av erfarenhet skulle jag säga att det är fullkomligt omöjligt att göra den ”turn-around” som knivsliparna ropar efter på bara ett år.

Anna Kinberg Batra blev föreslagen av en enig valberedning och vald av en enig partistämma. Att det går dåligt i opinionen är ett resultat av en lång rad omständigheter där kommunikationen är en mindre del: det går inte att kommunicera sig ur sviterna av den förre partiledarens alltför snabba avhopp, av Decemberöverenskommelsens förödande våta filt över politiken eller bristen på politikutveckling.

Det som krävs är ett fokus på innehåll och leveransförmåga, med tyngden lagd på de samhällsproblem väljarna uppfattar.

Moderaterna har börjat leverera när det gäller integrationsproblematiken. Fortsätt med det. Väljarna, tror jag, längtar efter tydliga svar på frågor i sviterna av den omfattande asylinvandringen: - Var ska folk bo? Var kommer jobben? Hur ska vården bli bättre? Hur blir det med pensionerna? Hur ska integrationen fungera på riktigt? Svaret på dessa frågor kommer inte av att man byter partiledare i panik – de kommer av politiskt grund- och utvecklingsarbete där även de som nu vill byta partiledare har ett betydande ansvar.

Ni partistämmoombud som valde den sittande partiledaren för några år sen borde stötta och sluta upp kring den ni valde, när det är så kort tid kvar. Skärp er för f-n. Det är viktigare att byta regering än moderat partiledare.



Sven Otto Littorin

Före detta partisekreterare och arbetsmarknadsminister
