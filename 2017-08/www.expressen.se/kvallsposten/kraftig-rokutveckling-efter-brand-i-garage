12-åring misstänkt
– för mordbrand
Elvira Lagerström Dyrssen

På tisdagskvällen larmades SOS om en brand i ett garage på Arenagatan i Malmö. Det visade sig handla om en brinnande moped. Branden kunde släckas relativt omgående, men räddningstjänsten fick i stället arbeta intensivt med att vädra ut stora mängder svart rök ur garaget.

– Vi fick under kvällen arbeta med att undersöka om andra bilar i garaget blev rökskadade, säger Mats Streer, inre befäl vid räddningstjänsten syd.

Vid platsen lokaliserade polispatruller den misstänkta gärningsmannen. Det visade sig handla om en tolvårig pojke.

– Pojken är misstänkt för mordbrand, säger Fredrik Bratt, pressinformatör vid polisens regionledningscentral.

Trots att pojken är under 15 år kan händelsen komma att utredas.

– Det finns två anledningar till varför ett ärende, utfört av en person som inte är straffmyndig, kan utredas. Antingen kan eventuella medmisstänkta gärningspersoner vara över 15 år, eller så kan utredningen ligga till grund för Socialtjänstens bedömning, säger Fredrik Bratt.

En person fick föras till sjukhus i samband med branden.
