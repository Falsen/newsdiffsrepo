Söndag 20 augusti 2017
Kattungarna slängdes
ut ur bil – på motorväg
Alexandra Andersson

Under fredagen såg Emmie Nilsson, 23, från Kristianstad, ett inlägg på Facebook från polisen i Tyringe:

"En kvinna som körde på väg 21 vid Vinslöv fick uppleva en mardrömslik situation i morse. Helt plötsligt kastas två kattungar ut från en bil längre fram.", skriver de på sin Facebooksida.

Vidare uppger de att kattungarna blev utkastade i hög hastighet, och att det ännu är oklart vad som har hänt dem.

Emmie, som själv är ägare till två katter, berättar att hennes första instinkt var att ge sig ut och leta efter katterna.

– Polisen hade skrivit att kattungarna troligtvis hade slagits ihjäl då händelsen inträffade i hög hastighet. Men de kan landa bra och klarar mycket. Hittar man bara dem i tid är chansen stor att man kan rädda dem, säger hon.

Men när Emmie kom till platsen några timmar senare hade den ena kattungen precis hittats vid vägen – påkörd.

– När den hittades var den fortfarande varm, och har därför inte dött i samband med att den blev utkastad från bilen. Förmodligen hade den försökt ta sig över vägen, säger hon.

Tillsammans med några andra frivilliga, både vänner och främlingar, letade Emmie efter den andra kattungen till långt in på natten.

– Jag skrev ett inlägg på Facebook och vi fick ett enormt stöd från allmänheten, berättar hon.

Och under lördagskvällen kom det glädjande beskedet.

– En kvinna som har hjälpt till att leta har hittat den andra kattungen – vid liv och utan några skador! Den är bara sex veckor gammal, berättar Emmie.

– Nu ska kattungen få bo hos kvinnan tillsammans med hennes andra katter. Hon har lagt så många timmar på att leta efter den, och jag kan inte tänka mig ett bättre hem.

Emmie berättar att kattungen som inte klarade sig har fått en värdig begravning.

– Jag hoppas på något vis att denna katt ska få rättvisa och att den hemska människa som gjort detta får stå till svars, säger hon och fortsätter:

– Det är helt otänkbart att någon skulle få för sig att göra så här mot två kattungar. Det är läskigt att det finns sådana människor runtomkring oss.
