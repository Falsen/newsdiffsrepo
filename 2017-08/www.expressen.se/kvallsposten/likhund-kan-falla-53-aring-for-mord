Likhund kan fälla
53-åring för mord
Micke Ölander

Chefsåklagare Pär Andersson och polisens utredare har brottats med en komplicerad förundersökning. Sjubarnspappan från Malmö är bevisligen spårlöst försvunnen. Den som sista var tillsammans med honom i juni förra året i Malmö, en 53-åring, nekar till alla misstankar. Bilen han åkt i tillsammans med 53-åringen var först försvunnen men hittades två månader senare på en parkeringsplats. I den fanns stora mängder blod från den försvunne Malmöbon. I blodet fanns fingeravtryck från 53-åringen.

Den 53-årige mannen var enligt åklagaren vän till sjubarnspappan, och skyldig honom pengar.

När tingsrätten i Malmö prövade åklagarens bevisning mot 53-åringen gällde åtalet synnerligen grov misshandel och människorov. 53-åringen dömdes till fyra års fängelse för misshandeln men friades från misstanken om människorov.

Åklagaren kunde inte åtala för mord eftersom kroppen var och fortfarande är försvunnen.

Men efter tingsrättens dom fick polisen fram nya bevis når en likhund vid namn Wirre fått undersöka bilen. Resultatet visade att en död person befunnit sig i den. Eftersom blodet i bilen kom från den försvunne 51-årige sjubarnspappan blev åklagarens slutsats att det nu fanns bevis för att denne mördats.

53-åringen blev därför i juli åtalad i hovrätten för mord på sjubarnspappan men hovrätten återförvisade målet till Malmö tingsrätt.

– Den nya bevisningen hade inte prövats av tingsrätten och därför ansåg hovrätten att det skulle prövas där, säger Pär Andersson.

Om tingsrätten anser att undersökningen som gjorts av likhunden är tillförlitlig riskerar 53-åringen att dömas till livstid.
