Peter Madsens övertag
mot polisens utredare
Micke Ölander

I Sverige begär åklagare rutinmässigt vid grova brott att misstänkta beläggs med stränga restriktioner av domstol. Det betyder förbud att läsa tidningar, se på tv och skär på så sätt av all kontakt mellan en misstänkt och omvärlden.

Syftet är att en person som misstänks för ett grovt brott, till exempel mord, inte ska kunna påverka utredningen.

Peter Madsen blev häktad den 12 augusti men Köpenhamns byret tog inte och tar inga sådana beslut om restriktioner.

– Dansk domstol beslutar enbart om häktning, och om isolering ifall det är aktuellt. Men det var inte aktuellt i det här fallet, säger Jens Bech Stausbøll, domare vid Köpenhamns byret.

I stället är det polisen och dansk kriminalvård som fattar den typen av beslut.

Peter Madsens försvarsadvokat Betina Hald Engmark har själv bekräftat för Expressen att hennes klient har kunnat följa rapporteringen på tv inne på Vestre Fængsel i Köpenhamn där han sitter häktad.

– Men jag vet inte hur det blir i fortsättningen, sa Betina Hald Engmark häromdagen till danska TV2.

I dag är det osäkert hur det förhåller sig om den saken.  Köpenhamnspolisen har inte velat lämna några svar på den frågan när Kvällsposten kontaktade dess pressavdelning.

Dag för dag har Peter Madsen alltså kunnat följa polisens arbete och själv kunnat konstatera hur hans egen berättelse, som efterhand ändrats, smulats sönder av polisens fynd.

Hans första lögn var att han släppt av Kim Wall. Sedan ändrade han sig. Om Madsen tog tillbaka den lögnen efter att han kunnat läsa att polisen inte hittat något som helst bevis för att den svenska journalisten gått i land är oklart.

I Sverige hade det troligen aldrig kunnat inträffa ett en misstänkt för ett grovt brott skulle få en så omfattande och ingående insyn i polisens arbete.

– Jag misstänker att i Sverige skulle han få fullständiga restriktioner. Han skulle inte få titta på radio och tv, säger Jerzy Sarnecki till Kvällsposten.

Förklaringen är enkel – om en misstänkt kan följa polisens arbete minskar samtidigt utredarnas  övertag när det gäller den misstänktes kunskap om vad utredarna vet, eller inte vet.

– Det finns ju ett ganska stort försprång för förundersökningsledaren om den misstänkte inte känner till hur utredningen utvecklas. Och eftersom den här utredningen är så publik blir det förstås lättare för honom att anpassa sina vittnesmål eller sina uppgifter, säger Jerzy Sarnecki.

Peter Madsen har också haft möjlighet motion och vistas i vissa gemensamma utrymmen i fängelset. Tidningen EkstraBladet uppger i dag att han frivilligt valt att isolera sig i sin cell. Orsaken är okänd och fängelsets ledning vill inte kommentera uppgiften.
