Nya uppgifter: Peter Madsen
berättade tidigt om Kim Walls död
Lars-Olof Strömberg

Det har hittills var okänt för utomstående när den danske ubåtsägaren och raketbyggaren Peter Madsen berättade för polisen att Kim Wall var död.

Madsen ställdes inför häktningsdomaren i Köpenhamns tingsrätt den 12 augusti och det skedde bakom stängda dörrar.

Två dagar senare, den 14 augusti, valde domstolen att offentliggöra vissa uppgifter, bland annat Madsens förklaring om att det skett en olycka ombord och att han begravt den svenska journalisten till sjöss.

Nu avslöjas genom tidigare hemligstämplat material att Madsen redan före häktningsförhandlingen berättade för polisen att Kim Wall var död.

Uppgifterna har kommit fram efter att den danska nyhetsbyrån Ritzau överklagat tingsrättens beslut till högre instans om att hålla den aktuella häktningsförhandlingen bakom stängda dörrar.

Delar av Kim Walls kropp anträffades nära strandkanten på Amager söder om Köpenhamn den 21 augusti av en cyklist.

Den svenska journalisten sågs senast i livet på kvällen den 10 augusti när hon stod i tornet på Peter Madsens ubåt. Sidan om stod Peter Madsen när fartyget seglade ut i Öresund.

Vid det tillfället fanns inget som tydde på att ett våldsdåd skulle äga rum. Kim Wall fotograferades av privatpersoner och på bilder syns hon le mot fotograferna.

På natten anmäldes Kim Wall försvunnen av anhöriga, men först dagen efter gav sig Peter Madsen till känna och rapporterade från ubåten att allt var under kontroll på fartyget.

Några timmar senare räddades han dock av personer på en fritidsbåt i samband med att ubåten sjönk. Polisen har senare konstaterat att Madsen medvetet låtit fartyget sjunka till botten - troligen för att undanröja bevis ombord.

I det allra första polisförhöret ska Peter Madsen ha sagt att han före incidenten med ubåten satt i land Kim Wall på kajen igen.

Men senare ska han alltså ha ändrat sig och redan före häktningsförhandlingen ha berättat sanningen för polisen - att Kim Wall var död.

Madsen har senare hållit fast vid uppgiften att det skett en olycka ombord och att han "begravt" Kim Wall till sjöss.

Köpenhamns tingsrätt häktade Peter Madsen för grovt vållande till annans död under särskilt försvårande omständigheter.

Polisen har senare meddelat att Madsen är delgiven misstanke om mord och brott mot griftefriden.

I nuläget har utredarna fortfarande ingen klar uppfattning om hur Kim Wall avlidit. Det anses viktigt i sammanhanget att samtliga kroppsdelar kan anträffas så bilden av händelseförloppet klarnar.

Det finns inte eller något känt motiv till det misstänkta mordet. Polisen har tidigare sagt att det förefallit som att Kim Wall och Peter Madsen enbart haft en professionell relation och att den svenska journalisten stämt möte med Madsen för att göra ett reportage om honom.

En ny häktningsförhandling mot Peter Madsen ska hållas i Köpenhamns tingsrätt den 5 september. Madsen förnekar brott och kräver att bli frikänd, enligt sin advokat Betina Hald Engmark.
