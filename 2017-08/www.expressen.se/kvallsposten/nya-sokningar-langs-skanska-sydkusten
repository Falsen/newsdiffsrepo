Nya sökningar längs
skånska sydkusten
Maria Rydhagen

Den danska polisen har bett de svenska kollegerna att återigen söka längs den skånska kusten efter försvunna Kim Wall.

Sjöpolisen deltar i sökandet, och även Sjöräddningssällskapet i Skåne, vilket SVT Nyheter var först med att berätta.

Det är den skånska sydkusten man kommer att inrikta sig på, området söder om Öresundsbron. Detta efter att ha analyserat hur strömmarna har gått under de senaste dagarna.

– Vi har gjort sökningar tidigare och samarbetat med dansk polis under hela utredningen. Men sedan i går har vi sjöpolisen från Stockholm nere och har även tagit hjälp av Sjöräddningssällskapet. Även helikoptern är i gång, säger Jimmy Modin.

Att sökandet fokuseras på den skånska sydkusten beror just på vattenströmmarna.

– De har gått åt den svenska sidan under de senaste dagarna. Och med anledning av det har man intensifierat sökandet. Det kommer att fortsätta under söndagen, säger Jimmy Modin och fortsätter:

– Vi söker efter allt som kan vara av intresse för dansk polis och utredningen. Föremål eller vad det nu må vara.

Det är inte känt ifall lördagens sökningar gett något resultat.

Den svenska journalisten Kim Wall, 30, har varit försvunnen sedan torsdagen den 11 augusti efter att ha följt med forskaren Peter Madsen i hans ubåt UC3 Nautilus.

Peter Madsen sitter häktad, misstänkt för att vållat Kim Walls död.
