En person till sjukhus med stickskador efter misshandel
Maja Strömberg

Vid 19.32 på lördagskvällen larmades polisen om en misshandel i området kring Sockenvägen i Trelleborg. En patrull skickades till platsen efter tipset som ska ha kommit från en utomstående uppringare.

– Jag har fått uppfattningen att uppringaren är en utomstående person men det är inte fastställt än, säger Åsa Emanuelsson, informatör vid polisens ledningscentral.

Ett flertal personer ska ha varit inblandade i misshandeln som fortfarande ska ha pågått när polisen larmades.

– Det har skett utomhus, säger Åsa Emanuelsson.

En person uppges vara skadad och har förts till sjukhus med ambulans. Mannen är i 30-årsåldern och vårdas på Universitetssjukhuset i Malmö. Han har blivit knivskuren under misshandeln och har stickskador.

– Det är en man i 30-årsåldern, han är allvarligt skadad, säger Thomas Nilsson på region Skånes pressjour.

Polisen arbetade under lördagskvällen på platsen och för att samla in fler uppgifter och genomsöka området. Ingen person är gripen i nuläget.

– Man försöker få reda på var gärningsmannen försvann för att söka den personen, säger Åsa Emanuelsson.

Övriga omständigheter är inledningsvis oklara. Polisen utreder händelsen som försök till mord eller dråp.



LÄS MER: 19-åringar misstänks för bilsläpningar – "ville skoja"
