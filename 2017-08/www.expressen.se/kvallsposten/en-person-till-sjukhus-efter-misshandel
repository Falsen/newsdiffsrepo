Lördag 19 augusti 2017
En person till sjukhus
efter misshandel
Maja Strömberg

Vid 19.32 på lördagskvällen larmades polisen om en misshandel i området kring Sockenvägen i Trelleborg. En patrull skickades till platsen efter tipset som ska ha kommit från en utomstående uppringare.

– Jag har fått uppfattningen att uppringaren är en utomstående person men det är inte fastställt än, säger Åsa Emanuelsson, informatör vid polisens ledningscentral.

Ett flertal personer ska ha varit inblandade i misshandeln som fortfarande ska ha pågått när polisen larmades.

– Det har skett utomhus, säger Åsa Emanuelsson.

En person uppges vara skadad och har förts till sjukhus med ambulans. Skadeläget är initialt oklart.

Polisen är nu på plats för att samla fler uppgifter och genomsöka området. Ingen person är gripen i nuläget.

Övriga omständigheter är inledningsvis oklara.

Texten uppdateras.
