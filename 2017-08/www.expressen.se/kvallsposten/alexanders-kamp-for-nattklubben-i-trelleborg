Alexanders kamp för
nattklubben i Trelleborg
Beri Zangana

Det var i början på juni som ägaren Zaki Ibrahim och Alexander Göransson, som är DJ och festfixare, slog upp portarna till den nya nattklubben The Vibe i Trelleborg. Efter att ha läst om några studenter som saknade ett ställe att ha sin studentfest på bestämde de sig för att rädda studentdagen – genom att anordna en fest.

Zaki Ibrahim och Alexander Göransson satte i gång och ordnade ljus, ordningsvakter och utrymningslarm för hundratusentals kronor. Till slut blev det en nattklubb – men det skulle uppstå problem på vägen – de får inte ha öppet längre än till klockan ett på natten. Ett bakslag menar Alexander Göransson, som är DJ och festfixare på The Vibe.

– Vi vill ha ett ställe för unga människor. Hur ska de tycka det är kul att vara kvar i Trelleborg?, säger Alexander Göransson.

För nattklubben finns det undantag för längre öppettider. Sista helgen i månaden får de ha öppet till klockan två och de tillfällen som klubben får ha öppet till klockan tre är studentdagen, juldagen och nyårsafton. Alexander Göransson menar att det är ett problem både för dem och människorna som vill ut och roa sig i Trelleborg.

Inför helgen hade klubben planerat att hålla öppet i samband med att den stora Palmfestivalen pågår – en stor stadsfest i Trelleborg där klubben hade ansökt om att längre öppettider för snart en månad sen. Men fick avslag.

– Vi fick ett beslut där polisen avslog gällande öppettider till klockan tre på grund av risk för störande gentemot grannar, säger Alexander Göransson.

Att det skulle bero på grannar i närområdet som fört fram klagomål regelbundet menar Alexander Göransson stämmer inte. Snarare rör det sig om ett enskilt fall som inträffade i början av augusti där stök uppstod efter stängningstid.

Birgitta Roth som är tillståndhandläggare på Trelleborgs kommun säger till Trelleborgs Allehanda att man har agerat efter rekommendationer från polisen vilka har varit avgörande för socialnämndens beslut om alkoholservering.

– Framför allt handlar det om att polisen inte vill ha ordningsstörningar i form av berusade människor eller höga ljud i tätorten på natten, säger Birgitta Roth till Trelleborgs Allehanda.

Enligt Birgitta Roth kom ansökan inför Palmfestivalen in för sent till kommunen och därför hann man inte utreda det ordentligt.
