Maskerade rånare bar
vapen vid guldkuppen
Lars-Olof Strömberg

Det var på tisdagen som det spektakulära rånet skedde mot det aktuella ädelmetallföretaget i Helsingborg.

Vid rånet befann sig ett tiotal anställda i lokalerna på Grenadjärsgatan - bara 400 meter från polishuset.

De chockades men lyckades samtliga ta sig ur byggnaden i samband med kuppen.

Rånarna ska ha varit tre till antalet, klädda i vita overaller och med vita masker för ansiktena. På en given signal kördes en stulen hjullastare rakt in i byggnaden som gjorde att en tegelvägg rämnade.

I anslutning till händelsen hade gärningsmännen lagt ut så kallade fotanglar både utanför polishuset och i närheten av företaget för att fördröja polisens utryckning. En rökridå hade också riggats för att hindra insyn.

Personer som befann sig i närheten och som såg delar av händelseförloppet har berättat att det hela skedde med militär precision.

Efter bara några minuter flydde rånarna från platsen och senare kom rapporter om att två personbilar satts i brand på olika platser i staden.

– Vi misstänker att bilarna användes som flyktfordon, säger Eva-Lotta Hermansson Truedsson vid polisen i nordvästra Skåne.

Händelsen vid företaget har rubricerats som grovt rån med skjutvapen, vilket tyder på att det var en livsfarlig situation som de anställda utsattes för. Ingen person kom dock till fysisk skada vid attacken.

– Jag var själv på plats när det hände, men vi kom alla ut oskadda från byggnaden, säger företagets vd Jacob Nyberg.

Han berättar att företaget ingår i en norsk koncern och har funnits i Helsingborg sedan 1904. Företaget bedriver skrothandel med ädelmetaller som guld och silver.

Man köper bland annat upp gamla vigselringar där materialet bearbetas och sedan skickas ut som ny råvara till guldsmeder.

Men enligt Jacob Nyberg fick rånarna inte med sig något av stort värde från företaget.

– Jag vill inte gå in på några detaljer, utan kan bara säga att bytet blev magert, säger han.

Nyberg säger också att polisen gjorde ett bra jobb och var på plats efter bara några minuter.

På onsdagen hade fortfarande ingen misstänkt gripits av polisen.

– Vi efterlyser fler vittnesmål från allmänheten, säger Eva-Lotta Hermansson Truedsson. De som har iakttagelser att lämna ber vi ringa 072-563 66 91.

Under dagen ska polisen knacka dörr i området och, fortsätta hålla förhör med vittnen och fullfölja den tekniska undersökningen på brottsplatsen.

Polisen har även tagit hand om material från de övervakningskameror som finns både utanför företaget och utanför. Förhoppningen är att rånarna fastnat på film.

Per Geijer, säkerhetschef på Svensk Handel, tror att uppemot 20 personer kan ha varit inblandade i det spektakulära rånet i Helsingborg.

– Vi känner igen tillvägagångssättet. Det är välplanerade angrepp. Inte sällan är det någon som livnär sig på att den här typen av planer, säger han till Sydsvenskan.
