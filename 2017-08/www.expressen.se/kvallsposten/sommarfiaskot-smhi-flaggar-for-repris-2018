Sommarfiaskot: SMHI
flaggar för repris 2018
Federico Moreno

Svensk sommar är inne i en svacka.

För tredje året i rad misslyckas årstiden med att nå upp till förväntningarna.

De högsta temperaturerna har varit de blygsammaste på 155 år. Senast Sverige upplevde sämre sommarvärme var året 1862.

– Jokern i leken är att vi är så beroende av varifrån luften kommer. För att få det riktigt varmt måste luften komma från kontinenten eller Ryssland men nu får vi all luft från Atlanten, säger Sverker Hellström som är Meteorolog på SMHI.

För att få riktigt kalla vintrar och varma somrar krävs luftströmmar som skapar högtryck i vår region. Sådana har meteorologerna sett få av de senaste åren.

Om vädret fortsätter som det gjort de tre senaste åren får vi en mild vinter och ännu en sval sommar nästa år.

Men det kan svänga snabbt. Det har det gjort förr.

– Ja helt plötsligt kan det svänga om. Somrarna 1977, 78 och 79 var dåliga. Första halvan av 60-talet var somrarna också svala, säger Sverker Hellström.

Nu har vi haft hattrick i svala somrar. Har vi någonsin haft fyra kalla somrar i rad?

- 1984, 85, 86 och 87 var svala.  Men det är omöjligt att säga om den här trenden blir långvarig eller inte.

Man kan skratta åt svala somrar, framför allt i en tid då det snarare är de högre medeltemperaturerna som oroar i samband med den klimatkris som hotar jorden.

I Sydeuropa har temperaturerna dessutom varit så höga och plågsamma att de lett till allvarliga problem i flera länder.

Det finns dock allvarliga farhågor även i det här fallet.

– Det finns spekulationer om att uppvärmningen av Arktis stör den allmänna luftcirkulationen, så att vi inte får varm luft upp till oss. Men det är väldigt osäkert och ingen har kunnat fastställa det, säger Sverker Hellström.

Vad tror du de blygsamma temperaturerna i Sverige bero på?

– Det är svårt att säga annat än att det ändå skulle vara slumpen. Luften har kommit från Atlanten eller Ishavet och inte söderifrån eller österifrån där värmen finns och därför har vi inte haft den riktiga sommarhettan, säger Sverker Hellström.

–  Men visst är det lite märkligt att Sydeuropa har en väldig hetta medan vi inte ens får en liten del av det hela.
