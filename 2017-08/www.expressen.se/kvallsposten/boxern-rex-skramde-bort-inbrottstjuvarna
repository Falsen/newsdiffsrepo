Boxern Rex skrämde
bort inbrottstjuvarna
Claes Carlson

Peter Roslund var ute på sin vanliga morgonpromenad med Rex vid åttatiden på lördagen.

Där Örebyvägen möter Välanvägen i skånska Saxtorp finns en nyanlagd gång- och cykeltunnel under E6. Den är inte helt färdig så byggarna hade lämnat kvar en del utrustning över helgen.

– Jag kom gående med Rex strax efter åtta och förstod att det var något som inte stämde. Där stod en skåpbil med utländska skyltar och öppna bakdörrar, säger Peter Roslund.

– Jag såg en eller två killar som höll på att lasta in grejor. Jag tänkte ta en bild och började fumla med telefonen men då upptäckte de mig. Jag reagerade och då sträckte Rex på sig och spände hela sin kropp.

I stället för att ta en konfrontation valde tjuvarna då att fly från platsen. Skåpbilen drog i väg så fort det bara gick – så fort, faktiskt, att en av männen inte hann hoppa in i bilen. Han rusade ner i gångtunneln i stället.

– Jag såg hur han tittade på mig och sedan på Rex innan han sprang in i ett skogsparti.

Peter Roslund larmade polisen som var på plats inom mindre än en kvart. Det var flera patruller och en polishund.

– Vi satte in ganska mycket resurser, säger Calle Persson vid ledningscentralen för polisen i region syd.

– Vi letade efter de här personerna och stoppade bland annat en bil men det var inte den vi sökte. Vi har bokfört ärendet som stöld genom inbrott av tre okända gärningsmän.

Peter Roslund är väldigt nöjd med sin hund och har redan lagt ut berättelsen på Rex egen Facebooksida. Men han tycker också att man kan se det hela i ett större perspektiv.

– Jag tycker det är viktigt att alla medborgare visar civilkurage, säger han.

– Man behöver inte fysiskt ingripa men i alla fall försöka bli ett bra vittne och att anmäla händelsen. Eller om någon till exempel blir skadad faktiskt hjälpa till och inte bara passera.
