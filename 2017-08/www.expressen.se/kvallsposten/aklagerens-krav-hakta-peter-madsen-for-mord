Åklagarens krav: Häkta Peter Madsen för mord
Alexander Vickhoff

Fyndet av Kim Walls kropp innebar att utredningen av vad som hänt Kim Wall tog ett stort kliv framåt.

Enligt Peter Madsen, som häktats misstänkt för att ha orsakat Kim Walls död, dog hon av en olycka ombord på ubåten.

Nu vill åklagaren i fallet skärpa brottsrubriceringen mot Peter Madsen till mord alternativt dråp.

Rubriceringen på danska är "manddrab" och enligt den danska brottsbalken ska en person som dödat en annan människa dömas utifrån huruvida uppsåt föreligger, ungefär motsvarande de svenska rubriceringarna dråp eller mord. Den som befinns skyldig kan dömas till fängelse i mellan fem år och livstid.

Enligt BT kommer åklagarmyndigheten i Danmark senast den 5 september att underrätta domstolen om att man önskar skärpa brottsrubriceringen mot Madsen.

Kim Wall försvann i samband med en tur i Peter Madsens egenkonstruerade ubåt under kvällen och natten den 10-11 augusti. Tidigt fredag den 11 augusti kunde Peter Madsen räddas i samband med att ubåten sjönk i Kögebukten och han hävdade då att Kim Wall lämnat ubåten under kvällen innan. Han anhölls senare under dagen och häktades den 12 augusti misstänkt för grovt vållande till annans död.

I början av veckan anträffades kvarlevor från Kim Wall utanför Amager. Polisen väntar fortfarande på analysbesked från den rättsmedicinska undersökningen av kvarlevorna.

Peter Madsen sitter häktad till den 5 september. Då måste domstolen åter fatta beslut om han även fortsatt ska hållas frihetsberövad.
