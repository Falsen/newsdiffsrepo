Tisdag 22 augusti 2017
BB-kaoset: Hanna var livrädd
att behöva begrava sina barn
Maja Strömberg

På söndagen samlades människor i hela Sverige för att protestera mot nedrustningar i förlossningsvården. I Malmö samlades runt 550 personer på Möllevångstorget för att delta i marschen som gick mot Triangeltorget. Bland annat kräver man bättre arbetsvillkor för barnmorskor, fler vårdplatser och max en födsel per barnmorska åt gången.

Flera personer med olika bakgrunder delgav sina berättelser i form av tal, både före och innan marschen. En av historierna  som fick många ögon att tåras var när Hanna Höie berättade om sin traumatiska förlossning 2011 – och rädslan som den byggde upp i henne.

År 2011 var malmöbon Hanna Höie, 40, höggravid och åkte in till förlossningen i Malmö när hon upplevde att vattnet gått. Efter en undersökning skickades hon dock hem igen, berättar hon.

Trots att vattnet fortsatte rinna och hon fick feber så fick hon besked via telefon att stanna hemma. När vätskan tjocknade, febern ökade och barnet i magen slutade sparka fick hon äntligen komma in.

Förlossningen dröjde dock – den sattes i gång först dagen efter. Det hade visat sig att Hanna hade en infektion i livmodern. Barnet hade dessutom onormal hjärtrytm och fick dras ut med sugklocka.

Trots alla komplikationer gick det bra till slut – sonen Sindre föddes välmående. I Hanna väcktes dock en förlossningsskräck som hon aldrig upplevt tidigare.

När hon år 2015 blev gravid igen kunde hon inte ta det med glädje, trots att hon längtat efter fler barn. Hon var övertygad om att bristerna inom förlossningsvården skulle innebära tvillingparet i magens död.

– Jag hade fått en förlossningsrädsla som jag inte hade från början. De första månaderna var jag helt övertygad om att mina tvillingar inte skulle klara sig. Jag gick hela tiden och föreberedde mig på att jag skulle behöva begrava mina barn, köpte kläder så att de skulle begravas i något fint och kunde inte glädja mig alls, säger Hanna Höie.

När hon i samband med den andra graviditeten berättade sin historia för barnmorskan så svarade hon "det är ju ändå fantastiskt att du vågar skaffa barn, det är ju många som inte vågar igen efter en sådan upplevelse".

– Så tror jag att det är, vi har ett läge där det är så osäkert. Det kan ju alltid hända att man själv eller barnet blir sjuk. Men just den här rädslan för att saker ska hända beroende på platsbrist eller att personalen inte har tid, så som det var i mitt fall, det är inte okej.

LÄS MER: Barnmorskan Pinar: "Vill lyfta båda sidor"

Under talet berättade Hanna om glädjen när hon äntligen fick höra hjärtslagen när hjärtmonitorn kopplas in, efter att hon slutat känna sonen Sindre sparka i magen. När hon berättar den delen av historien brister rösten. Trots att det är ett svårt ämne att tala om så tycker hon det är viktigt att kämpa för bättre förlossningsvård.

– Speciellt eftersom det bara blir värre och värre. Min förlossning som gick dåligt var ändå 2011 och sedan dess har det inte blivit bättre utan det blir bara sämre och sämre, det är snart frågan om någon form av haveri. Man måste börja bygga förtroende, skaffa vårdplatser, personal och en arbetsmiljö som personalen vill stanna i. Och en vårdmiljö som gör att situationen att föda barn inte blir jobbigare än var den redan är, säger Hanna Höie.

Hanna Höie har med sig tvillingparet Birk och Ylva i vagnen, förlossningen gick bra till sist. Tvillingarna föddes med planerat kejsarsnitt i Ystad. Efter att Hanna bönat och bett för att slippa göra det i Malmö eller Lund, där får man nämligen ligga ensam på uppvaket efteråt.

– Jag hade varit så rädd för att mina barn skulle dö så jag fick panik vid tanken på att inte få vara med dom direkt efter förlossningen. Jag var på kvinnokliniken från 10 till 15 och vägrade gå hem innan de bokade in mig i Ystad. Där fick vi vara tillsammans hela tiden, barnen, sambon och jag, säger Hanna Höie.
