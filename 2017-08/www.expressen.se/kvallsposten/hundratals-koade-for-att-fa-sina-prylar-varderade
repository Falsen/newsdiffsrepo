Hundratals köade för att
få sina prylar värderade
Claes Carlson

Minst ett par timmar i kö var vad som väntade dem som mötte upp vid Sofiero gård i Helsingborg med famnen full av – eventuellt – värdefulla gamla saker.

– Jag har stått här i tre timmar nu, säger Ida Basander, 33, från Ängelholm.

– Jag har med mig ett par original Ray-Ban solglasögon som jag har fått av min morfar Christer Basander. De ska vara 50 år gamla och är av klassisk pilotmodell. Jag använder dem själv, det tycker jag man ska göra.

I kön står också Lars Åke Jeppsson, 71, från Tollarp. Han har en uppsättning fina leksaker i plåt och trä från mitten av 50-talet som han vill visa upp – bland annat en apa som kör motorcykel.

– Det är mina och min brors egna leksaker som vi hade när vi var små, säger han.

– De har bara stått undanstoppade. Och så kom vi att prata om det nu när "Antikrundan" skulle komma hit. Men tyvärr har vi inga förpackningar. Jag tror inte de är värda några stora summor, men det är roligt att veta.

Regnskurar under eftermiddagen får inte de väntande att söka skydd – då skulle de ju tappa sin plats i kön. Men en del av dem som kommer flera i sällskap turas om att stå kvar och att gå undan.

Karin Olsson från Helsingborg har med sig sin man Lars. Han härstammar från Bromölla och paret har tagit med sig arvegods som Lars fått med sig från sin släkt.

– Det är en kanna och en sockerskål som vi tror är i äkta silver. Vi har en gräddkanna kvar där hemma också, säger Karin.

– Det var min idé att vi skulle komma hit. Vi vet inget alls om de här grejorna och skulle åtminstone gärna vilja få reda på hur gamla de är. De stod långt inne i ett skåp så jag har fått putsa av dem när vi tog fram dem.

"Antikrundans" producent Pernilla Månsson Colt, 50, är nöjd med första inspelningsdagen – trots en del strul.

– Vi har ju haft en del regn, och så fick vi ett strömavbrott också. Men det ingår liksom i kompotten när man är ute så här och jobbar, säger hon.

Vilka av alla köande i Helsingborg som så småningom kommer med i själva programmet får vi inte veta förrän efter jul- och nyårshelgen när nya säsongen av "Antikrundan" drar i gång.

– Det blir 29:e säsongen utan uppehåll. Det är unikt i svensk television, säger Pernilla Månsson Colt.

– Vi trimmar programmet varje år men alla kommer att känna igen sig. Vi blandar ren och skär fakta med lättsamheter.
