Stora gåtan om Madsens
förvandling: "En ny Peter"
Jonathan Berntsson

Full av energi. En person som jobbar stenhårt. En visionär. Det var så Christoffer Meyer beskrev sin nära vän och medarbetare Peter Madsen för bara några veckor sedan.

Nu har den danska polisen gått ut med att de delar av den kropp som hittades utanför en dansk ö i Öresund tillhör den svenska journalisten Kim Wall, 30, vars död den danska ubåtsägaren sitter häktad för att ha vållat, och att metalldelar var fäst på den.

Åklagaren har begärt att Peter Madsen ska häktas för mord och under torsdagen hölls ett nytt förhör där han delgavs misstanke också för brott mot griftefriden. Han nekar så väl till det som till mord, skriver Köpenhamnspolisen i ett pressmeddelande.



LÄS MER: Raketsprickan som knäckte ubåtsägaren Peter Madsen



För Christoffer Meyer är utvecklingen i chockerande.

– Jag har förlorat en bra kompis till mig men det går inte att mäta med vad Kim Walls familj har förlorat. Jag förstår inte hur en människa kan göra så här mot en annan person. De senaste 14 dagarna har varit overkliga och det blir värre och värre. Det är en mardröm som inte tar slut, säger han.

Är det så som polisen tror – att det är Peter Madsen som bragt Kim Wall om livet – och är det så som han själv erkänt – att han dumpade kroppen i havet – är det någonting som de i hans närhet inte kan förstå.

Peter Madsen har förvandlats på ett sätt som ingen av dem kunde föreställa sig.

– Jag har känt Peter i tio år och har aldrig fått en hint av att han ska vara våldsam. Han har absolut temperament, men han har aldrig någonsin slagit någon. Jag har spenderat tusentals timmar tillsammans med honom och har aldrig sett det. Det här är obegripligt, det är det verkligen, säger Christoffer Meyer, som till danska BT sagt att det "är en ny Peter" han nu ser.

Peter Madsen, även kallad "den galne professorn" har blivit väl omskriven genom åren. Som barn var han intresserad av farkoster och historiska händelser.

I skolan var han, enligt egen utsago, en ensamvarg.

Han blev uppfinnare och visionär. Startade ett rymdfartsprojekt med syfte att skicka upp en bemannad raket i rymden. Han byggde tre ubåtar: Freya, Kraka och Nautilus. Bland mycket, mycket annat.

När vänner och familj berättat om Peter Madsen har de vittnat om hans splittrade personlighet:

Sällsynt intelligent och samtidigt galen.

Auktoritär och inte alls rädd för att ge sig i konflikter, men också omsorgsfull med de han arbetar med.

Gift utan barn med ubåtarna som bostad.

Men våldsam – det ska han, enligt sina nära, alltså inte ha varit.



LÄS MER: Polisen har hittat blod i Peter Madsens ubåt



– Det hade ju varit en sak om jag visste att han hade ett förflutet av att skada kvinnor, men det här en person som gråter när han ser en skadad fågel på marken som träffats av en bil. Han skulle inte kunna göra något sådant, har Peter Madsens bror Benny Langkjær Egesø sagt.

Thomas Djursing, som skrivit boken "Raket-Madsen" om ubåtsägaren:

– Han har blivit riktigt förbannad på mig. Jag har sett honom i många konflikter med folk. Men jag blev aldrig bekymrad att han skulle gå över gränsen.

En av de stora motgångarna som påverkat Peter Madsen inträffade år 2014. Det var då han bröt med Copenhagen Suborbitals, rymdfartsprojektet han startat, och arbetskamraten Gwaino Razz har tidigare berättat att det var någonting som gjorde Peter Madsen knäckt.

– De tog i princip allt för Peter kunde inte kommunicera med dem, har Gaino Razz sagt.

Peter Madsen startade det egna projektet Raketmadsen rumlaboratorium – men bara dagarna innan ubåtsfärden med Kim Wall var han i tvist med sina tidigare kolleger om en raketskjutning i Östersjön.



LÄS MER: Peter Madsens bror: Leif GW Persson har fel



Några tecken på vad som skulle komma att ske ska däremot inte ha funnits.

– Hans temperament är bara passion. Om man brinner för något, verkligen brinner inombords, det är den typen av temperament han visade upp. Han visar temperament när han är övertygad om hur man ska göra saker, men man måste vara väldigt nära honom för att få se hans temperament. Man ser det inte om man bara är en gäst, har brodern Benny Langkjær Egesø sagt.

Vad Peter Madsen själv har att säga om den mystiska förvandlingen är det knappt någon som vet.

Han har själv velat prata med pressen för att få ge sin version kring vad som skedde på Nautilus den kvällen som blev Kim Walls sista, men domaren i Köpenhamns tingsrätt begärde stängda dörrar vid häktningsförhandlingen och nu har också Peter Madsen ändrat inställning till vad han vill ska komma ut och inte.

Men för polisen säger han sig vilja ställa upp.

– Han själv har stort intresse i att samarbeta. Han har ingenting att dölja, säger advokaten Betina Hald Engmark till danska Ekstrabladet.

Än så länge är det för tidigt att säga vad polisen kommer komma fram till i sin utredning.

Men ingenting kommer någonsin bli sig likt.

– Skulle jag kunna sitta i min trädgård och dricka kaffe med en sådan person? Det kommer jag inte kunna. Jag kan inte vara med en sådan människa, säger vännen Christoffer Meyer till BT.
