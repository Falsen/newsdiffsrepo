Polisen efterlyser
Kim Walls kläder
Karin Selåker Hangasmaa

På onsdagen gick polisen ut med att man fått en träff när man jämfört DNA från den upphittade kroppens med Kim Wall.

Beskedet lämnades först på Twitter och senare gav utredningsledare Jens Möller en presskonferens.

– Jag vill börja med att visa medkänsla med Kim Walls anhöriga som jag i natt lämnade det definitiva beskedet att vi nu har funnit en match mellan Kim Wall och kvarlevorna som hittades i förrgår.

Kim Wall sågs senast torsdagen den 10 augusti när hon klev ner i Peter Madsens ubåt. På den sista kända bilden på svenskan syns hon klädd i en orange blus.

Nu efterlyser polisutredarna de kläder som Kim Wall bar när hon försvann.

– Vi efterlyser en skrikorange blus, en svartvit blomstrad nederdel och ett par vita skor, upplyser utredningsledare Jens Möller vid Köpenhamnspolisen.

Storlek och märken på kläderna och skorna kan polisen inte uppge, men man uppmanar människor att leta i hela Kögebukten.

Kvarlevorna hittades av en manlig cyklist utanför ön Amager under måndagen. Polisen larmades till platsen och kroppen skickades för obduktion.

Ett vittne som BT pratat med bor ute vid Kögebukten. På måndagen var han på väg hem från jobbet på sin cykel när han blev omkörd av en polisbil i full utryckning.

Längre fram på vägen fick han syn på två poliser som arbetade vid strandkanten. En av dem fotade något mellan stenarna.

Till sist förstod han att poliserna arbetade med kvarlevorna efter en kvinnokropp. Hans första tanke var att man äntligen hittat den försvunna Kim Wall.

– Det var en overklig syn. Jag la märke till att det var något bundet runt kroppen. Det låg en form av kedja som skulle kunna komma från ett skepp. Den var helt svart och i varje fall tjockare än ett rep, säger han till BT.



LÄS MER: Detta har hänt i fallet med Kim Wall



Polisen har genomfört massiva sökinsatser med dykare och sonarutrustade fartyg ute i Kögebukten.

Anledningen är Peter Madsens egen utsaga under häktningsförhandlingarna. Den danske uppfinnaren har erkänt för polisen att han dumpat Kim Walls kropp någonstans i bukten, efter att hon avlidit till följd av en olycka i ubåten.

– Jag har ofta tänkt att hon skulle sköljas i land precis där, stenblocken fångar upp många saker och vindriktningen har stått i sydlig eller sydostlig riktning den senaste tiden, så det var troligt, säger vittnet till BT.

Jens Möller, utredare på Köpenhamnspolisen ville under presskonferensen på onsdagen inte uttala sig om några detaljer kring de metalldelar som hittats på kroppen.

– På kroppen är det fäst något av metall, mer vill jag inte säga, säger han.

Peter Madsen är sedan 12 augusti häktad och misstänkt för vållande till annans död under särskilt försvårande omständigheter. Han nekar till brott.



LÄS MER: Madsens okända första ord till polisen
