Vellinge vill bli först
med tiggeriförbud
Maria Rydhagen

Sala kommun har haft ett tiggeriförbud som infördes 2011, men som senare revs upp av länsstyrelsen i Västmanland.

Nu vill Vellinge som första kommun driva igenom en liknande lokal regel.

– Sala gick inte vidare. Men vi vill pröva detta, säger Carina Wurtzler till Kvällsposten.

Tiggeriförbudet ska gälla utanför kommersiella lokaler, som butiker, restauranger och kaféer. Man ska heller inte kunna campa på kommunal mark. För att godkännas av länsstyrelsen måste reglerna formuleras så att de gäller specifika platser på kommunal mark.

– Man kan inte formulera en generell regel mot tiggeri. Utan det måste kopplas till vissa platser. En park, en butik, ett torg. Detta är inte klart än, säger Carina Wurtzler.

I dagens läge är det svårt för kommunen att hitta lagstöd för att avhysa personer, anser Wutzler. Därför ska man också formulera ett förbud mot att campa på kommunal mark.

– Det är inte så det ska fungera att man kan slå läger, börja hänga upp tvätt och grilla på offentliga platser. Vi kommer att skriva in ett generellt campingförbud i våra lokala ordningsföreskrifter, säger Carina Wutzler till SVT Nyheter.

Kommunstyrelsens arbetsutskott har haft frågan uppe. M har egen majoritet i Vellinge kommun men fick stöd av Liberalerna i tiggerifrågan.

Nu går saken vidare till kommunstyrelsen och sedan kommunfullmäktige. Därefter ska länsstyrelsen titta på formuleringarna och godkänna eller förkasta.

SVT Nyheter har pratat med en jurist som menar att Vellinges förslag kan gå igenom, trots att Salas tiggeriförbud inte gjorde det.

– Det handlar mycket om formuleringar. Kommunen måste göra detta på ett proportionerligt sätt och inte ta i för mycket. Det går inte att ha ett generellt tiggeriförbud i hela kommunen, säger Henrik Wenander, docent i offentlig rätt på Lunds universitet.

Carina Wutzler är beredd att överklaga ett eventuellt negativ beslut.

– Vi vill att detta ska prövas, säger hon till Kvällsposten.

Men Björn Axtelius, S-politiker som också sitter i kommunstyrelsen, tycker att Moderaternas förslag är dåligt.

– Jag ställer mig inte bakom det. Det kuppades på arbetsutskottets möte när vi skulle diskutera den lokala ordningsstadgan, säger han till Kvällsposten.

För honom är det en principfråga.

– Det handlar om vilka vi ska vara solidariska med. Familjen, kommunen, EU? Det går inte att förbjuda fattigdom, den måste bekämpas på orsaksnivån, säger han.

Moderaterna och Liberalerna kan driva igenom förslaget på egen hand. Men Björn Axtelius tror att debatten kommer att gå het även utanför kommunhuset.

– Jag är säker på att det finns många invånare i Vellinge som inte gillar förslaget, även bland Moderaterna, säger han.

Carina Wurtzler tror att hon har stöd.

– Jag vill bara säga att jag har fått positiva reaktioner. Både från Vellingebor och andra. Men det finns vissa som är kritiska, och jag vet att frågan inte är enkel, säger hon.
