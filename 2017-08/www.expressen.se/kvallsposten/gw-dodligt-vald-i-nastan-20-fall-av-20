GW: Dödligt våld i nästan 20 fall av 20
Kim Malmgren

På onsdagsmorgonen bekräftade dansk polis att kvarlevorna som hittats vid danska ön Amager i måndags tillhör den tidigare försvunna svenska journalisten Kim Wall, 30.

Hon försvann den 10 augusti i samband med en ubåtsfärd på uppfinnaren Peter Madsens hembyggda farkost Nautilus. Sedan dess har Madsen berättat för polis att Kim Walls dog till följd av en olyckshändelse ombord på ubåten. Han sitter häktad, misstänkt för vållande till annans död under särskilt försvårande omständigheter.

Professor Leif GW Persson är skeptisk till Peter Madsens uppgifter om att Walls död skulle handla om en olyckshändelse.

LÄS MER: Kim Walls mamma - "En gränslös sorg"

– Det här är naturligtvis ingen olyckshändelse. Han har dödat henne. Det är mord eller dråp och nu har han erkänt det som på svenska heter brott mot griftefriden, och det är ett grovt brott mot griftefriden.

– Sen har han vidtagit andra åtgärder som är jävligt alarmerande för honom som person. När man styckar kroppar på det här sättet så har det i nästan 20 fall av 20 föregåtts av dödligt våld.

Leif GW Persson menar att fallet delvis sticker ut på grund av styckningen, men också på grund av det korta tidsförloppet.

– Att mörda en människa klarar ganska många av. Att stycka en kropp är nåt helt annat. Det har jag gjort under helt lagliga omständigheter och det frestar på, säger han och fortsätter:

– Människor brukar behöva djupandas i ett dygn innan de kan ta tag itu med en styckning. Det är ytterst ovanligt att de kan gå i gång direkt, men så måste ha skett i det här fallet på grund av hur tidsschemat ser ut, säger Persson.

Polisen: DNA-träff mellan Kim Wall och kroppen

På onsdagen meddelade polisen att det har vidtagits åtgärder för att kroppen inte ska flyta upp till ytan, bland annat genom att fästa sänken. Skador på kroppen tyder också på att man försökt säkra att luftgaser ska passera ut ur kroppen för att den inte ska driva eller flyta upp från havsbotten.

– För att utföra det här krävs en del kunskap, säger Leif GW Persson.

Persson tror att rubriceringen kommer att ändras till mord, men att få Madsen fälld för det är inte någon okomplicerad historia, säger han.

– Då ska du kunna fastställa en dödsorsak. Det kan bli knepigt, säger Persson.
