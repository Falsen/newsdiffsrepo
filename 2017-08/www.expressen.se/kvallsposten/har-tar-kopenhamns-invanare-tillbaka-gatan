Här tar Köpenhamns
invånare tillbaka gatan
Federico Moreno

Hundratals facklor lyser upp den annars så mörka augustikvällen i Köpenhamn.

Omkring 2000 personer kommer med ljus till gatorna, när de tågar mot våldet sent på måndagskvällen.

En av dem är Anahita Malekians, boende i stadsdelen Nørrebro som drabbats hårt av gängkriget.

– Jag går här för att inte känna mig ensam. För att inte stanna hemma och tänka att allt är hopplöst, säger hon innan alla stannar upp och en tyst minut hålls för våldets offer.

27 gängskjutningar bara under sommaren. Utökade visitationszoner av polisen. Nio beväpnade gängmedlemmar anhållna sedan fredagen.

Gängvåldet har förvandlats till vardag för invånarna. Något de inte vill acceptera.

Vid en av flera tysta minuter som hålls under manifestationen gråter en annan demonstrant, Lars Nielsen, när namnen på unga personer som mördats här på gatan nämns.

– Det är dags att haschförsäljningen legaliseras. Vi kan inte ha det så här. Vi håller på att förlora en hel generation, säger han.

Anahita Malekians ser tveksam ut.

– Jag tror tyvärr inte att det hjälper. De här gängen kommer alltid att hitta nya marknader, säger hon.

Sedan ser hon sig omkring.

– Titta, vad ser du för människor här på manifestationen? Det är nästan inga med invandrarbakgrund. De som drabbas mest av gängkriminaliteten, som offer eller förövare, är inte här. Inte föräldrarna, inte ungdomarna. Det är som om vi lever i olika världar, många vill inte mötas.

Flera danska politiker har föreslagit att gänget Loyal to familia, som tros ligga bakom det pågående gängkriget och som lockar många unga i delar av Köpenhamn, ska förbjudas.

På sistone har polisen punktmarkerat gänget och frihetsberövat flera av dess medlemmar.

Loyal to familia har planer på att utöka sin verksamhet till Sverige, främst Malmö och Helsingborg.

– Polisen måste rikta in sig på de tunga gängmedlemmarna, säger Anahita Malekians. Vi andra måste visa de yngre killarna att det finns alternativ. Många av dem känner inte till vilka möjligheter de har, alltså att det finns ett annat sätt att leva.

Vid 23-tiden stoppas cyklister på väg hem på Wesselsgade. Polisen har spärrat av hela gatan.

Ännu en skjutning ska ha drabbat staden.
