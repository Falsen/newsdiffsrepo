Ung rånare försökte fly från
polishund – vårdas på sjukhus
Simon Larsson

Den senaste tiden har flera grova rån inträffat i Malmö. Enligt polisen har gärningsmännen vid flera av rånen använt kniv.

Under tisdagskvällen rånades ytterligare en person.

– Den person som blev rånad blev knivskuren. Det hade kunnat sluta väldigt illa men vi fick ett väldigt bra signalement från platsen. Ett signalement som stämmer med flera andra rån, säger Mats Attin till Sydsvenskan.

Åtminstone två polispatruller tog sig till Rorsjöstaden i Malmö, där rånet inträffade.

Ganska direkt gick de rätt på två unga män som genomförde ytterligare ett rån. Tonåringarna flydde från platsen.

Men de hann inte särskilt långt – och den ena av dem fångades mycket snabbt.

- Patrullen går in och ska gripa personerna som då springer. En av dem fick hunden efter sig och är nu på sjukhus, säger Mats Attin till Sydsvenskan.

Den andre misstänkte rånaren greps en stund senare efter att han försökt fly på cykel. Även han fick uppsöka sjukvård.

De unga männen är nu misstänkta för flera rån den senaste tiden. Enligt polisen följer rånen samma modus. Tonåringarna ska ha riktat in sig på gymnasieelever och ofta tvingat till sig läsplattor och datorer.

- När vi började gå igenom sakerna killarna hade på sig så hittade vi ID-handlingar, klockor och liknande saker från andra rån som varit i Malmö, säger Mats Attin till Sydsvenskan.
