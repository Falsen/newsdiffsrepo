Bilist togs på bar gärning:
"Var duktigt berusad"
Karin Selåker Hangasmaa

Vid 21-tiden på måndagen får polisen samtal från en privatperson som sett en påtagligt berusad man sätta sig i en bil på Fosievägen i Malmö.

Samtidigt inkommer samtal om att flera parkerade bilar blivit påkörda på Rasmusgatan, några kvarter därifrån.

Polisen kan snabbt konstatera att händelserna hör ihop – det är bilen på Fosievägen som kört in i bilarna som stått parkerade längs Rasmusgatan.

Mannen omhändertas på Fosievägen och medtas för provtagning. Han är misstänkt för rattfylleri.

– Han var duktigt berusad. Bilen tas i beslag, den har brukandeförbud och ett antal parkeringsböter på sig, säger Stephan Söderholm vid polisens ledningscentral.

Enligt vittnen på platsen har bilen ett punkterat framdäck.

Enligt polisen finns det flera vittnen till körningen.

– Nu ska vi styrka att mannen är samma person som kört fordonet på Rasmusgatan, säger Stephan Söderholm.
