Här är chilin som kan
få dig i fosterställning
Beri Zangana

Chiliodlaren Mark Wilcox öppnar upp porten till det stora chilidoftande växthuset. I Bräcke utanför Höganäs på Kullahalvön där Chiligaraget är beläget. Här växer ett 20-tal sorter på en yta på drygt 1200 kvadratmeter. Från mildare chilisorter till de starkaste, Trinidad Scorpion och Carolina Reaper.

Chiligaraget är nästintill ett paradis för alla chiliälskare. Här växer sorter från 0 till 2 000 000 Scovilleskalan, som mäter hettan och har tagits fram för att mäta styrkan hos chilifrukter.





Den ansvarige, Mark Wilcox kan allt och lite till. Det som började som ett hobbyintresse med vännerna Mats Hernström och Kim Bröchner utvecklades snabbt till en verksamhet som nu går in på sitt tredje år.

– Min kompis frågade om i inte skulle odla lite chili i växthuset på skoj. Så det började lite som en hobbygrej som jag skulle ansvara för, säger Mark Wilcox.

Mark Wilcox valde sorterna, skaffade frön och satte i gång.

Inne i växthuset står chiliplantor uppradade i ordning. Mark Wilcox tar oss till en av de starkaste sorterna – Carolina Reaper som ligger på omkring 2,5 miljoner Scoville. Den ger långt ifrån en smakupplevelse, tvärtom – den få en människa att lägga sig i fosterställning, menar Mark Wilcox.

Ute på landet i Kanada, där Mark Wilcox växte upp innan han flyttade till Sverige på åttiotalet, odlades det mycket i familjen.

– Jag har växt upp med det här, det man inte odlade själv kunde man få från grannen, det var ju vanligt för 40 år sedan när allting var lokalt, säger Mark Wilcox.



LÄS MER: SVT-profilen chockades av chilin – tvingades avbryta inspelningen

På Chiligaraget används inga bekämpningsmedel. För Mark Wilcox är den ekologiska odlingen viktig. Så när bladlössen ska bekämpas sker det genom att ta till medel från naturen.

– Vi hade ett angrepp för två månader sedan. Vi låter andra insekter ta hand om skadedjuren, som gallmyggan, den lägger sina ägg och sticker hål i bladet. Det är väldigt effektivt att låta naturen ta hand om det, säger Mark Wilcox.

Chiliodlingen har fått sina anhängare och i dag finns det en trend i att odla. Chili, som vanligtvis växer i varmare klimat har nått nordligare breddgrader.

– Svenskarna har inte haft chili traditionellt i svensk husmanskost, det har varit pepparrot. Jag ville ändra på det, säger Mark Wilcox.



LÄS MER: Vill du odla chili själv? Här är bästa tipsen!

Enligt Mark Wilcox ska chili kunna odlas från Sydamerika till Smygehuk och upp till Kiruna. Knepet är att ta väl hand om sina chiliplantor som om de vore ens egna husdjur menar han. Ett sätt är att ge sin chiliplanta den uppmärksamhet som behövs.

– Man kan prata med dem – och ge dem kärlek. Det kan vara behaglig musik. Man märker att de svarar på det. Plantor kommunicerar med varandra, de svarar som om man har en katt eller ett ett annat husdjur, säger Mark Wilcox.





En chiliplanta behöver förutom uppmärksamhet även sin tid att växa. Någonting som många nya chiliodlare missar – dessutom behöver odlingsprocessen ske successivt.

– Man ska inte odla för många sorter på en gång. Efter några veckor måste man byta ut jorden till större krukor. Man ska begränsa sig till att prova odla några plantor och passa dem. Vattna dem dagligen, se till att de får ljus och värme, säger Mark Wilcox.
