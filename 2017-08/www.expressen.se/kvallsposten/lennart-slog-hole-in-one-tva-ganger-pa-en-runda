Lennart slog hole-in-one
– två gånger på en runda
Maria Rydhagen

Så länge som Lennart Gyllensten i Värnamo jobbade som möbeltapetserare hade han inte tid för att spela golf.

Men när han fyllde 70 och slutade jobba var det dags. Nu är han 75 år och har sysslat med sporten i fem år, och är mer biten än någonsin.

Den 26 juli gjorde han något som de flesta golfare bara kan drömma om. Han slog två hole-in-one – på hålen efter varandra. Det var under en oldboys-turnering och Lennart Gyllensten var uppenbarligen i form.

– Jag kände att jag fick till ett bra slag, men greenen ligger lite lägre så jag såg ingenting direkt. Men när jag kom fram tittade jag i koppen, och där låg bollen.

– Det var jättekul!

Efter succén tog gänget rast en stund.

– Ja, sedan var det fikapaus. Efter det gick vi de sista nio hålen. Jag fick till ett jättebra slag igen, och vid det hålet såg man hur bollen gick rakt emot flaggan och rullade ner i koppen.

Den här gången reagerade han starkt på bragden.

– Man blir nästan chockad. Det var armarna i luften, och jag tjoade väl lite också. De andra var helt förstummade.

Omgivningen har reagerat på Lennart Gyllenstens fantastiska resultat.

– En kompis berättade att han gjort två hole-in-one – på 46 år. Det är nästan ofattbart detta, säger Lennart.

Han har gått åtskilliga rundor sedan den där dagen och nu är det mer på en normal nivå.

– Någon mer hole-in-one har det inte blivit, men det går hyfsat. Jag håller samma klass som innan, jag har ett handikapp på 22 och det får man vara glad för i min ålder.

Värnamo Nyheter var först med att berätta om Lennart Gyllenstens dubbla hole-in-one.
