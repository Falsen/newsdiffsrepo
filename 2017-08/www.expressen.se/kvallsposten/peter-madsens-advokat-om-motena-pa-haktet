Peter Madsens advokat
om mötena på häktet
Alexander Vickhoff

Betina Hald Engmark har ett förflutet som åklagare. Peter Madsen är den förste klient hon försvarar som är misstänkt för att ha dödat en annan människa. Hon träffar Madsen ofta i häktet.

– Vi träffas inte bara ansikte mot ansikte, själklart ringer jag också när det är något brådskande. Men jag besöker honom ofta, dock inte dagligen, säger Betina Hald Engmark till BT.

Betina Hald Engmark fick frågan om hon ville ta uppdraget som Peter Madsens försvarare redan fredagen den 11 augusti. Då hade Madsens egenkonstruerade ubåt Nautilus anmälts försvunnen några timmar tidigare. På förmiddagen kunde Peter Madsen räddas i samband med att ubåten sjönk i Kögebukten.



LÄS ÄVEN: Madsen misstänks för fler brott



Kim Wall, som gjort Madsen sällskap under en tur med ubåten kvällen innan, saknades. Enligt Peter Madsens första förklaring hade han släppt av Kim Wall under kvällen. Den förklaringen drog han senare tillbaka och när han häktades misstänkt för att ha orsakat Kim Walls död förklarade han att hon omkommit i samband med en olycka ombord på ubåten och att han släppt hennes kropp i havet.

Betina Hald Engmark har de senaste veckorna stått i fokus för den uppmärksamhet som riktats mot fallet från hela världen.

– Jag tror att jag blev överrumplad som alla andra. Det är omöjligt att överblicka ett falls omfattning från början och jag hade inte gjort mig några förutsättningar om vad uppdraget skulle innebära och vilken omfattning det skulle få, säger hon till BT.



LÄS ÄVEN: Mysteriet med ubåten som skakade Sverige



Under fredagen meddelade Köpenhamnspolisen att brottsrubriceringen mot Peter Madsen skärps och utvidgas till att innefatta brott mot griftefriden. Han nekar till anklagelserna.
