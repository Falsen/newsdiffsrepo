Man sköts ner
på öppen gata
Samuel Hulander

Det var klockan 17.45 som det första samtalet kom in till polisen. En person har enligt larmet blivit skottskadad mitt på gatan i samhället Veinge, nordost om Laholm.

En ensam gärningsman ska ha lämnat platsen i okänd riktning.

När polisen kommer till platsen är den skjutne mannen vaken och talbar. Ambulans kallas fram till platsen för att ta hand om mannen.

– Han är skjuten i benet och på väg med ambulans till sjukhus. Det är inga större bekymmer med honom, säger Hans Lippens, presstalesperson vid polisen i region väst.

Enligt Region Halland är den skadade mannen i 25-årsåldern. Han har lindriga skador och vårdas på en av sjukhusets vårdavdelningar.

En anmälan om försök till dråp, alternativt mord, är inledd.

– Han är ju vaken och talbar, men han vill inte prata med oss. Vi får se om han vill det på sjukhuset, säger Hans Lippens.

Den skottskadade mannen förekommer sedan tidigare hos polisen, enligt Hans Lippens.

Platsen där mannen anträffades är avspärrad för teknisk undersökning men polisen är i nuläget inte säkra på att det även är platsen för skottlossningen.

Under kvällen kommer polisen att genomföra dörrknackning i närområdet.

Ingen person har gripits misstänkt för brottet.

– Vi vet inte vem gärningsmannen är och offret vill ju inte prata med oss. Men det har skett i ett bostadsområde så vi får se om någon person sett något, säger Hans Lippens.
