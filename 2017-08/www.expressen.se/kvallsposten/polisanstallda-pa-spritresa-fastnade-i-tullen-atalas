Lördag 19 augusti 2017
Polisanställda på spritresa
fastnade i tullen – åtalas
Simon Larsson

Mannen som åtalas är i 60-årsåldern och civilanställd inom polismyndigheten.

Han skulle åka till Tyskland för att köpa alkohol och övertalade i sista stund sin kollega, en polisman, att följa med på turen.

I Tyskland fyllde polisen sin del med varor som vägde 80-100 kilo. Den civilanställde stod för resten av lasten, enligt stämningsansökan. Totalt vägde den lätta lastbilen drygt 900 kilo när duon anlände till Helsingborg.

Polismannen säger i förhör att han lurats av sin bekant.

Hela resan genom Danmark och i Tyskland körde den civilanställde, som också var den som tagit initiativ till resan.

Men på färjan mellan Helsingborg och Helsingør drack den civilanställde en öl – och kunde därför inte köra något i Sverige.

I det här läget hade polisen inget annat val än att sätta sig vid ratten.

Under shoppingturens efterspel har han undrat om kollegan medvetet lurade honom.

– Jag känner mig så fruktansvärt blåst. Nu vet jag inte om han sa det för att slipa köra av bilen själv, men när man tänker efter, säger polisen i förhör.

Han uppger att han välkomnar polisutredningen.

– Det här var omständigheterna, det vill jag gärna få prövat, säger polisen.

Fordonet fastnade i tullen i Helsingborg med cirka 600 kilo övervikt. Då satt polisen bakom ratten.

Han åtalas dock inte för brott – utan det gör bilägaren. Denne förnekar brott och skyller i sin tur på polismannen.

– Jag blev inte delgiven det här överlasset på plats. Om en åkare skulle få alla överlassen över sig skulle han inte kunna bedriva ett åkeri ens en gång, så det skulle inte fungera. Det är chaufförens ansvar helt enkelt, och i det här fallet var NN chaufför, säger den nu åtalade mannen.

Han tycker också att det borde ha gjorts en omvägning på plats. Den misstänkte mannen hävdar att han har mycket tung fastmonterad utrustning i bilen.

– Sen att man inte i samma veva inte tog ett foto i bilen, så man fick se hur den såg ut. Jag tycker att det saknas väldigt mycket med omvägning och fotografering, säger den åtalade.
