Experten: Därför kan
Madsen ha ändrat sig
Maja Strömberg

Peter Madsen har nu varit häktad i över en vecka, misstänkt för att på något sätt tagit livet av Kim Wall.

Häktningsförhandlingen hölls lördagen den 12 augusti i Köpenhamn bakom stängda dörrar, efter domarens beslut. Rätten befarade att det kunde störa utredningen om information kom ut i media. Dessutom uppgav man att det under förhör hade kommit fram information som kunde vara känslig.

– Både målsägande och misstänkt blir ju väldigt utelämnad om allt skulle lämnas ut till allmänheten. Om den misstänkte visar sig vara oskyldig kan hans eller hennes liv ändå vara helt förstört och folk tänker "det är nog han som har gjort det ändå", säger Kerstin Koorti, advokat med lång erfarenhet av kriminalfall.

När Madsen först förhördes av polisen uppgav han att han satt i land den svenska journalisten på Refshaleøn vid 22.30-tiden på torsdagen. Senare kom det fram att han hade ändrat sin historia.

Peter Madsen ville själv att häktningsförhandlingarna skulle hållas öppna för media.

– Jag har någonting jag vill säga, sa han tidigare under dagen, och syftade på den senare rättegångsförhandlingen.

Om det han ville berätta inför media var den ändrade historien är oklart.

Den 13 augusti höll Köpenhamnspolisen en presskonferens där de berättade att Peter Madsen hade ändrat sin ursprungliga historia.

– Det är riktigt att vi har fått en annan förklaring, sa Jens Möller, chef för Köpenhamnspolisens mordenhet, på pressträffen.

På söndagen berättade också Madsens advokat Betina Hald Engmark att hon och hennes klient kommit överens om att inte uttala sig, men att Madsen nekar till brott.

Advokaten vill nu inte uppge varför Madsen ändrat sin historia.

– Jag kan dessvärre inte kommentera min klients förklaring. Det är upplysningar som är framlagda i ett stängt rättsmöte, skriver advokat Betina Hald Engmark i ett mejl till Kvällsposten.

Kerstin Koorti är advokat med mångårig erfarenhet inom rättsväsendet och kriminalfall. Hon menar att det kan finnas flera anledningar till varför misstänkta ändrar den historia de först uppgett.

– Det kan helt enkelt vara så att man ljuger eller man kanske är så chockad att man inte vågar berätta sanningen. Svaren beror också på hur polisen ställer frågorna. Det kan också vara så att man skyddar någon annan person, säger Kerstin Koorti.



LÄS MER: Detta har hänt i ubåtsincidenten



När den misstänkte träffar en advokaten upplyser denne om reglerna som gäller för den aktuella misstanken. Det innebär att den den misstänkte får en större förståelse för rubriceringen han eller hon misstänks för.

– Om det till exempel är mord eller dråp så berättar advokaten vad skillnaden mellan vållande brott och brott med uppsåt är. Den misstänkte kanske då tänker igenom händelsen och kommer fram till att han var oaktsam men inte hade avsikt att offret skulle dö.

En misstänkt kan ställa till det för sig genom att ändra sin historia flera gånger, bedömer hon.

– Om man ändrar sin historia flera gånger så kan det innebära att man tappar tilltron för den misstänktes uppgifter i rätten. I fallet med till exempel Arbogakvinnan ändrade hon ju sina uppgifter flera gånger och det kan göra att man anses som mindre trovärdig i rätten, säger Kerstin Koorti.

Hon tror att Peter Madsens ändring kan innebära att han gör det svårare för sig själv i ett senare skede.

– Det behöver inte vara något konstigt alls att han har ändrat sin historia men om det skulle vara så att han verkligen vill dölja någonting och verkligen hade ett ont uppsåt så kan det bli jobbigt och svårt för den misstänkte att försvara sig och reda ut det senare.
