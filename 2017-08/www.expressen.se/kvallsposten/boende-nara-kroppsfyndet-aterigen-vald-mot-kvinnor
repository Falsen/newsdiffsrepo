Boende nära kroppsfyndet:
"Återigen våld mot kvinnor"
Federico Moreno

På tisdagen fortsätter polisens dykare att genomsöka området där ett kroppsfynd gjordes i går.

En bit från dykarnas arbetsplats, på sydvästra Amager, susar cyklister förbi.

Kroppsfyndet gjordes utanför ett grönt och idylliskt naturreservat. Området ligger nära den plats där Peter Madsen, misstänkt för grovt vållande till svenska journalisten Kim Walls död, räddades.

Polisen har ännu inte gått ut med information om identiteten.



LÄS MER: Detta har hänt i ubåtsincidenten



– För några år sedan jagades "Amagermannen" här. En man som mördade och våldtog kvinnor i området. Nu hittas en kvinnokropp här. Det är detta man kommer förknippa området med, säger Lisa Jensen som har ett stall i närheten.

"Amagermannen", eller Marcel Lychau Hansen, spred under många år skräck på Amager där han mördade två och våldtog sex kvinnor, vilket han senare greps för och dömdes till livstids fängelse år 2012.

Det är just det generella våldet mot kvinnor som gör sig påmint efter kroppsfyndet, menar många nu.

– I går promenerade jag här på eftermiddagen med min fru och en vän. Plötsligt såg vi en kvinna som kom springande. Då sa vännen att hennes dotter aldrig hade vågat springa här ensam. Det säger mycket om våldet mot kvinnor, säger en man som kommit till platsen för att plocka björnbär.



LÄS MER: Leif GW Persson: Peter Madsen har erkänt ett grovt brott



Västra Amagers rika fågelliv och natur lockar många besökare. En cykelbana gör dessutom att hundratals sportcyklister åker här dagligen. En av dem ska ha sett den kropp som låg i vattnet på måndagen och slagit larm till polis.

– Jag lyssnade faktiskt på en föreläsning av Peter Madsen för bara ett år sedan, säger en nyponplockare vid namn Preben.

– Han verkade sympatisk. Om han dödade den svenska journalisten så måste han ha blivit galen. Det är fullständigt ofattbart, det som har hänt.

Peter Madsen misstänks för grovt vållande till annans död på svenska journalisten Kim Wall.
