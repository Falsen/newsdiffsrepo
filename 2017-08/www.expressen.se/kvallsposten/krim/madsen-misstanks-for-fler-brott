Polisens besked: Madsen misstänks för fler brott
Jonathan Berntsson

På torsdagen krävde åklagaren att brottsmisstankarna mot ubåtsägaren Peter Madsen skulle utökas till att omfatta mord och brott mot griftefriden.

Nu går polisen ut med att brottsmisstankarna mot Madsen har utökats. Han misstänks nu för vad som i Sverige kan jämföras med brott mot griftefriden och är även misstänkt för mord, skriver Köpenhamnspolisen på sin hemsida.

Rubriceringen på danska är "manddrab" och enligt den danska brottsbalken ska en person som dödat en annan människa dömas utifrån huruvida uppsåt föreligger, ungefär motsvarande de svenska rubriceringarna dråp eller mord. Den som befinns skyldig kan dömas till fängelse i mellan fem år och livstid.

Madsen har delgivits misstankarna och nekar både till brott mot griftefriden och mord, enligt polisen.



LÄS MER: Detta här hänt i fallet kring Kim Walls försvinnande



Klockan 07.00 på fredagsmorgonen påbörjade danska försvarets dykare att söka i vattnet vid Dragör hamn efter en begäran från Köpenhamnspolisen.

Det var till Dragör hamn som Madsen fördes efter att han räddades från den sjunkande ubåten. Sedan fördes han till polisen för att förhöras.

Nu vill polisen söka av Madsens färdväg.

Några fler sökningar i utredningen är inte planerade under fredagen men dykare och andra resurser finns i beredskap.

Polisen uppmanar människor som har upplysningar kring fallet med ubåten att höra av sig till utredarna. Bland annat vill polisen gärna veta mer om de kläder som efterlystes av polisen under torsdagen.

När Kim Wall försvann i Peter Madsens ubåt bar hon en orange blus, en svart och vit mönstrad blommig nederdel och ett par vita skor.

Fram till i dag har polisen fått in 656 tips och förfrågningar.

– Samtidigt beklagar vi att vi ännu inte hunnit återkomma till alla som har kontaktat oss. Inledningsvis har vi delat upp dem efter ämnesområde, löpande har vi täckt in alla ämnesområdena. Vi arbetar nu med att kontakta alla vittnen som ännu inte hört från oss, säger utredningsledare Jens Möller.



Texten uppdateras.
