GW om polisens jakt efter
hemliga rummen i ubåten
Frida Jareteg

Jakten på mordbevis efter den svenska frilansjournalisten Kim Walls mystiska död i Køge Bugt fortsätter.

Dansk polis har nu tagit hjälp av danska tullen för arbetet att röntga hela Peter Madsens ubåt med hjälp av enheter som i vanliga fall används för att röntga containrar vid misstänkt narkotikasmuggling.

– Flera menar att det kan finnas dolda utrymmen i ubåtar. Nu scannar vi och ser om vi finner något som kan vara av intresse för mordutredningen, säger Jens Møller, chef för mordenheten vid Köpenhamnspolisen, till Ekstrabladet.

Men kriminologiprofessorn Leif GW Persson är skeptisk till att sökandet kan ge resultat.

– Man misstänker att ubåten har använts till något som inte var tanken. Jag tror det är ganska långsökt. Jag tror bara han var väldigt glad i att ha en egen ubåt, det är så jag uppfattar honom, säger Leif GW Persson om uppfinnaren.



LÄS MER: Detta har hänt i Kim Wall-fallet



Enligt Leif GW Persson handlar genomsökningen säkerligen om att finna eventuella spår efter smuggling.

– Man söker ju efter smuggling eller något sådant naturligtvis. Den var ju kamouflagefärgad och kunde säkert ha lätt att ägna sig åt sådant, säger han.

– Det finns en tendens att övertolka sådana ärenden. Man tänker att han måste ha hållit på med någon annan skit också, men det behöver han inte ha gjort.

Leif GW Persson håller fast vid teorin att ett våldsbrott har begåtts ombord på ubåten.

– Det kan mycket väl vara en enstaka händelse i hans liv. Jag tror han hamnade i en situation som han inte kunde hantera och så begick han ett grovt våldsbrott, säger Leif GW Persson.



LÄS MER: Polisen: "Vi vet vem tredje personen är"



Uppfinnaren Peter Madsen har hittills nekat till brott i förhör. Tingsrätten i Köpenhamn har häktat honom misstänkt för grovt vållande till annans död under särskilt svåra omständigheter.

Madsen har hävdat att Kim Walls död var en olyckshändelse.

– Jag tror inte han kommer bjuda på något själv. Om man lyckas motbevisa att det var en olyckshändelse kommer han anpassa sig till polisens bevisning och presentera en ny variant. Han har slagit ihjäl henne så enkelt är det, säger Leif GW Persson.



LÄS MER: Leif GW Persson: Så mördades Kim Wall
