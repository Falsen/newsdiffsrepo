Fredag 18 augusti 2017
Våldsam villabrand:
"Går inte att rädda"
Beri Zangana

En brand utbröt i en villa på en adress i Klippan på fredagen. Larmet kom in till SOS klockan 12.30.

Räddningstjänsten är på plats med tre enheter enheter för att inleda ett släckningsarbete. Även polis har skickats till platsen.

Inga personer befann sig i villan i samband med branden och det är oklart vad som kan ha orsakat den.

– Det är en fullt utvecklad brand, säger Lennart Linderos.

Räddningstjänsten gjorde bedömningen att branden är så utvecklad att det är för farligt att skicka in rökdykare. Istället kommer man att släcka den utvändigt.

– Så det är att spola genom fönster så vi får den släckt, säger Lennart Linderos.

Enligt räddningstjänsten började det brinna i en altan som sedan nådde taket.

Strax innan klockan halv tre meddelade räddningstjänsten att villan inte gick att rädda.

– Vi låter den brinna ner, den går inte att rädda, sen ser vi till så det inte blir några flygbränder.

Räddningstjänsten har två släckenheter på plats och beräknar vara kvar på platsen i ytterligare två timmar.

Branden orsakar trafikstörningar på väg 13 med anledning av polispatruller och räddningsenheter som är på plats.

– Det påverkar, vi är på plats och sköter trafiken, säger Calle Persson vid polisens ledningscentral.
