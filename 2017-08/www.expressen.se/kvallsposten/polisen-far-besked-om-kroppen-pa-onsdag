"Ingenting talar emot
att det är Kim Wall"
Karin Selåker Hangasmaa

Den svenska journalisten Kim Wall, 30, försvann efter en tur med Peter Madsens hemmabyggda ubåt på torsdagen den 10 augusti. På måndagen gick danska polisen ut med att att Madsen förklarat att Kim Wall avlidit till följd av en olycka i ubåten.

Peter Madsen häktades på lördagen, misstänkt för vållande till annans död under särskilt försvårande omständigheter.

Kroppen ska ubåtsägaren sedan ha gjort sig av med genom att sänka i havet, någonstans i Køgebukten.



LÄS MER: Polisens besked om den hittade kroppen



På måndagseftermiddagen skrev danska polisen på Twitter att man fått in en anmälan om att en kvinnokropp har hittats i vattnet. Det var en manlig cyklist som såg kroppen vid strandkanten, och slog larm.

Anmälan om fyndet kom vid 15.40-tiden och ska ha gjorts på den sydvästra sidan om den danska ön Amager, i Öresund – samma område som det Kim Wall försvann i.

Det visade sig handla om delar av en kropp.

– Kroppen har legat i vattnet och är svåridentifierad. Det är allt för tidigt att säga om det är Kim Wall. När vi identifierar kroppen kommer vi att gå ut med den informationen, säger Jens Möller, chef för mordenheten vid Köpenhamnspolisen.



LÄS MER: Detta har hänt i ubåtsincidenten



Polisen bekräftade att fyndet ingår i Peter Madsen-utredningen och att den har skickats på obduktion.

Madsens advokat Betina Hald Engmark vill inte kommentera fyndet av kroppen.

– Det finns inga nya upplysningar i saken, rörande med klient. Jag har läst att polisen förväntas komma med upplysningar om kvinnoliket senare i dag, säger hon.

På tisdagsmorgonen sa Jens Möller, chef vid mordenheten vid Köpenhamnspolisen att han inte kunde uttala sig om kroppen förrän den var identifierad.

– Besked om kroppen kommer att ges först när obduktionen är klar, men det kan jag givetvis inte säga när den är, säger han.

Senare meddelade dansk polis att mer information väntas under tisdagseftermiddagen.



Vid 16-tiden gick Köpenhamnspolisen ut med en video, där de informerade om kroppen.

– Ingenting talar emot att det är Kim Wall som kan ha hittats, men vi vet ännu inte om det är hon, säger Jens Möller, chef på mordenheten vid Köpenhamnspolisen.

Jens Möller förklarar att polisen ännu inte fått fram någon analys kroppens DNA.

– Det handlar om delar av en kvinnokropp som har hittats. DNA-resultatet kommer först i morgon, onsdag. Då ska vi se om det är en match mellan Kim Walls DNA.

Under dagen har ett sökarbete pågått, för att leta efter fler kroppsdelar.

– Vi kan även berätta att polisen under dagen har fortsatt med sina eftersökningar, i området där kroppen hittades. Området genomsöks, men vi har inte gjort några fler fynd. Med hjälp av Hemvärnet har vi genomfört ett sökande längs kustlinjen på den sydvästliga delen av Amager. Vi har också sökt i vattnet.

– Sammanlagt har vi fått 4-5 anmälningar om att andra kroppsdelar kan ha hittats, det har ännu inte gett något resultat.

– I Köpenhamns hamn har vi letar efter fler kroppsdelar, men om vi har funnit något är för tidigt att säga.
