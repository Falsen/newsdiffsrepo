Metallica repar i
Malmö inför turnén
Simon Larsson

Metallicas Europaturné drar i gång i nästa vecka. Då kommer bandet till Köpenhamn för sin öppningskonsert.

Därefter hålls konserter i Amsterdam, Paris, Lyon, Köln, London, Glasgow, Manchester, Birmingham och Antwerpen.

Men redan nu kan bandet befinna sig i Malmö. Åtminstone är det bekräftat att Metallicas team är i Sverige.

Enligt Sydsvenskan har Malmö arena hyrts som replokal inför den stundande turnén.

Karin Mårtensson på Malmö arena bekräftar att teamet är på plats – men kan inte svara säkert på om medlemmarna också är det.

– Nej, inte vad jag vet i alla fall, säger hon till Sydsvenskan.

Helt ovanligt är det inte att Malmö arena hyrs som replokal, enligt Malmö arenas vd.

– Det händer. Men absolut aldrig i högsäsong, utan antingen före eller efter. Om jag förstår det rätt så är detta starten på en ny turnévända och då gör de så här, säger Karin Mårtensson till tidningen.
