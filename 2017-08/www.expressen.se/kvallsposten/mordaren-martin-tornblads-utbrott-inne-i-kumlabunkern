Mördaren Martin Törnblads
utbrott inne i Kumlabunkern
Jonathan Berntsson

Martin Törnblad är dömd till 18 års fängelse för att tillsammans med tidigare flickvännen Sara Lundblad, 29, ha mördat hennes pappa, lantbrukaren och miljonären Göran Lundblad.

Och Martin Törnblads fängelsevistelse har varit stökig. Han har bland annat misshandlats av två medfångar, hamnat i konflikt med fängelseledningen när de nekade honom permission för en begravning och blivit polisanmäld efter att ha hotat en kriminalvårdare.

Nu har han varit inblandad i en ny incident.

I slutet av juni befann han sig på sitt rum inne i Kumlabunkern, framgår det av Kriminalvårdens beslut. Personalen skulle då låsa upp hans dörr, något som den dömde mördaren inte alls ville.

Han ska på ett hotfullt sätt ha informerat om att de skulle låta dörren vara stängd – och sedan kastat en stol mot dörren. Personalen aktiverade då överfallslarmet.

Martin Törnblad blev efter det placerad i avskildhet. Anledningen, skriver Kriminalvården i sitt beslut, var att "det föreligger risk för Martin Törnblads eller någon annans liv eller hälsa i det fall att han placeras i gemensamhet".

Martin Törnblad tilldelades också en varning, precis som han gjorde när han vägrade lämna urinprov en annan dag i somras. Han har också varnats för olämpligt uppträdande efter att ha uttryckt sig opassande mot personalen och han har arbetsvägrat.

Bara dagarna innan stolskastningen ansökte Martin Törnblad om att bli förflyttad från Kumla till Tidaholm, men fick avslag.
