Polisens besked om
den hittade kroppen
Karin Selåker Hangasmaa

På måndagseftermiddagen skrev danska polisen på Twitter att man fått in en anmälan om att en kvinnokropp har hittats i vattnet. Det var en manlig cyklist som såg kroppen i strandkanten, och slog larm.

Jens Möller, chef för mordenheten vid Köpenhamnspolisen, bekräftade på eftermiddagen att det nya fyndet nu ingår i Peter Madsen-utredningen.

– Det gör det, säger han men han vill inte utveckla mer om varför.

Kroppen ska ha hittats vid 15.40 på den sydvästra sidan om den danska ön Amager, i Öresund.

Henrik Stormer, vaktchef vid Köpenhamnspolisen sade strax efter att fyndet offentliggjordes att man hittat en kvinnlig kropp i vattnet.

– Nu pågår det en utredning om vem personen är, sade han då.

På måndagskvällen höll Köpenhamnspolisen en presskonferens, där de uttalade sig om kroppsfyndet. Chefen för mordenheten vid Köpenhamnspolisen, Jens Möller, berättade då igen om att en privatperson hittat kroppen.

– Klockan 15.40 fick Köpenhamnspolisen en anmälan från en manlig cyklist. Han berättade att det verkade ligga en kropp vid strandkanten.

Det visade sig handla om delar av en kropp.

– Kroppen har legat i vattnet och är svåridentifierad. Det är allt för tidigt att säga om det är Kim Wall. När vi identifierar kroppen kommer vi att gå ut med den informationen, säger Jens Möller, chef för mordenheten vid Köpenhamnspolisen.

På frågan om Peder Madsen sagt något om han gjort något med Kim Walls kropp svarar Jens Möller.

– Jag kan inte säga det. Jag vet förstås, men jag kan inte säga det.

På tisdagsmorgonen säger Jens Möller att besked om obduktionen är att vänta först under tidig eftermiddag.

– Besked om kroppen kommer att ges först när obduktionen är klar, men det kan jag givetvis inte säga när den är, säger han.

Madsens advokat Betina Hald Engmark vill inte kommentera fyndet av kroppen.

– Det finns inga nya upplysningar i saken, rörande med klient. Jag har läst att polisen förväntas komma med upplysningar om kvinnoliket senare i dag, säger hon.



Under måndagskvällen fortsatte polisen sökandet efter fler spår.

– Vi fortsätter att dyka i närområdet för att undersöka saken, och för att hitta andra kroppsdelar som saknas från kroppen. Vi söker fortfarande på både svenskt och danskt vatten, säger Jens Möller.

Han sade på måndagskvällen att då polisen får fler uppgifter om fyndet kommer de att informera om det.

– När vi obducerat kroppen blir det lättare att svara på frågor. Det kan bli i dag, det kan bli i morgon, vi vet inte. När vi har ett resultat berättar vi om det.

På tisdagen jobbar dykare på fyndplatsen, som ligger intill ett naturområde där motionärer och skoklasser går och promenerar.

Två dykbåtar är på platsen, en av dem kommer från försvaret.

– De dyker i vattnet bredvid cykelbanan just nu. En polisbuss står parkerad på stranden, säger Federico Moreno, Kvällspostens och Expressens reporter på platsen.

– Det är blåsigt, men ändå rätt lugnt i vattnet och bra sikt.

Kim Walls familj har fått information om fyndet.

– Familjen är uppdaterad om händelsen. Men jag kan inte gå in på närmare detaljer, det är allt för tidigt att säga om det handlar om Kim Wall. Jag vill inte spekulera i något, säger Jens Möller.

Ekstrabladet uppgav på måndagskvällen att Köpenhamnspolisen hade spärrat av delar av området vid Klydesøen på Vestamager redan tidigare på eftermiddagen.

Klydesøen ligger i närheten av den plats där man fann Peter Madsen och hans sjunkande ubåt. När Kvällsposten är på plats på tisdagen är avspärrningarna borta.

I helgen deltog svenska Sjöräddningssällskapet i sökandet, men det gör man inte när det gäller nya fyndet.

– Vi har inte varit med i sökandet i dag. Vi har inte fått någon begäran om hjälp av dansk polis, säger pressansvarig Emma Forseth.

Tidigare under måndagen hävdes delar av sekretessen kring ubåtsfallet av Köpenhamns tingsrätt, efter uppgifter från åklagarmyndigheten och Madsens försvarsadvokat.

Därför kunde polisen gå ut med en rad nya uppgifter kring fallet.

Peter Madsen har för polisen förklarat att det skett en olycka ombord på ubåten som orsakat Kim Walls död. Uppgiften framkom redan när Madsen ställdes inför häktningsdomaren i Köpenhamns tingsrätt den 12 augusti.

Att man offentliggör det nu beror enligt Köpenhamnspolisen på all spekulation som varit i fallet och att både åklagare och försvarsadvokat ansåg att uppgiften kunde lämnas ut.

Det har dock varit Köpenhamns tingsrätt som tagit det direkta beslutet att offentliggöra de hemligstämplade uppgifterna.

– Vi tror han talar sanning när han säger att hon dött i ubåten, säger Köpenhamnspolisens presstalesman Steen Hansen till Kvällsposten.

Efter olyckan ska Peter Madsen ha dumpat kroppen till havs någonstans i Køge-bukten. Platsen ska inte vara närmare specificerad än så, enligt pressmeddelandet.



LÄS MER: Detta har hänt: Hemmabyggd ubåt sjönk • Svenska Kim Wall, 30 försvunnen



Misstanken om att Madsen vållat Kim Walls död kvarstår. Han är fortsatt häktad för vållande till annans död under särskilt försvårande omständigheter.

Polisen vill inte kommentera den fortsatta utredningen då den fortfarande omfattas av sekretess.





Advokat Betina Hald Engmark, som försvarar Madsen, säger till Kvällsposten att Madsen är lättad efter att polisen släppt flera av uppgifterna i målet.

Hur mår han?

– Min klient är väldigt påverkad. Jag har intensiv kontakt med honom, har besökt honom många gånger och vi pratar ofta i telefon.

Vilken är hans inställning i sin kontakt med polisen?

– Att han är oskyldig i det han är anklagad för. Han samarbetar med polisen och ger de upplysningar polisen behöver.

Om det var en olycka. Varför dumpade han henne i havet?

– Det kan jag inte svara på. De uppgifterna är inte offentliga.

Vad kommer nu att hända?

– Polisen fortsätter sin undersökning. Förhoppningen är att min klient blir frigiven, säger advokaten.

Följer han nyheterna från häktet?

– Han får titta på tv.

Vad tänker han om omvärldens bild av honom, med tanke på den information som kommit ut?

– Han ger inte uttryck för att hans egen situation är viktig. Det viktiga nu är Kim Wall och Kim Walls familj.

Kim Walls pappa skriver i ett mejl till BT, att situationen kring deras dotters försvinnande i ögonblicket är oförändrat för familjen.

– Vi är tacksamma för den insats och hjälp med eftersökningen av Kim som nu sker, skriver han bland annat.

Enligt pressmeddelandet ska danska och svenska myndigheter ha lyckats kartlägga en konkret rutt som ubåten färdats i. Resan ska enbart ha skett i danskt farvatten, i den sydliga delen av Öresund och den nordvästliga delen av Køge-bukten.



LÄS MER: Experten om ubåtsmysteriet: Därför kan Madsen ha ändrat sin historia



Danska sjöfartsmyndigheter har under fredagen genomfört flera dykningar längs den angivna rutten med sonarutrustning.

Under helgen har svensk polis och andra myndigheter sökt med fartyg och helikopter, det arbetet kommer fortsätta under måndagen.



Lasse Larsson, jourhavande på Sjöräddningssällskapets enhet i Barsebäckshamn, säger att enhetens tre båtar i princip dagligen använts i letandet efter Kim Wall.

Att Madsen nu erkänt att han dumpat kroppen i havet förändrar inte den frivilliga gruppens arbete.

– Vi har hela tiden arbetat på frivillig väg och fortsätter sannolikt med det, säger han.



LÄS MER: Svåraste utmaningen i sökandet efter försvunna Kim Wall



Sjöräddningssällskapet har framför allt sökt i vattnen på den svenska sidan, i Lundåkrabukten från Barsebäck i söder och upp mot Landskrona. Man har även sökt söderut mot Bjärred och runt Ven. Sökandet har också skett runt Saltholm och Pepparholm.

Sökandet har ofta skett i anslutning till andra uppdrag eller träning som Sjöräddningssällskapet haft.

– Med de starka strömmar som finns i Öresund och som hela tiden ändrar riktning kan en kropp finnas var som helst, säger Lasse Larsson.

Peter Madsen häktades i Köpenhamns tingsrätt den 12 augusti. Polisen har nu 24 dagar på sig att fullfölja brottsutredningen.

– Polisens arbete utgår fortfarande från att det rör sig om ett misstänkt mord, säger Steen Hansen vid Köpenhamnspolisen.

Precis som i Sverige är det dock en stor svaghet i bevisningen så länge en kropp saknas.

– Men det finns fall där personer dömts för mord, trots avsaknaden av en kropp, säger Steen Hansen.
