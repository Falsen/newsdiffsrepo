Jannicas chock: 15 kraftiga
bett över sonens hela rygg
Lars Lindström

I tisdags plockade Jannica som vanligt upp sin 18 månader gamla son på förskolan i Malmö. De hade ätit middag och sedan var det var dags för ett bad.

Ingen förälder vill vara med om det hon upptäckte när hon drog av sonens tröja.

– Jag fick inte riktigt upp tröjan, den hade liksom fastnat. När jag drog upp försiktigt började mitt hjärta att gråta, berättar hon.

Hon upptäckte omkring 15 kraftiga bitmärken på pojkens rygg, och kunde nästan inte fatta vad hon såg.

– Vi har också hittat bit- och klösmärken på sidan av huvudet. Läkarna har undersökt och fotograferat och dokumenterat alltihop, och nu är vi på sjukhuset och tar ytterligare prover, berättar Jannica.

Hon säger att pojken inte har kunnat berätta något om händelsen, och att han mår förhållandevis bra och är oerhört trygghetssökande just nu.

– Han vill bara krama oss, både sin mamma och sin pappa.

– Jag känner en sådan frustration att ingen i personalen på förskolan har sagt något eller märkt något. Jag mötte och hälsade på flera av dem när jag hämtade honom, och allt verkade bara som vanligt.

Peter Wahlström, utbildningschef vid förskoleförvaltningen i Malmö, säger att han blev bestört när han såg bilden av pojkens rygg.

– Jag tycker att det är hemskt. Det är en fruktansvärd kränkning. Jag saknar ord, egentligen. Den förälder som upptäcker detta måste bli förfärad, säger han.

Han påpekar att det händer att barn bits, att det till och med är vanligt med ett bett i ett obevakat ögonblick.

– Men så här många, en massa bett utan att någon har hört eller sett det. Det blir en mycket allvarlig kränkning mot det utsatta barnet.

Peter Wahlström säger att förskoleförvaltningen givetvis har rutiner för att hantera kränkningar och klagomål. Det måste utredas ordentligt och anmälas till huvudmannen.

– Vi ska förstås prata med föräldrar, de personer som tjänstgjorde, undersöka om vi hade många vikarier, och om vi har varit dåliga på att lämna ut rutiner, eftersom vi uppenbarligen inte har följt dem, säger han.

– När vi vet hur detta kan ha gått till måste vi komma på vilka åtgärder som behövs för att detta inte ska upprepas.

Jannica berättar att de, förutom läkarundersökningar, också är mitt i processen att avgöra hur och vart betten mot sonen ska anmälas – men en sak är hon bestämd om:

– Han ska inte gå kvar på den förskolan.
