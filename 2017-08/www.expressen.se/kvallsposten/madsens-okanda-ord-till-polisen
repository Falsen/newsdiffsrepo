Madsens okända ord – till polisen
Filippa Rogvall

De delar av en kvinnokropp som hittats i Öresund tillhör den svenska journalisten Kim Wall, uppgav Köpenhamnspolisen under gårdagen. Samtidigt hade man hittat hennes blod i den bärgade ubåten.

Den danske uppfinnaren Peter Madsen, som sitter häktad misstänkt för Kim Walls död, påstår fortfarande att det ska ha skett en olycka på hans hemmabyggda ubåt Nautilus.

Han räddades från den sjunkande ubåten den 11 augusti. Senare teknisk undersökning skulle visa att han sänkt den avsiktligen. Efter att han räddades uppgav han att han släppt av Kim Wall kvällen innan.

Tidigare inte visade klipp från danska TV2 visar nu samtalet mellan Madsen och polisen när han räddades. Iklädd i kamouflagefärgad overall pratar han med två poliser i Dragörs hamn.

– Har du några kontaktuppgifter till henne, säger en av poliserna, enligt Ekstrabladet, varpå Madsen svarar:

– Det ligger i min telefon på havets botten.

– Du har inte namnet på henne? frågar den andra polisen.

– Bara att hon heter Kim. Jag kollar inte bakgrunden på en journalist, de ringer och frågar: Kan jag få en intervju, säger Madsen.



LÄS MER: Detta har hänt i ubåtsincidenten



Danska TV2 följer sedan Madsen och polisen, samtidigt som uppfinnaren ler mot kameran och förklarar att ubåten sjönk på grund av ett fel.

– Jag var bara på en övningstur när ett fel uppstod med en barlasttank som inte var särskilt allvarligt och när jag försökte reparera den så blev det bara värre. Nautilus sjönk på 30 senkunder, jag hann inte stänga luckorna eller något. Det är ju mycket bra, för annars hade jag varit där nere.

När han leds till polisbilen frågar Madsen polisen om vad som ska hända med honom.

– Det vet vi inte. Vi ska bara reda ut vad det är som skett, svara polisen.

Peter Madsen börjar då tala om hur svårt och dyrt det skulle vara att bärga ubåten. Kim Wall nämns inte något mer.

Först senare ändrar Madsen sin förklaring till att han gjort sig av med hennes kropp i havet.
