Polisen: "Vi vet vem
tredje personen är"
Karin Selåker Hangasmaa

Den svenska journalisten Kim Wall försvann efter att hon för drygt två veckor sedan gett sig ut på en tur med Peter Madsen i hans egenkonstruerade ubåt.

Peter Madsen greps kort efter att Kim Wall anmälts som saknad. Han misstänks för att ha orsakat hennes död men nekar till anklagelserna.

I början av förra veckan hittades kvarlevorna efter Kim Wall vid ön Amager. Därefter utökades brottsmisstankarna mot Madsen och han misstänks nu för vad som i Sverige kan jämföras med brott mot griftefriden och mord.



LÄS MER: Detta har hänt i ubåtsincidenten



Peter Madsen har delgivits de nya misstankarna och nekar fortsatt till brott. Jens Möller, utredningsledare på Köpenhamnspolisen vill inte kommentera vad Madsen sagt i förhör.

– Jag kan inte på något sätt gå in på vad han förklarat där. Det är omfattat av sekretess, säger Möller.





Polisen hade på fredagen fått in över 656 tips och upplysningar i fallet. Tipsen har delats in efter ämnesområden och polisen arbetar intensivt med att följa upp dem.

– Vad det arbetet har lett till konkret vill jag inte uttala mig om. Men vi tar gärna emot fler tips, vi vill inte chansa på något. Vi är intresserade av att tala med alla som har någon vetskap om Peter Madsen eller Kim, varför de två var tillsammans, varför de skulle segla i ubåten och om någon sett dem tillsammans.







LÄS MER: Vännerna om sina minnen av Kim Wall



Utredarna försöker nu kartlägga de sista timmarna innan ubåten Nautilus lämnade Köpenhamn med Kim Wall och Peter Madsen ombord. Enligt Jens Möller har polisen fått en bild av händelserna före ubåtens avresa, men han vill inte närmare gå in på vad polisen vet.

– Vi har kartlagt en stor del av det men vi vill gärna veta mer om och få upplysningar från människor som vet något om detta.

Sökningarna som tidigare pågått till havs har avslutats, varför vill inte utredningsledaren kommentera.

Enligt vittnesuppgifter ska Kim Wall och Peter Madsen iakttagits flera timmar innan avfärden, när Kim Wall intervjuade Peter Madsen. Då ska även en tredje person ha varit närvarande och enligt vittnen ska denne ha filmat intervjun med Madsen.

– Vi har uppgifter om det och vi vet också vem det är. Men det är inget märkligt. Det är inget misstänkt med personen, säger Jens Möller.



LÄS MER: Leif GW Persson: Så mördades Kim Wall
