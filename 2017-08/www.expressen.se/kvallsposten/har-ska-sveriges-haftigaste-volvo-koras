Söndag 20 augusti 2017
Här ska Sveriges häftigaste Volvo koras
Karin Selåker Hangasmaa

Under helgen samlas 15 000 bilentusiaster på Enoch Thulins flygplats för att spana in bilar, träffa likasinnade och botanisera hos utställarna längs den en kilometer långa marknadsgatan och i flyghangarerna. Vallåkraträffen är Skandinaviens största bilträff för ombyggda, stylade, originalrenoverade europeiska och japanska bilar.

I helgen väntas utställning av klassiska bilar, motorcyklar och veteranlastbilar, driftingtävling och Försvarsmaktens flyguppvisning av Jas och Herkules och SK60. Framför allt är träffen en chans för likasinnade att träffas och umgås.

– Vi visar alla olika delar i bilhobbyn. De senaste åren har intresset för Hot Rod, ombyggda bilar från 40-talet ökat enormt. Under paraden får besökarna veta hur bilarna byggts om och vilken årsmodell de är. Även motorcykelsidan har växt, berättar Per Östman, pressansvarig för Vallåkraträffen.

Träffen är känd för att dela ut många priser bland dem som ställer ut sina ombyggda bilar. Omkring 100 stycken närmare bestämt – vissa av dem är mycket åtråvärda.

– Vi har Sveriges största prisbord och bland annat kan man vinna en resa till motorshowen i Essen och resor till de största bilmässorna i Danmark, Finland och Norge. Så det har blivit lite prestige att vara med!

I år firar Vallåkraträffen 35 år och är större än någonsin – över 1 500 fordon ställer ut och 35 bilklubbar deltar i fordonsfesten ute på flygfältet. Men allt började 1982. Per Östman och hans kompisar gillade att bygga om Volvobilar och träffades i Vallåkra för att prata .

– Det var i den änden det började. Allt eftersom hörde andra av sig som byggde om andra bilmärken och ville vara med. På så sätt växte sig träffen större och större. När jag var grabb och började med bilar var det bara killar som byggde, nu har fler tjejer börjat. Vi har startat en klass för tjejerna som heter Girl Power, säger Per Östman.

Trots att det framför allt handlar om att visa upp bredden i bilhobbyn är det fortfarande de ombyggda Volvobilarna som lockar. Entusiaster från hela Sverige samlas i Vallåkra för att se när bilarna ställs ut.

– Varje år korar vi Sveriges häftigaste Volvo och det är ett stort dragplåster. Vi har besökare som kommer från Tyskland och Danmark, enbart för att se bilarna, säger Per Östman.
