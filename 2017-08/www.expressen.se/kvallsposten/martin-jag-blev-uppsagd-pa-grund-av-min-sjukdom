Lördag 19 augusti 2017
Martin: Jag blev uppsagd
på grund av min sjukdom
Fredrik Jonsson

Martin Angelin var en av många svenskar som vaccinerade sig mot pandemisk influensa A(H1N1) 2009.

Fem år senare insjuknade Malmöbon likt hundratals andra. Först efter 28 läkarbesök fick han veta att han led av den neurologiska sjukdomen narkolepsi som orsakar sömnighet och sömnattacker.

Martin Angelin började föreläsa om sjukdomen och i februari 2016 fick han nytt jobb som gränskontrollant i Skåne.

I december kom dock beskedet att vissa tjänster skulle dras in på grund av arbetsbrist. En tidig morgon i början av januari får Martin beskedet av sina gruppchefer att han är en av dem som måste lämna.

– Två veckor innan min sista arbetsdag i februari går gränspolischefen Martin Svensson ut med ett mejl där man skriver att man söker 10-15 nya gränskontrollanter. Facket tycker att det är jättebra för då har jag ju en tjänst. Men polisledningen är helt tyst och säger inte ett ljud till mig under de här veckorna så jag får sluta, berättar Martin Angelin.

Han sökte de nya tjänsterna, men fick inte någon av dem trots att han som sist ut ansåg sig stå först i kön för nya tjänster.

Enligt Martin är det vissa chefer som anser att han inte klarar av jobbet på grund av narkolepsin och som har menat att han inte varit öppen med den. Martin Angelin själv hävdar dock att han inte bara berättat om sjukdomen redan på anställningsintervjun utan även presenterat ett läkarintyg på att han klarar av jobbet.

– Jag påstår att det här inte handlar om att det är för lite folk för då skulle jag fått min tjänst tillbaka dagarna innan jag slutade. Det här handlar om att jag är funktionshindrad och jobbar inom gränspolisen med yttre tjänst, säger Martin Angelin.

På måndag tas fallet upp i Kammarkollegiet i Stockholm som kommer avgöra om polisen gjort rätt när de anställt andra personer före Martin Angelin.

– Martin Svensson har hela tiden hävdat till mig och facket att det inte handlar om min funktionsnedsättning – fram till för tre dagar sedan, då han sa till facket att det handlar om mitt funktionshinder, säger Martin Angelin.

Angelica Hultgren, förtroendevald på ST, är Martin Angelins fackliga kontakt. Hon bekräftar att gränspolischefen Martin Svensson sagt till henne i veckan att sjukdomen (narkolepsin) är orsaken.

– Jag har pratat i telefon med Martin Svensson på gränspolisen. Det sa han i tisdags, säger Angelica Hultgren.

– Från vårt håll anser vi att det kan röra sig om brott mot diskrimineringslagen.

Gränspolischefen Martin Svensson vill inte kommentera fallet specifikt.

– Generellt kan jag säga att vi tycker att vi har vår ståndpunkt klar och vi kommer driva den linjen. Sedan får vi se vad utfallet blir på måndag och ta en diskussion efter det och rätta oss efter det på något vis. Men hans fall vill jag inte diskutera enskilt, säger Martin Svensson.

Du ska ha sagt att han inte fick tillbaka jobbet på grund av hans sjukdom?

– Jag vill inte säga mer om det caset. Vi får se hur det blir på måndag och så får vi ta det därefter.

Rent generellt, är det ett problem om någon anställd hos polisen har funktionshinder?

– Nej, det är det inte. Men generellt ska man ha förutsättningarna för att klara sin arbetsuppgift. Det är logiskt.

Martin Angelin hoppas att Kammarkollegiet ska döma i hans favör, att han får jobbet tillbaka och en ekonomisk ersättning för ett halvårs utebliven inkomst.

– Men jag vill vara tydlig med att jag har absolut inget emot polismyndigheten i sig, det här handlar om en chef, möjligtvis två, som i min mening inte tycker om funktionshindrade människor, att har du en skada så ska du inte jobba inom myndigheter. Det är den uppfattning jag har. Övriga poliser gör ett fantastiskt arbete.
