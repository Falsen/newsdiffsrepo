Dramat på ubåten
går världen runt
Lars-Olof Strömberg

Svenska journalisten Kim Walls försvinnande och troliga död i dansken Peter Madsens ubåt Nautilus har fyllt både danska och svenska medier.

Händelseutvecklingen i det dramatiska fallet har även lett till att stora internationella medier rapporterat kring nyheten om den 30-åriga journalisten.

BBC berättar historien om att ubåtsägaren och uppfinnaren Madsen först sagt att han satt Kim Wall i land efter en tur med ubåten, men att han senare kommit med uppgiften att det skett en olycka ombord och att han begravt henne till havs.

Amerikanska New York Times publicerade också storyn efter att det blivit känt att Madsen lämnat nya uppgifter om händelsen.

"Det mystiska försvinnandet av en svensk journalist, som varit ute på en dansk uppfinnares ubåt, tog en mörk vändning när polisen avslöjade att uppfinnaren ändrat sin förklaring och berättat att kvinnan dog på ubåten och att han begravt henne till sjöss", skriver tidningen.

Nyhetsbyrån AP skrev tidigare, liksom BBC, om misstankarna att kroppsdelarna tillhör den försvunna Kim Wall.

South China Morning Post skriver att dansken Peter Madsen fortsatt nekar till alla anklagelser. Medieföretaget skriver också att journalisten under en period arbetade åt dem och täckte nyheter om Kina för deras internationella nyhetsredaktion.

Tidningen beskriver hela händelseutvecklingen i fallet och mystiken kring Kim Walls plötsliga försvinnande från ubåten.

Den australiska tidningen The Sydney Morning Herald vinklar också på den senaste stora nyheten med först Peter Madsens egen förklaring och senare fyndet av de anträffade kroppsdelarna.

Tyska Frankfurter Allgemeine har en stort uppslagen artikel med vinkeln att det som på ytan ser ut som en kriminalserie är dansk polis verklighet just nu.

Ubåtens ägare Peter Madsen vitsordade inledningsvis att han tagit ombord den svenska journalisten på sitt fartyg.

Men hans historia fortsatte med att han flera timmar senare skulle ha satt henne i land och därefter själv gett sig ut på havet med ubåten igen.

Kim Wall efterlystes av sina anhöriga och vart hon tagit vägen fanns inga uppgifter om.

Peter Madsen häktades dock senare, misstänkt för grovt vållande till annans död under särskilt försvårande omständigheter. Madsen själv förnekade brott.

Under måndagen offentliggjorde dock polisen att Madsen i förhör erkänt att en olycka skett ombord på ubåten och att han känt sig tvungen att begrava Kim Wall till sjöss.

Senare slog en privatperson larm om en kropp som hittats i vattnet på den sydvästra sidan om den danska ön Amager i Öresund.

Fyndplatsen ligger i närheten av där Madsen förliste med sin ubåt. Enligt misstankarna valde dansken att medvetet sänka sin ubåt innan han räddades av privatpersoner på en fritidsbåt.

På tisdagen meddelade polisen i Köpenhamn att de funna kvarlevorna matchar DNA från den svenska journalisten Kim Wall.
