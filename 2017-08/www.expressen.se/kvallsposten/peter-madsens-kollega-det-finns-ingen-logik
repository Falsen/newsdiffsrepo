Måndag 21 augusti 2017
Peter Madsens kollega:
"Det finns ingen logik"
Robert Börjesson

Sökandet efter den svenska frilansjournalisten Kim Wall, 30, försvunnen sedan hon följt med forskaren Peter Madsen på en ubåtsfärd i Öresund, fortsätter i vattnen utanför Köpenhamn.

Dykare letar bland annat efter Wall i Køge Bugt söder om Köpenhamn.

Uppfinnaren Peter Madsen har häktats misstänkt för grovt vållande till annans död, men den bärgade ubåten undersöktes av polisen och ingen kropp har hittats.

Den tekniska undersökningen tyder dock på att ubåten sänkts med avsikt, har polisen meddelat.



LÄS MER: Detta har hänt i den dramatiska ubåtsincidenten



Nya bilder visar hur Peter Madsen räddas från sin sjunkande ubåt dagen efter att han lämnat Köpenhamns hamn med Kim Wall.

De nya bilderna från danska TV2, tagna av en privatperson på en annan båt, visar bland annat hur ubåten färdas utan problem på fredag förmiddag nära Drogden Fyr vid Køge Bugt.Kort efter att två fritidsbåtar kör fram till den eftersökte Peter Madsen och hans egentillverkade ubåt får han problem och måste räddas från sin sjunkande ubåt.

TV2 Danmarks film från räddningsaktionen visar också det första samtalet som Peter Madsen hade med polisen då han kommit upp på land. Madsen uppger då att han släppte av Kim Wall i Köpenhamn redan under torsdagen. Han förklarar även för TV2:s reporter, på plats, vad som hänt.

– Jag var bara på en övning där jag lekte med olika saker i ubåten. Och så blev det ett fel på hennes ballasttank som inte var särskilt allvarligt - tills jag försökte reparera det. Då blev det plötsligt mycket allvarligt. Och sedan tog det cirka 30 sekunder för Nautilus att sjunka, och jag kunde inte stänga luckor eller något, säger Madsen.

Gwaino Razz och Peter Madsen har varit vänner i åtta år och arbetat tillsammans med ubåten de senaste två åren.

Så här säger Razz om Madsens beteende vid räddningsaktionen:– Han är besatt av säkerhet så om något hade hänt en person så hade han varit i paniktillstånd när han räddades, säger Gwaino Razz.

– Jag var inte där, men jag har sett det på tv, och han såg ut som en man som var ledsen för att han förlorat sin ubåt, men han hade inte ett kroppsspråk som utstrålade att något mer drastiskt och orätt hade hänt. Han såg inte ut som om något sådant hade hänt, säger han. Gwaino Razz suckar tungt och ljudligt. Han säger om och om igen att det som hänt är obegripligt.

Båtbyggaren har svårt att acceptera att Madsen skulle sänka ubåten med avsikt.

Redan nästa morgon skulle den danska uppfinnaren använda ubåten för en resa till Bornholm och en sedan länge planerad raketuppskjutning. En vän har dock uppgett att Madsen redan under torsdagen skickade ett sms och ställde in fredagens resa.

– Det finns ingen logik i att han skulle göra det här nu. Han hade för mycket att förlora, säger vännen.



LÄS MER: Raketsprickan som knäckte Peter Madsen



Gwaino Razz kan Nautilus bättre än många. För bara några månader sedan arbetade de tillsammans med ubåtens innandöme.

– Det är ett väldigt säkert fartyg, säger Gwaino Razz, men samtidigt är det en undervattensbåt som befinner sig i en bubbla av syre och det är mycket teknik involverat och mycket som kan gå fel om man har missflyt. Och så fort saker börjar gå fel, så eskalerar det snabbt. Och under vatten går det fel snabbare än om man är på en båt ovan vatten.
