Flera bilbränder i Malmö
– bostäder evakuerades
Mats Bråstedt

Fotografen Mikael Nilsson säger till Kvällsposten:

– Det har varit flera bränder, och allt startade med en vid ICA-butiken i Oxie. Då var det lastpallar som brann.

Polis och räddningstjänst larmades sedan till Stensåkersvägen klockan 23.30 där tre bilar brann. Räddningstjänsten kunde snabbt släcka branden.

– Vi har folk på plats. Men inga gripanden har gjorts, säger Erik Jeppsson, vakthavande vid polisen i Skåne.

På Oshögavägen brann en hel garagelänga. Boende i de bakomliggande villorna drog fram sina trädgårdsslangar för att skydda sina bostäder mot den kraftiga branden i garagelängan som bara låg några meter från villorna.

Flertalet rökdykare med flera slangledningar sattes in för att dämpa branden och skydda de närliggande villorna. Efter 25 minuters släckningsarbete var spridningsrisken över.

– Det är kraftiga skador på garagelängan men inga personskador, säger Håkan Månsson, inre befäl vid Räddningstjänsten Syd.

Styrkor från fyra olika brandstationer ryckte ut, ungefär 25 man.

– Det är under avslutning. Det fanns spridningsrisk så vi evakuerade tre villor, säger Håkan Månsson.

Under natten kommer räddningstjänsten att eftersläcka ett 15-tal fordon som förvarades i garagelängan.

Polisen misstänker att bränderna är anlagda och kommer att spärra av området efter att brandkåren avslutat släckningsarbetet.
