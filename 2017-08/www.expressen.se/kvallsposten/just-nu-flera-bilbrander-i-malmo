JUST NU: Flera bilbränder i Malmö
Mats Bråstedt

Polis och räddningstjänst larmas till Stensåkersvägen, där bilar brinner. Räddningstjänst släcker. Fyra bilar har brunnit på platsen.

00.48 uppdaterade polisen med att även en husvagn har brunnit – som de boende i området själva lyckades släcka.

Brandplatsen är avspärrad.

– Vi har folk på plats. Men inga gripanden har gjorts, säger Erik Jeppsson, vakthavande vid polisen i Skåne.

Fotografen Mikael Nilsson säger till Kvällsposten:

– Det har varit flera bränder, och allt startade med en vid ICA-butiken i Oxie. Då var det lastpallar som brann. På Oshögavägen har en hel garagelänga brunnit, och fyra bostäder som ligger bakom garagelängan evakuerades. Där ska ett 15-tal fordon ha skadats enligt Sveriges Radio.

Boende i de bakomliggande villorna drog fram sina trädgårdsslangar för att skydda sina bostäder mot den kraftiga branden i garagelängan som bara låg några meter från villorna.

Flertalet rökdykare med flera slangledningar sattes in för att dämpa branden och skydda de närliggande villorna. Efter 25 minuters släckningsarbete var spridningsrisken över.

Under natten kommer räddningstjänsten att eftersläcka ett 15-tal fordon som förvarats i garagelängan.

Polisen misstänker att branden i både husvagnen och garagelängan är anlagda och kommer att spärra av området efter att brandkåren avslutat släckningsarbetet.
