Tre tåg evakuerade
– stora förseningar
Elvira Lagerström Dyrssen

I tågtrafiken mellan Hässleholm och Älmhult är det stora störningar. Anledningen är ett tåg med skadad strömavtagare.

Felet orsakar förseningar i tågtrafiken.

– Öresundstågen och fjärrtågen kan vara upp till 1,5 timme försenade, säger Beisi Sundin, presstalesperson på Trafikverket.

Tre tåg har behövt evakueras, enligt Trafikverket.

– Det handlar om ett Krösatåg, ett X2000-tåg och ett Öresundståg som är evakuerade. Inga resenärer är fast i tågen längre, säger Beisi Sundin.

Det upptäckta felet hittades vid 15.30-tiden på onsdagen och är klockan 18.30 ännu inte återställt.

– Vi har ingen prognos, därför är det svårt att svara på när tågen kommer rulla som vanligt igen. Det beror på om man hittar ett fel som behöver lagas eller inte.

Författaren Maria Bielke von Sydow skulle till Malmö för att hålla ett föredrag när tåget hon satt på plötsligt stannade utanför Hässleholm. Något var fel med stationen fick hon och medpassagerarna höra och tåget skulle därför köras in till Osby i stället.

– Men då hände något på vägen och tåget förlorade plötsligt elektriciteten. Efter en stund släcktes lamporna, ventilationen stängdes av och högtalarsystemet slutade fungera. Det var helt gräsligt, syret försvann och många mådde dåligt. En kvinna med astma fick till sist upp en dörr, berättar Maria Bielke von Sydow.

Efter en tre timmar lång väntan utan information kom ett nytt tåg från Stockholm. Maria och de andra passagerarna fick klättra över.

– Tåget var redan fullsatt och nu är det trångt – men vi rullar i varje fall in mot Hässleholm nu. Vi skulle varit framme klockan 16.50 i Malmö, nu är den snart kvart över åtta, så mitt föredrag har jag missat, säger Maria.





En annan resenär på ett av tågen berättar om sin upplevelse.

– För ungefär en timme sedan flyttade vi över till ett annat tåg. Men framför det nya tåget står ett X2000 som håller på att evakueras. Jag är väldigt trött och tåget som jag sitter på är knökfullt, säger hon.



Texten uppdateras.
