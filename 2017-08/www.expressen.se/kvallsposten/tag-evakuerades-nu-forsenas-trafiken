Mardrömsresa under
tågkaoset: "Gräsligt"
Elvira Lagerström Dyrssen

I tågtrafiken mellan Hässleholm och Älmhult är det stora störningar. Anledningen är ett tåg med skadad strömavtagare.

Felet orsakar förseningar i tågtrafiken.

– Öresundstågen och fjärrtågen kan vara flera timmar försenade, säger Beisi Sundin, presstalesperson på Trafikverket.

Det är tågen som går mellan Stockholm och Malmö som påverkas.

– SJ:s egna tåg rullar nu som de ska, men det kommer att bli följdförseningar under kvällen, säger Dan Olofsson, presstalesperson vid SJ.

Tre tåg har behövt evakueras, enligt Trafikverket.

– Det handlar om ett Krösatåg, ett X2000-tåg och ett Öresundståg som är evakuerade. Inga resenärer är fast i tågen längre, säger Beisi Sundin.

Det upptäckta felet hittades vid 15.30-tiden på onsdagen och tågen rullar klockan 21 fortfarande inte enligt schema.

– Vi har ingen prognos, därför är det svårt att svara på när tågen kommer åka som vanligt igen. Det beror på om man hittar ett fel som behöver lagas eller inte.

Författaren Maria Bielke von Sydow skulle till Malmö för att hålla ett föredrag när tåget hon satt på plötsligt stannade utanför Hässleholm. Något var fel med stationen fick hon och medpassagerarna höra och tåget skulle därför köras in till Osby i stället.

– Men då hände något på vägen och tåget förlorade plötsligt elektriciteten. Efter en stund släcktes lamporna, ventilationen stängdes av och högtalarsystemet slutade fungera. Det var helt gräsligt, syret försvann och många mådde dåligt. En kvinna med astma fick till sist upp en dörr, berättar Maria Bielke von Sydow.

Efter en tre timmar lång väntan utan information kom ett nytt tåg från Stockholm. Maria och de andra passagerarna fick klättra över.

– Tåget var redan fullsatt och nu är det trångt – men vi rullar i varje fall in mot Hässleholm nu. Vi skulle varit framme klockan 16.50 i Malmö, nu är den snart kvart över åtta, så mitt föredrag har jag missat, säger Maria.

SJ känner till den situation som Maria beskriver.

– Strömmen försvann från tåget, då blir det precis så som det beskrivs. Om strömmen inte fungerar, då finns det heller ingen möjlighet för ventilationen att fungera. Personalen ska ha öppnat alla dörrarna i tåget, för att luft kunde strömma in i tåget, säger Dan Olofsson, presstalesperson vid SJ.

En annan resenär på ett av tågen berättar om sin upplevelse.

– För ungefär en timme sedan flyttade vi över till ett annat tåg. Men framför det nya tåget står ett X2000 som håller på att evakueras. Jag är väldigt trött och tåget som jag sitter på är knökfullt, säger hon.
