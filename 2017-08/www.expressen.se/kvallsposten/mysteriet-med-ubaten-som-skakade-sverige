Mysteriet med ubåten
som skakade Sverige
Elvira Lagerström Dyrssen

Tidigt på kvällen den 10 augusti steg den svenska journalisten Kim Wall, 30, ombord på ubåten UC3 Nautilus. Hon var klädd en i orange tröja och blommig kjol, med det rödbruna håret uppsatt i en slarvig frisyr.

Nautilus är den danska uppfinnaren Peter Madsens 17,8 meter långa hemmabygge, som han planerat att en dag att fara världen runt med. Vid 19-tiden styrde den danske uppfinnaren ubåten ut från Köpenhamns hamn, med Kim Wall ombord.

– I ubåtstornet stod en man och en kvinna som log och vinkade till oss. Mannen, Peter Madsen, skämtade om att min båt hade flera hästkrafter än hans och vi skrattade, berättar Rasmus Ejlers, 54, i VG.

För Kim Wall var resan med ubåten en del av arbetet med den artikel hon skulle skriva om Peter Madsen för amerikanska tidsskriften Wired. Wall hade frilansat för många stora internationella medier, som New York Times, The Guardian, Vice och South China Morning Post.

Nautilus styrde ut mot Öresunds öppna vatten, med Kim Wall och Peter Madsen synliga i tornet. Vittnen berättar senare att de verkade glada.

Vad som sedan hände ombord på ubåten vet vi inte mycket om.

Enligt den historia Madsen först berättade för polisen skulle han senare ha vänt fartyget och lämnat av Kim Wall på Refshaleøen efter några timmars färd med ubåten. Hon hade, enligt Madsen, gått i land vid restaurangen Halvandet, vid 22.30 på torsdagskvällen.

Restaurangen stängde klockan 22.00 och därför fanns inga vittnen som kunde bekräfta eller förneka historien. Polisen lyckades inte hitta något som styrkte Madsens berättelse. Inte heller restaurangens övervakningskameror hade fångat Kim Wall där hon påstods ha gått.



LÄS MER: Sista spåren efter försvunna Kim, 30



Runt halv tre, på natten till fredagen, anmälde Kim Walls pojkvän henne saknad. Hon hade aldrig kommit hem.

Strax efter pojkvännens anmälan försökte Lyngby Radio förgäves att få kontakt med ubåten. Runt en timme senare gick JRCC, Joint Rescue Coordination Center, ut med larm om att fartyget kunde ha förlist. Sökarbetet pågick under natten, men varken Kim Wall, Peter Madsen eller Nautilus syntes till.



På fredagsmorgonen uppmanades fartygen i Öresund att hålla utkik efter den försvunna ubåten. Till slut, klockan 10.14, fick JRCC ett tips om att ubåten hade setts söder om Drogden Fyr, utanför Køgebukten.

Knappt en halvtimme senare larmades en räddningshelikopter av Peter Madsen själv. Madsen berättade i larmet att ubåten var på väg in mot Köpenhamn, men att han hade tekniska problem. Klockan 11.00 räddades den danska uppfinnaren från ubåten, medan fartyget förliste och sjönk mot havets botten. Kim Wall var fortfarande inte funnen.

Kristian Isbak, 56, var ute med sin egen båt och hjälpte till vid eftersökningarna av Nautilus. Han var först på platsen där ubåten sjönk i Køgebukten och berättade om sina upplevelser.

– Vi såg ubåten där ute vid 11-tiden, ägaren satt och höll utkik från ubåtens torn. Vid ett tillfälle klättrade han ned, sedan kom det ett luftflöde upp genom ubåten. Därefter kom ägaren tillbaka upp i tornet, och ubåten började sjunka, berättar Isbak för danska BT.

Madsen förklarade för polisen att han fick tekniska problem och att någonting i båten gick fel när han försökte laga det. Både den danske uppfinnaren och Kim Walls anhöriga förhördes efter händelsen.

På fredagskvällen gick Köpenhamnspolisen ut med ett pressmeddelande, där de berättade att Peter Madsen var misstänkt för mord, alternativt dråp, på den svenska journalisten.



LÄS MER: Här är sista kända filmen på Kim Wall, 30: "Hon vinkade"



Klockan 10.00 på förmiddagen den 12 augusti inleddes den första delen av häktningsförhandlingen mot Peter Madsen. Han kom till rättssalen klädd i en blå T-shirt och joggingbyxor.

Efter den första förhandlingen meddelade Madsen att han "hade något att berätta". Omvärlden väntade spänt på vad det var för information som den danska uppfinnaren ville dela med sig av. När den andra delen av häktningsförhandlingen drog i gång meddelades det att den skulle hållas bakom lyckta dörrar, på grund av information av känslig karaktär. Vad Madsen ville berätta fortsatte vara en hemlighet för samtliga utanför salen.

Strax före 17-tiden häktades Peter Madsen i 24 dagar, misstänkt för att ha orsakat Kim Walls död genom "oaktsamt mansdrab". Madsen själv accepterade häktningen, men nekade till brott.

– Rätten anser att det är en begrundad misstanke att han har gjort sig skyldig till ett "oaktsamt mandrab", och han därför häktas. Men vi är fortfarande i ett läge med mycket lågt underlag för misstanke och det ska mycket till för ett eventuellt åtal, om vi överhuvudtaget kommer så långt, sa Peter Madsens advokat Betina Hald Engmark direkt efter häktningsförhandlingarna.

Medan Nautilus låg på havsbottnen hade dykare försökt att undersöka fartyget, i förhoppning om att båten skulle innehålla några ledtrådar som kunde hjälpa polisen att hitta Kim Wall. Dykförsöket gick inte att fullfölja. På natten mot söndagen hade Kim Wall fortfarande inte återfunnits och den förlista ubåten hissades upp ur vattnet och bogserades till Nordhavnen i Köpenhamn. För att få reda på om ubåten innehöll journalistens kropp var den först tvungen att tömmas på vatten innan en teknisk undersökning kunde påbörjas.



LÄS MER: Vännerna om försvunna Kim Wall: "Riktig överlevare"



Vid 12-tiden på söndagen kom beskedet: Kim Walls kropp fanns inte i Peter Madsens ubåt.

På eftermiddagen ändrade Peter Madsen plötsligt sin historia. Han berättade att han inte hade släppt av Kim Wall vid Refshaleøen på torsdagskvällen. Vid en presskonferens bekräftade Jens Möller, chef för mordenheten vid Köpenhamnspolisen, att uppgifterna var ändrade.

– Det är riktigt att vi har fått en annan förklaring, sa Jens Møller, utan att avslöja vad Madsen sagt.

Sökandet efter Kim Wall fortsatte. Både flygplan och dykare kallades in för att leta. Det konstaterades att insatsen försvårades eftersom farkostens rutt inte kunde spåras. Ubåten var inte utrustad med AIS, ett signalsystem som gör det möjligt att kartlägga hur ett fartyg har rört sig.



På måndagen utökades efterlysningen efter Kim Wall – en internationell efterlysning gjordes – och samma dag slog polisen också fast att ubåten inte hade förlist genom en olycka. Peter Madsen misstänktes därmed ha sänkt sin egen ubåt.

Sökarbetet efter Kim Wall fortsatte, utan framgång. Den danska polisen försökte att lokalisera mobiltelefoner för att samla mer information om fallet. Även båtar från Sjöräddningssällskapet kallades in på tisdagen, för att hjälpa till med spaningsinsatserna, liksom danska och svenska sjöräddningen.

Onsdagen den 16 augusti ändrades brottsrubriceringen för den häktade Madsen. Han misstänktes nu för den danska motsvarigheten till grovt vållande till annans död – något som kan ge i åtta års fängelse. Sökinsatserna pågick samtidigt intensivt i Öresund.



Vid lunchtid på torsdagen kom Köpenhamnspolisen med ett meddelande som var omskakande för många.

– Vi letar efter en avliden person. Det är vår uppfattning att vi letar efter en död kropp, meddelade Jens Möller, chefen på mordenheten i Köpenhamn.

Samtidigt gick polisen även ut med en vädjan till allmänheten om att höra av sig med vittnesuppgifter.

– Det är många som är ute och seglar i området och vi vill gärna att man hör av sig till oss om man har sett det här objektet, för att se om det finns något av intresse för oss, sa Jens Möller.



LÄS MER: Madsens okända ord – till polisen



På måndagen den 21 augusti gick den danska polisen ut med ett pressmeddelande. Detta efter att delar av sekretessen kring ubåtsfallet hävts av Köpenhamns tingsrätt. Polisen berättade att Peter Madsen redan den 12 augusti hade förklarat att det skett en olycka på båten. Vid häktningsförhandlingen hade han berättat om händelsen, som enligt honom hade resulterat i Kim Walls död. Madsen uppgav att han därefter hade kastat hennes kropp i havet.

– Vi tror han talar sanning när han säger att hon dött i ubåten, sa Köpenhamnspolisens presstalesman Steen Hansen till Kvällsposten.

Var Madsen hade dumpat kroppen var däremot fortfarande oklart.

Senare på måndagen skrev danska polisen på Twitter att de fått in en anmälan om en kvinnokropp, som hade hittats utanför den danska ön Amager i Öresund. En cyklist hade noterat kroppen och larmade polisen klockan 15.40. De kunde i ett tidigt skede bekräfta att kroppen ingick i Peter Madsen-utredningen, men undvek att uttrycka sig mer specifikt.

– Nu pågår det en utredning om vem personen är, förklarade Henrik Stormer, vaktchef vid Köpenhamnspolisen, kort efter fyndet.

På måndagskvällen höll den danska polisen en presskonferens, då Jens Möller, chef för mordenheten, talade.

– Kroppen har legat i vattnet och är svåridentifierad. Det är allt för tidigt att säga om det är Kim Wall. När vi identifierar kroppen kommer vi att gå ut med den informationen.

I presskonferensen informerade Jens Möller även om ett chockerande besked: kroppen som hade hittats var inte hel. Det handlade om delar av en kvinnokropp, som den cyklande mannen hade hittat.

Den funna kroppen skickades till obduktion.

Under eftermiddagen den 22 augusti publicerade Köpenhamnspolisen en video, för att informera ytterligare om det fynd som hade gjorts utanför Amager.

– Ingenting talar emot att det är Kim Wall som kan ha hittats, men vi vet ännu inte om det är hon, sa Jens Möller i videon.

Polisen berättade även att kroppsdelar hade avlägsnats, med avsikt.

Det konstaterades även att polisen inte hade fått fram någon DNA-analys, men att den väntades komma på onsdagen. Först efter DNA-analys skulle polisen kunna avgöra om det handlade om Kim Walls kropp eller inte. Och resultatet av analysen skulle dröja till nästa dag.



LÄS MER: Kims kompis om saknaden



Klockan 06.47 skrev Köpenhamnspolisen på Twitter att en DNA-matchning var fastslagen. Genom att använda DNA på Kim Walls tandborste och hårborste kunde det kopplas samman med blod som hade hittats i ubåten. Kroppen som hittats vid Amager var Kim Wall.

– Jag vill börja med att visa medkänsla med Kim Walls anhöriga som jag i natt lämnade det definitiva meddelandet till att vi nu har funnit en match mellan Kim Wall och kvarlevorna som hittades i förrgår, sa Jens Möller.

DNA-analysen har enligt den danska polisen hanterats extra skyndsamt.

– Det är väldigt ovanligt, vi gör det nästan bara en gång om året eftersom det är så dyrt. Men det har vi valt att göra med den här kroppen eftersom det var så avgörande. De andra analyserna kommer vi få svar på löpande, om runt två-tre veckor.

Obduktionsrapporten visade att kroppen hade tillfogats skador, samt att metalldelar varit fästa på den.

– Det är några skador på kroppen som ser ut att ha tillförts för att säkra att luftgaser ska passera ut ur kroppen, så att den inte kommer att driva eller flyta upp från havsbottnen. Vi fortsätter givetvis att leta efter resterande kvarlevor och söker kustnära längs Amager. Vi söker med nät och dyker i området, sa Jens Möller.

I ett inlägg på Facebook uttryckte Kim Walls mamma, Ingrid Wall, sin stora sorg.

"Det är med gränslös sorg och bestörtning vi tagit emot beskedet att kvarlevorna efter vår dotter och syster Kim Wall, har hittats. Vidden av katastrofen kan vi ännu inte överblicka, och mängder av frågetecken återstår att rätas ut."



Åklagaren kom med beskedet att brottsrubriceringen mot Peter Madsen bör skärpas. I stället för att sitta häktad för den danska motsvarigheten till grovt vållande till annans död, vill åklagaren att rubriceringen ska ändras till "manddrab". Manddrab är en rubricering som kan jämföras med svenskans "dråp" eller "mord". Den som anses skyldig till maddrab kan dömas till fängelse mellan fem år och livstid.

Enligt BT kommer åklagarmyndigheten i Danmark senast den 5 september att underrätta domstolen om huruvida brottsrubriceringen skärps.



LÄS MER: Polisen: DNA-träff mellan Kim Wall och kroppen
