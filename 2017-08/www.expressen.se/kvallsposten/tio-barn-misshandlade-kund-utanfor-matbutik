Tio barn misshandlade
kund utanför matbutik
Lars-Olof Strömberg

Den aktuella händelsen ska ha skett i slutet av förra veckan.

Enligt polisrapporten ska mannen först ha befunnit sig utanför en ICA Maxibutik och sedan en Citygross-affär, när flera pojkar plötsligt kom fram och tiggde cigaretter.

När mannen ihärdigt viftade bort barnen med beskedet att han inte hade några cigaretter ska barnen ha börjat sparka och slå på sitt offer.

– Efter det ska det ha sprungit fram ett tiotal pojkar som också började slå och sparka på mannen, säger Håkan Klasson vid polisen i nordvästra Skåne till Kvällsposten.

Pojkarna ska alla ha varit under 15 år, enligt signalementet. Lokaltidningen var först med att skriva om händelsen.

Offret ska efteråt ha fått föras till sjukhus i ambulans. Mannen ska bland annat ha fått en ordentlig hjärnskakning, ett stort sår i huvudet och en spricka i nyckelbenet.

Polisen har i nuläget inga uppgifter om vilka barnen kan vara. Händelsen har rubricerats som misshandel.

Barnens agerande har efteråt gett rubriker i bland annat danska tidningar.
