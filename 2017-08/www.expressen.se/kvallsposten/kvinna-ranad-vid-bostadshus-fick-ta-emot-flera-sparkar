Kvinna rånad vid bostadshus
– fick ta emot flera sparkar
Beri Zangana

Det var vid 12-tiden på tisdagen som en kvinna blev utsatt för ett våldsamt rån i Västra Skrävlinge i Malmö. Kvinnan, som är i 40-årsåldern var på väg ut från en port när en okänd man kom springandes och attackerade henne.

Gärningsmannen började rycka tag i kvinnans väska och när hon inte släppte taget tog han till våld.

– Hon håller kvar i den och då får hon motta ett antal sparkar, säger Nils Norling.

Kvinnan föll ner på marken och därefter försvann gärningsmannen från platsen med hennes handväska.

– Viss smärta klagar hon över i hand och knä efter händelsen men har inte varit i behov av att söka upp akutvård, säger Nils Norling.

Ingen person har gripits i samband med rånet och ärendet har rubricerats som personrån.

– Vi hoppas att det kan finnas vittnet som sett det här och de vill vi gärna komma i kontakt med, säger Nils Norling.
