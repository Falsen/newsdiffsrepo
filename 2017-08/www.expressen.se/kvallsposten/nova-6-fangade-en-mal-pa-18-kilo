Tisdag 22 augusti 2017
Nova, 6, fångade
en mal på 18 kilo
Maria Rydhagen

För Nova Gertsson var det första fisketuren – någonsin.

– Det började bara som en vanlig utflykt. Vi skulle ut med den lille plastbåten. Jag bad min bror att följa med så att vi var två som kunde hålla ett öga på Nova, säger pappa Ivar Jönsson.

Trion fiskade under några timmar i Helge å i Kristianstad, och började sedan fundera på att fara hem.

– Men Nova sa: "Bara en gång till". Så vi kastade igen. Jag kände att det var något tyngre, men jag trodde att det var en fem-sex-kilos gädda så jag gav spöet till Nova. Det var lagom kaxigt för en sexåring, trodde jag, säger Ivar Jönsson.

Men han insåg ganska snabbt att det inte var någon vanlig gädda.

Tillsammans med sin bror Nicklas Jönsson kämpade han med att få upp den starka och tunga fisk som fastnat på kroken.

– Efter 40 minuter såg vi vad det var. Det var första gången den var uppe och visade sig. Utrustningen jag hade var inte gjord för en så stor fisk, men med hjälp av min bror lyckades det. Nova satt bara och skrattade, säger Ivar Jönsson.

Nova själv har ett framträdande minne av händelsen med jättefisken.

– Jag fick slajm på mig, säger hon.

Flera båtar hade stannat till på ån och var en intresserad publik under kampen. Till slut fick lillebror Nicklas upp fisken med en håv och när fisken väl låg i båten tog Ivar bilder på den, mätte och vägde. Det visade sig att bjässen vägde 18 kilo och var 1,65 meter lång.





Malen är utrotningshotad och finns med på rödlistan över känsliga arter, så det var självklart för Ivar att släppa tillbaka den i vattnet, "annars hade man mått dåligt resten av livet".

– Munnen var så stor, så det var bara att sticka in handen och dra ut kroken. Den hade satt sig bra så fisken var inte så skadad, säger Ivan Jönsson.

Han inser att det var en unik händelse.

– Ja, det får man nog aldrig vara med om igen. Efter bara satt vi i båten och undrade: Vad var det som hände? Det var en mäktig upplevelse.

Hans Hällman på Fiskejournalen var först med att berätta om rekordfångsten i Helge å.
