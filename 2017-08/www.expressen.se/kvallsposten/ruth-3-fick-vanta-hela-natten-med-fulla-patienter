Ruth, 3, tvingades vänta
hela natten med fyllon
Simon Larsson

När Ruth vid 21-tiden inte ville stödja på foten körde mamma Sandra Sturk från Vejbystrand in till akuten med sin dotter. Hon hade då väntat några timmar efter olyckan på studsmattan

– Som så många gånger med småbarn vet man inte om de gnäller för stunden eller av smärta, säger hon.

Sandra Sturk beskriver det som att miljön på sjukhuset var stökig, personer var fulla – och för treåriga Ruth var det extra jobbigt när klockan blev mycket.

Inte förrän klockan sju på morgonen skickades Ruth hem – med en felaktig diagnos. Då hade hon skickats till vuxenakuten och röntgen.

– Hon skrek inte av smärta, det fanns nog de som var sjukare. Men det är ändå ett litet barn, det brukar inte gå till så. Vid 04-tiden fick vi en säng att lägga henne i, säger Sandra Sturk.

– Till slut somnade hon vid kvart i fem och då ville jag inte väcka henne. När läkaren tryckte på foten "ojade" hon i sömnen. Först då skickades hon till röntgen.

Fem dagar efter besöket fick Sandra Sturk en korrigerad diagnos.

Men det är inte tidsfördröjningen hon är kritisk till – utan att dottern fick vänta i en stökig miljö. Hon anser att ålderprioritering borde ha gällt.

Efter hennes anmälan till Inspektionen för vård och omsorg får Helsingborg lasarett kritik.

– Sjuksköterskorna som jobbar i triagen kan skriva röntgenremisser för frakturer på fötter, händer och vissa delar av armarna. De har dispens för att göra det, men då ska det vara en tydlig indikation på att det behövs röntgas. Det kan vara så att sjuksköterskan i detta fall har varit osäker, kommenterar Håkan Kerrén, chef på akuten, enligt Helsingborgs Dagblad.

– Efter en viss tid ska man flaggas upp så att man får vård snabbare. I detta fall har det inte skett.

Sandra Sturk, som tidigare fått snabb och bra hjälp på akuten i Helsingborg, kritiserar inte enskild personal – utan ser ett systemfel.

– Det här händer dagligen på alla avdelningar. Vi som jobbar orkar inte reagera, men man måste ändå trycka på. Nu var det min dotter, då var jag tvungen skriva en anmälan. Jag hoppas någon som fördelar pengarna förstår. Politikerna styr och säger man inte i från syns man inte.
