Misstänkta våldsmän
sprejade med rödfärg
Claes Carlson

En kvinna i 20-årsåldern ringde själv till polisen strax före klockan 21.30 och anmälde att hon hade blivit slagen i ansiktet av två killar – efter att hon hade sprejat dem med rödfärg.

– Kvinnan hade gjort ett rådigt ingripande när hon såg hur de två männen misshandlade en annan kvinna på Nytorgsgatan i Helsingborg, säger Anna Göransson.

– Hon avbröt misshandeln men fick då själv ett slag på läppen och sprang därifrån.

När hon ringde polisen hade kvinnan hunnit till Södergatan där hon inväntade en polispatrull.

Hon berättade vad som hade hänt på Nytorgsgatan – men när poliserna kollade där fanns varken offer eller gärningsmän kvar.

– Vi har upprättat en anmälan om misshandel, säger Anna Göransson.

Den företagsamma kvinnan är inte misstänkt för något brott.

– Nej, hon har använt en laglig försvarssprej som finns att köpa, säger Anna Göransson.

Vissa typer av försvarssprej, till exempel tårgasspray är förbjuden i Sverige – men så kallad pepparsprej är det inte. Pepparsprej innehåller chilipeppar som ger rejäl irritation i ögonen.

Det finns en uppsjö övriga försvarsprejer som är tillåtna. Till dessa hör den sprej med rödfärg som kvinnan använde i det aktuella fallet, en sprej som är kraftigt irriterande. Sprejen med rödfärg ger en irritation som förvisso snabbt går över – men färgen är mycket svår att tvätta bort.
