Familjer hämtades av
polis under kyrkläger
Heidi Hendersson

Fem av sex familjer som deltog på ett av kyrkans läger i norra Skåne blev på fredagseftermiddagen hämtade av polis som utförde en inre utlänningskontroll. Kontrollen gjordes med cirka 10 polisbilar och 30 poliser samt hundar.

– De tar sig in genom bakdörren och omringar personer ute på gården, säger Per Kristiansson präst vid Svenska kyrkan och ansvarig för familjeutflykten till Sydsvenskan.

I ett pressmeddelande som kyrkan gick ut med efter händelsen ställer de sig kritiskt till polisens agerande och konstaterar med "stor bestörtning" att polisen inte respekterar kyrkan som en "trygg plats för alla".

– Kyrkan är inte längre en fredad zon och denna händelse kommer att påverka människor på flykt som sökt en fristad i Sverige. Förutsättningarna för kyrkan att utföra sitt uppdrag – att stå vid de utsattas sida – ändras. Även andra sociala stödverksamheter för denna grupp riskerar att påverkas. Vi är djupt oroade över denna utveckling, säger Per Kristiansson.

Svenska kyrkan Malmö har sen länge anordnat sammankomster för människor på flykt.

– För migranterna är mötesplatserna som kyrkan anordnar ett andningshål och syftet med familjeutflykter är att familjerna ska få möjlighet att träffas, få stöd av varandra och få en stund av glädje och ljus.

Familjerna fördes till rättscentrum i Malmö. Enligt kyrkan ska några av familjerna splittrats inbördes utan kunskap om senare händelseförlopp.
