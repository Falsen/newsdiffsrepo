"Vi fortsätter givetvis att leta"
Alexander Vickhoff

De kvarlevor som tidigare i veckan hittades utanför Amager i Köpenhamn matchar den svenska journalisten Kim Wall. Det meddelade Köpenhamnspolisen under onsdagen.

– Vi har funnit en match mellan Kim Wall och kvarlevorna som hittades i förrgår, berättade Jens Möller, chef för Köpenhamnspolisens mordsektion, under en presskonferens tidigt onsdag morgon.

Under dagen pågår ett stort sökpådrag från vattnet i samma område som man tidigare hittat kvarlevor.

– Vi fortsätter givetvis att leta efter resterande kvarlevor och söker kustnära längs Amager. Vi söker med nät och dyker i området, berättade Jens Möller.

Enligt Kvällspostens Federico Moreno, som befinner sig på plats på Amager, söker man i dag nära strandkanten. Även personal från danska Beredskabsstyrelsen, motsvarande svenska Myndigheten för samhällsskydd och beredskap, deltar i sökarbetet.

Enligt TV2 deltar över tjugo personer i sökandet, varav ett tiotal dykare.

Sammanlagt ska en sträcka på 16 kilometer sökas av, enligt uppgifter till TV2.
