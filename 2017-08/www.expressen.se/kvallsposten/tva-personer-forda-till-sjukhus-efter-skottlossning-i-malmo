Tisdag 22 augusti 2017
Två personer skadade
vid skjutning i natt
Mikaela Lindahl

Klockan 23.30 på fredagskvällen fick polisen in larm om att det skulle ha skett en skottlossning på Lagmansgatan i Malmö, detta efter att flera vittnen ringt in om händelsen.

– Just nu har vi ingen information om någon gärningsman eller några gärningsmän. Det är fortfarande väldigt tidigt, säger Åsa Emanuelsson, presstalesperson för Region syd.

Två personer har förts till sjukhus. Det handlar om två män i 25-årsåldern, och deras tillstånd betraktas som allvarligt men inte livshotande, enligt polisen.

– Vi befinner oss just nu på platsen där vi som en rutinåtgärd har spärrat av för att söka efter spår och vi har alla ögon och öron öppna, sa Åsa Emanuelsson under natten.

Polisen hörde ett flertal vittnen och sökte även med hund i området. Enligt uppgifter till Sydsvenskan har polisen hittat ett automatvapen på platsen.

Jimmy Modin vid regionledningscentralen på polisen syd bekräftar att man gjort fynd, dock inte vad.

– Vi gjorde en del beslag på brottsplatsen. Dem ska vi analysera och se om det går att koppla till utredningen, säger han.

I samband med skottlossningen fick polisen även in ett larm om en singelolycka i närheten av platsen, där en personbil har krockat med ett träd. Det är dock i nuläget oklart om det finns något samband mellan de två händelserna.

– Det är ingenting som jag kan bekräfta, säger Åsa Emanuelsson.

Senare under natten exploderade även en bil i närheten av platsen där skottlossningen ägt rum.

– Vi tittar på det just nu men vi kan inte utesluta att det inte finns något samband till skottlossningen, säger Mikael Lind, vakthavande befäl.

Ingen sitter gripen för skjutningen som rubriceras som försök till mord.



LÄS MER: Polisen: "Det finns en frustration"
