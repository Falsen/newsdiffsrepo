Ligan tar dina saker – när du är på begravning
Li Rodziewicz

Efter att polisen fått in minst femton anmälningar gällande inbrott i bilar varnas nu allmänheten. Inbrotten ska ha skett i bland annat norra Skåne, Blekinge och Kalmar län enligt Robert Loeffel, presstalesperson hos polisen i Kronobergs län.

Enligt Robert Loeffel lämnar inte sällan kyrkogårdsbesökare kvar sina värdesaker i bilen, något som tjuvarna verkar ha listat ut. Att tjuvar siktar in sig på just bilar intill kyrkogårdar är inget nytt, Robert Loeffel har varit med om flera liknande händelser tidigare.

– Det är det gamla klassiska uttrycket, töm bilen själv innan någon annan tömmer det åt dig, säger han.





LÄS ÄVEN: Polisen: Stöldligor har etablerat sig i Sverige



Studenten Madeleine Hjelm Tidman är en av många drabbade. Efter ett kort besök till en ingift släktings grav i Mönsterås hade tjuvarna lyckats tömma hennes bil på en nyinköpt dator, mobil och hennes plånbok.

– Jag hade mitt liv i den väskan, säger Madeleine Hjelm Tidman.

Men Madeleine hade tur i oturen, någon vecka efter att väskan stals fick hon ett samtal. En man hade hittat väskan i ett dike någon kilometer från kyrkogården och allt utom möjligen lite kontanter fanns kvar.

– Jag trodde det var ett skämt, sånt händer bara på film, säger Madeleine Hjelm Tidman.

Nu tittar polisen på händelserna och menar att man ser ett samband.

– Det är ett svårjobbat ärende och vi har dåligt med vittnesuppgifter, säger Robert Loeffel.

Polisens bästa tips hittills är två män som synts till i en silverfärgad kombibil vid ett av inbrotten som skett i Kalmar län. Polisen hoppas nu på att få in fler iakttagelser och tips från allmänheten.
