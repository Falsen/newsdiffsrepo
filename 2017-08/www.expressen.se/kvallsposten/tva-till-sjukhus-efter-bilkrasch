Man omkom efter
bilolycka i rondell
Alexander Vickhoff

Polisen larmades vid 21.30-tiden på torsdagen om den våldsamma kraschen. Enligt uppgift föregicks olyckan av någon typ av efterföljande.

I samband med att polisen ska göra en kontroll av en personbil kör den i väg från patrullen i stället för att stanna.

– Polis har kört efter bilen och i rondellen vid trafikplats Lindeborg på Inre Ringvägen ser de att bilen har kraschat, säger Åsa Emanuelsson på polisens ledningscentral.

En mindre brand uppstod i den kraschade personbilen men den kunde släckas snabbt av en polispatrull som kommit fram till platsen efter kollisionen.

Två personer fördes till sjukhus i ambulans.

– Båda är skadade. Åtminstone den ene ska vara allvarligt skadad, säger Åsa Emanuelsson.

Bilen som blev totaldemolerad i kraschen bärgades från platsen.

Klockan 02.40 natten mot fredag meddelade polisen att föraren av det krockade fordonet, en man i 25-årsåldern, avlidit på sjukhuset på grund av skadorna han ådrog sig i samband med olyckan.

Mannens anhöriga är underrättade.



LÄS MER: Peter Madsens övertag mot polisens utredare
