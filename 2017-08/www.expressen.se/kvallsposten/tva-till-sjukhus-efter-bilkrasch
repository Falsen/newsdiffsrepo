Två till sjukhus efter bilkrasch
Alexander Vickhoff

Polisen larmades vid 21.30-tiden. Enligt uppgift föregicks olyckan av någon typ av efterföljande.

I samband med att polisen ska göra en kontroll av en personbil kör den i väg från patrullen i stället för att stanna.

– Polis har kört efter bilen och i rondellen vid trafikplats Lindeborg på Inre Ringvägen ser de att bilen har kraschat, säger Åsa Emanuelsson på polisens ledningscentral.

En mindre brand uppstod i den kraschade personbilen men branden släcktes snabbt av en polispatrull som kommit fram till platsen efter kollisionen.

Två personer fördes till sjukhus i ambulans.

– Båda är skadade. Åtminstone den ene ska vara allvarligt skadad, säger Åsa Emanuelsson.

Polisen kommer nu att utreda händelsen.

– Föraren som förts till sjukhus är misstänkt för drograttfylleri, grov vårdslöshet i trafik, grovt vållande till kroppsskada., säger Åsa Emanuelsson.

Bilen fick bärgas från platsen.
