Måndag 21 augusti 2017
Så söker sjöräddningen
i vattnet efter Kim Wall
Elvira Lagerström Dyrssen

Sökarbetet efter försvunna Kim Wall, 30, ställer Sjöräddningssällskapet i Skåne inför tuffa utmaningar. Den svenska journalisten har varit försvunnen sedan den 11 augusti och polisen har inga ledtrådar att gå på.

Att det inte finns någon säker punkt att utgå från är den allra största svårigheten, i sökandet efter Kim Wall.

Vanligtvis är det räddningstjänsten som håller i arbetet vid Sjöräddningssällskapets letande, men denna gång är sjöräddningen på uppdrag för polisen.

Vid sökarbete efter försvunna kroppar kör Sjöräddningssällskapets båtar i 4-7 knop, beroende på förutsättningarna. Hastigheten hålls låg när de letar efter personer i vattnet, för att inte missa några tecken. Vid vissa insatser arbetar sjöräddningen med ett så kallat parallellsök, där två enheter hjälps åt att leta samtidigt på ett planerat område.

– Då kör enheterna parallellt med varandra, med en vattenmassa mellan båtarna som går att överblicka. Sökbåtarna åker med 90-150 meters mellanrum och de kör med samma hastighet. Det kan vara väldigt svårt att hålla fokus när man spanar ned i vattnet, därför är det viktigt att besättningen roterar med arbetsuppgifterna, säger Lars Samuelsson.

Helst letar Sjöräddningssällskapet när det är ljust ute, för att kunna leta så bra som möjligt.

– Vi använder oss av kikare när vi söker efter kroppar, då underlättar det att leta på dagen. När mörkret infaller är det mer komplicerat, då använder vi oss bland annat av strålkastare och mörkerkikare.



LÄS MER: Dansk polis: Så bokade Kim Wall möte med Peter Madsen



SMHI loggar vattenmassornas förflyttning, vindarnas styrka och liknande relevanta väderfaktorer. Det kan vara till hjälp många gånger, men inte i Kim Walls fall. Denna gång vet polisen inte var i vattnet som kroppen kan ha hamnat, vilket försvårar sökarbetet.

Utan att veta var och när den svenska journalisten på något sätt föll överbord, finns ingen möjlighet att räkna tillbaka till tidpunkten då det hände. Det behöver man kunna göra, för att läsa av hur vädrets omständigheter såg ut vid olyckstillfället.

Kim Wall misstänks ha hamnat i vattnet runt Öresundsbron – ett område som generellt är strömt på ett lurigt vis. Strömmen kan vara tre gånger starkare på en plats, än en annan lite längre bort. Detta medför svårigheter, när man ska lista ut hur långt bort svenskan kan ha förts via strömmen.



LÄS MER: Polisen spårar Kim Walls mobiltelefon



Om polisen till slut skulle lyckas lokalisera var Kim Wall hamnat i vattnet, är det ändå inte säkert att hon kommer kunna hittas.

– En kropp kan hamna i olika skikt i vattnet. Ramlar en person i vattnet kan denna råka få i sig vatten, vilket gör kroppen lite tyngre. Då sjunker man ned i ett djupare skikt i vattnet, som kanske rör sig åt ett annat håll än vad skiktet ovan gör. Därför försvåras arbetet ytterligare – man luras till att söka på fel ställen, säger Lars Samuelsson.

När en levande människa hamnar i vattnet är det olika stor chans för personens överlevnad, beroende på vattnets temperatur.

– Om vattnet är 15-20 grader så har man, rent procentuellt, chans att överleva i ungefär en och en halv dag. Sedan fryser man ihjäl. Man blir snabbt nedkyld av att ligga i vatten, det brukar vara det största hotet för ens överlevnad, säger han.



LÄS MER: Nya sökningar längs skånska sydkusten
