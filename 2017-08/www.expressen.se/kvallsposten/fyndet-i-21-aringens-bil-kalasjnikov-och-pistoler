Fyndet i 21-åringens bil:
Kalasjnikov och pistoler
Claes Carlson

Polisen ingrep i mitten av april månad sedan en privatperson vid 01-tiden på natten slagit larm om att flera män höll på att hantera vapen intill några bilar på Hyacintgatan i Malmö.

När polisen kom till platsen sprang männen på olika håll men greps efter en stund. Den nu dömde 21-åringen hade en bilnyckel i fickan när han greps – och polisen hittade en Saab som nyckeln passade till.

I Saabens handskfack fanns två pistoler – en 9 mm SIG Neuhausen P 210 med åtta skarpa skott i magasinet och en oladdad 7,65 mm Zastava.

I bagageutrymmet fanns en 7,62 mm automatkarbin av typ Kalasjnikov laddad med 30 skarpa skott och med ytterligare 10 skarpa patroner liggande lösa i väskan där vapnet förvarades.

Det fanns dock varken fingeravtryck eller DNA-spår på något av vapnen.

I handskfacket fanns också en nyckel till en Chevrolet som stod parkerad i närheten. Narkotika hittades i båda bilarna – sammanlagt över ett kilo cannabis och knappt två gram kokain.

I polisförhör förklarade 21-åringen att han hade hittat nyckeln och rotat runt i bilen. Han hävdade att han hade fått en chock när han såg automatkarbinen men att han i alla fall han förse sig med lite av narkotikan.

– Jag tänkte inte klart, jag var i chock att jag hade hittat så mycket vapen och knark, sa han i polisförhör.

I samband med han rumsterade runt i bilen hade han satt sina fingeravtryck på ett antal ställen men han hade egentligen inget med narkotikan att göra, förklarade han.

Men Malmö tingsrätt tror inte ett dugg på 21-åringens berättelse.

– Med tanke på övrig utredning i målet är det inte möjligt att betrakta (21-åringens) berättelse som annat än en dålig efterhandskonstruktion. Hans uppgifter kan därför lämnas helt utan avseende, skriver rätten i domen.

– Vapenbrottet har bestått i innehav av flera vapen i en bil på allmän plats. Ett av vapnen, automatkarbinen, har dessutom varit av särskilt farlig art. Det råder därför ingen tvekan om att vapenbrottet ska rubriceras som grovt.

Rätten dömer 21-åringen till två år och tio månader i fängelse för grovt vapenbrott, narkotikabrott och dopningsbrott. Han sitter häktad sedan den 20 april och ska sitta kvar tills han överförs till fängelse.
