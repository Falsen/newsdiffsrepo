Polisens nya vittnen
om ubåtens avresa
Alexander Vickhoff

Efter att det bekräftats att de mänskliga kvarlevor som hittades i Öresund utanför Köpenhamn tidigare i veckan DNA-matchar den svenska journalisten Kim Wall bedriver nu Köpenhamnspolisen en kamp mot klockan för att kartlägga timmarna innan och under den ubåtstur som blev Kim Walls sista resa.

Peter Madsen sitter nu häktad, misstänkt för att ha orsakat Kim Walls död. Han nekar till anklagelserna.

Enligt vad polisen kommunicerat har man kunskap om hur ubåten rört sig under vissa delar av den aktuella kvällen och natten. Dock saknar man vetskap om var ubåten befunnit sig under flera timmar.

Ytterligare ett händelseförlopp som man nu måste kartlägga in i minsta detalj är de timmar som föregick ubåtens avfärd. Ubåten Nautilus lämnade Refshaleøen, ett industriområde i Köpenhamns kustnära nordliga delar. Området ligger strax intill ett populärt område där mycket folk rör sig, bland annat kring matmarknaden Copenhagen Street Food.

Dansk polis hade under fredagen emottagit 656 tips i saken. Enligt uppgifter till Ekstrabladet gäller några av dessa timmarna innan ubåten lämnade Köpenhamn med Peter Madsen och Kim Wall ombord. Tidningen hänvisar till flera källor som säger sig ha sett Kim Wall och Peter Madsen under timmarna innan avfärd. Enligt ett av dessa vittnen ska de två ha siktats utanför Madsens verkstad, Raket-Madsens Rumlaboratorium på Refshaleøen. Enligt vittnet sågs Kim Wall intervjua Peter Madsen samtidigt som en tredje person filmade, skriver Ekstrabladet.

Köpenhamnspolisen har inte velat kommentera Ekstrabladets uppgifter men enligt ett pressmeddelande är man mycket intresserad av uppgifter kring Kim Wall, Peter Madsen och dras gemensamma avfärd från Köpenhamn.

Omständigheterna kring hur resan överenskommits är till stora delar okänt, men enligt vad Köpenhamnspolisen tidigare meddelat har an belägg som tyder på att Kim Wall och Peter Madsen kommunicerat inför resan i en professionell ton.

– Vi har säkrat ett mejl mellan de två där resan med ubåten som en del av arbetet med ett reportage avhandlas. Det går i en professionell ton, har förundersökningsledare Jens Møller tidigare berättat.
