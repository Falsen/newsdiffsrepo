Polisen: DNA-träff mellan
Kim Wall och kroppen
Filippa Rogvall

I måndags hittades delar av en kvinnokropp utanför danska ön Amager, i Öresund, i sökandet efter den försvunna journalisten Kim Wall, 30.

Hon försvann 10 augusti efter en tur med den danske uppfinnaren Peter Madsen hemmabyggda ubåt.



LÄS MER: Detta har hänt i ubåtsincidenten



Enligt Madsen egen utsaga avled Kim Wall till följd av en olycka i ubåten – därefter dumpade han hennes kropp i havet, någonstans i Kögebukten.

Det var på måndagseftermiddagen som danska polisen gick ut med att man fått in en anmälan om att en kvinnokropp hittats i vattnet utanför Köpenhamn. Det var en manlig cyklist som såg kroppen vid strandkanten, och slog larm.

Kroppen skickades på obduktion och polisen bekräftade att den ingår i utredningen kring Madsen.



LÄS MER: Dansk polis: Kroppsdelar har avlägsnats medvetet



På onsdagen gick Köpenhamnspolisen ut på Twitter med att de har fått en DNA-träff mellan de delar av en kropp som hittades och Kim Wall. Samtidigt bjöd man in till en presskonferens.

Under presskonferensen meddelade polisen att man hittat en matchning mellan Kim Wall och kvarlevorna.

– Jag vill börja med att visa medkänsla med Kim Walls anhöriga som jag i natt lämnade det definitiva meddelandet att vi nu har funnit en match mellan Kim Wall och kvarlevorna som hittades i förrgår, säger Jens Möller, utredare.

I arbetet med att identifiera kvarlevorna har polisen använt DNA från en hårborste och tandborste som tillhört Kim Wall.

– Vi har även funnit blod i ubåten som matchar tandborsten och hårborsten, samt kroppen. Det här är förstås ett stort genombrott i utredningen där vi kan gå in i en lugnare fas av utredningen, säger Jens Möller under presskonferensen.

DNA-analyserna har hanterats gjorts extra skyndsamt.

– Det är väldigt ovanligt, vi gör det nästan bara en gång om året eftersom det är så dyrt. Men det har vi valt att göra med den här kroppen eftersom det var så avgörande. De andra analyserna kommer vi få svar på löpande, om runt två-tre veckor.

På kroppen ska det ha funnits ett antal skador och varit metalldelar fästa på kroppen.

– Det är några skador på kroppen som ser ut att ha tillförts för att säkra att luftgaser ska passera ut ur kroppen så att den inte kommer att driva eller flyta upp från havsbottnen, säger Möller.

– Vi har inte någon klar dödsorsak ännu utan har enbart fått ett preliminärt besked från rättsmedicinarna. Vi väntar fortfarande på resultatet av obduktionen som var mycket lång och komplicerad.

Under dagen pågår ett stort sökpådrag från vattnet, längs hela Amagers kust.

– Vi fortsätter givetvis att leta efter resterande kvarlevor och söker kustnära längs Amager. Vi söker med nät och dyker i området, säger Jens Möller.



Peter Madsen är häktad och misstänkt för vållande till annans död under särskilt försvårande omständigheter. Han nekar till brott.

De senaste två dagarna har polisen inte genomfört några förhör med den danske ubåtsägaren.

– Han är inte avhörd de senaste två dagarna, vi har varit reserverade efter att den här kroppen hittades eftersom vi vill vara helt säkra innan vi går in och säger att det är samma fall.

Något motiv vill Jens Möller inte uttala sig om, det är för tidigt i utredningen. Fyndet av kroppen och dess koppling till Kim Wall betyder inte att arbetet med utredningen på något sätt avslutas, betonar Jens Möller och ber samtidigt allmänheten att fortsätta lämna upplysningar för att hjälpa polisen i utredningen.

Polisen har i utredningen gått i genom andra fall, vilket är ett standardförfarande när det gäller utredningar om mord och dråp, enligt Jens Möller.

– Rent konkret är det ett fall från 1987 med en japansk turist i Köpenhamns hamn. Det har vi noterat och ska lägga lite tid på för att se om det är relaterat, säger han.



Hur Peter Madsens historia stämmer med det som utredningen visar vill Jens Möller inte kommentera eftersom det alltjämt råder sekretess kring den delen av utredningen.

Tidigare har Peter Madsens advokat inte velat kommentera fyndet av kroppen, men nu bekräftar alltså polisen att man fått en DNA-träff mellan kroppen och Kim Wall.

– Min klient nekar fortsatt till dråp, säger advokat Betina Hald Engmark.

– Min klient redogjorde för polisen vad som hände under förhör den 12 augusti, att det skedde en olycka. Att man nu hittat den avlidne Kim Wall ändrar ingenting i förhållande till min klient. Det är bra att man hittat henne, säger säger Peter Madsens advokat Betina Hald Engmark till BT.



Anne Kihlgren har tidigare arbetat på Nationellt Forensiskt Centrum (NFC) och är vd och grundare av Dynamic Code, som gör hon DNA-analyser åt privatpersoner och företag. Hon är inte insatt i det specifika fallet men säger att det viktiga är att ha något att jämföra med.

– Det kan vara blodprov som finns sparat på ett sjukhus, en tandborste eller frimärke där det finns DNA. Ett jämförelseprov helt enkelt.

Peter Madsen har sagt att Kim Wall dog i en olycka och har erkänt att han dumpade kroppen i havet i förra veckan.

Hur tiden i vattnet påverkat kroppen går inte att slå fast.

– Det är jättesvårt att säga hur mycket det påverkar att kroppen ligger i saltvatten – eller vatten. Man måste få in materialet för att försöka göra DNA-analysen. Då ser man om det finns tillräckligt med material som inte brutits ned, säger DNA-experten.

I ett inlägg på Facebook skriver Kim Walls mamma Ingrid Wall om beskedet.

– Det är med gränslös sorg och bestörtning vi tagit emot beskedet att kvarlevorna efter vår dotter och syster Kim Wall, har hittats. Vidden av katastrofen kan vi ännu inte överblicka, och mängder av frågetecken återstår att rätas ut, skriver Ingrid Wall.



Artikeln uppdateras.
