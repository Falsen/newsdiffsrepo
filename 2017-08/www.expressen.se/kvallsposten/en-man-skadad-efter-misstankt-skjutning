JUST NU: Man hittad
skadad efter skjutning
Elvira Lagerström Dyrssen

Polis larmades klockan 21.36 om en skottlossning på Lönngatan i Malmö. Flera uppringare ska ha vittnat om att de hört flera skott avlossas på platsen.

På Lönngatan, någonstans mellan gatorna Lantmannagatan och Norra Grängesbergsgatan anträffas en skadad man.

– Han ska ha skador som troligen är skottskador. Han fördes till sjukhus med ambulans efter händelsen, säger Fredrik Bratt, pressinformatör vid polisens regionledningscentral.

– Vi har inte pratat med den skadade mannen ännu. Vi vet inte om det är en eller flera gärningsmän men det finns uppgifter om att en person ska ha setts avvika från platsen, säger Fredrik Bratt.

Mannen ska vara lindrigt skadad och i 50-årsåldern, enligt universitetssjukhuset i Malmö.

Skjutningen inträffade på en gård, som är avspärrad. Enligt Fredrik Bratt ska personen anträffats utomhus, men vittnen säger till Kvällsposten att mannen ska ha skjutits genom en glasdörr när han stod i trapphuset.

– Vi anträffade honom utomhus och vi har också uppgifter om att en dörr till ett trapphus på något sätt är inblandad vid händelsen, men hur vet jag inte. Kriminaltekniker är beställda till platsen och vi har en vapenhund som arbetar där nu, säger Fredrik Bratt.

Ärendet rubriceras som försök till mord.



LÄS MER: Samtliga skjutningar i Malmö under 2017



Området runt akuten i Malmö ska vara avspärrat. Polisen bekräftar att polis finns på plats på sjukhuset för att hålla en hög säkerhet, både för sjukhuspersonal och den skadade mannen.

– Vi vet ju inte vilken hotbild som finns mot honom, säger Fredrik Bratt.

Ett annat vittne på platsen såg nästan hela händelsen.

– Jag hörde hur någon ropade på hjälp. Då stack jag ut huvudet och såg hur en man försökte skjuta en annan. Offret hade sprungit in i mitt trapphus, säkert för att söka skydd. Mannen med vapnet sköt genom portens glas, min uppfattning var att det handlade om mellan tre och sex stycken skott som avlossades.





Vittnet sprang till den skjutne mannen för att assistera med hjälp.

– Det verkade som att gärningsmannen visste vem personen var. När jag sprang ner för att hjälpa honom verkade han inte vara träffad av någon kula såvitt jag kunde se, möjligtvis i armen, men däremot blödde han från huvudet. Kanske hade han fått glassplitter i huvudet eller liknande.

Gärningsmannen försökte därefter att ta sig in i porten.

– När de sista skotten var avlossade försökte gärningsmannen att bryta upp portens krossade glas. Det gick inte, så han verkade drabbas av panik och stack från platsen på en cykel.



Texten uppdateras.
