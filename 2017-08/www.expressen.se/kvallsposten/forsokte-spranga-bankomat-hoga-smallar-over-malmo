Försökte spränga bankomat
– höga smällar över Malmö
Karin Selåker Hangasmaa

Klockan halv fyra på torsdagsmorgonen hörs höga smällar vid Nydalatorget i Malmö. Flera polispatruller skickas till platsen.

Det visar sig att någon har försökt spränga en bankomat på torget. Efter sprängningen har man försökt att bryta upp bankomaten men misslyckats.

– Det var väldigt många samtal och vi åkte dit direkt. Väl på plats kunde vi se att man försökt spränga och bryta upp bankomaten. Sedan lämnar man platsen, säger Fredrik Bratt, presstalesperson vid polisens ledningscentral i region Syd.

Hur många gärningspersoner det rör sig om är inte klarlagt.

– Det får utredningen visa.

Enligt uppgifter till Kvällsposten ska två smällar hörts.

Polisen spärrade av området kring bankomaten och genomförde en teknisk undersökning av platsen. Man sökte också av närområdet med hund.

I ärendet har polisens bombgrupp varit involverad.

– Det handlar om att man vill säkerhetsställa att det inte är kvar några farliga ämnen, säger Fredrik Bratt.

Händelsen rubricerar som grov skadegörelse och försök till grov stöld. Ingen är gripen för brottet.

– Ingen frihetsberövad, vi arbetar för att gå i genom kameraövervakning och vittnesförhören, berättar Fredrik Bratt.

Händelsen inträffar bara några dagar efter sprängningen mot en lokal i Rosengård i Malmö. Sent på söndagskvällen larmades polisen till en adress i stadsdelen efter att höga smällar hörts. Då sprängdes entrén till en företagslokal, även en bil skadades i samband med detonationen.



LÄS MER: Detonation mot lokal i Rosengård
