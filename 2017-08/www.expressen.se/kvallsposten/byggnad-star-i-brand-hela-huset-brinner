Måndag 21 augusti 2017
Hus stod i lågor – en
gripen för mordbrand
Elvira Lagerström Dyrssen

På söndagskvällen, vid 17.39, larmades SOS om en brinnande byggnad utanför Osby. Det visade sig handla om ett ödehus som stod i full brand.

– Hela ödehuset brann, säger Johan Wendt, vakthavande brandingenjör vid räddningstjänsten Kristianstad.

Tre stationer har skickade bemanning till platsen. Det brinnande huset stod i lågor, och brandkårerna kämpade för att elden inte ska sprida sig till ett tillhörande hus på gården.

En man i 20-årsåldern har gripits misstänkt för mordbrand.

– Det var en person som befann sig i närområdet och betedde sig på ett sådant sätt att man misstänkte personen för det här, säger Åsa Emanuelsson.

Strax innan klockan 21 på söndagskvällen är räddningstjänstens personal kvar på platsen och arbetar med eftersläckning av branden.

– Det är ett stort hus och allt har rasat ner. Vi är fortfarande ute och kör lite eftersläckning. Vi har låtit det brinna ner, det var så pass övertänt. Det fanns ingen som bodde där, säger Jan Persson, insatsledare vid räddningstjänsten Osby.

Enligt räddningstjänsten har polisen nu spärrat av platsen för vidare undersökning.

– Det är lite tidigt att säga exakt vad som hänt men polisen kommer undersöka hur branden har startat, säger Åsa Emanuelsson.

Det har inte förefallit någon överhängande spridningsrisk eftersom att huset ligger öde enligt polisen.

– Det är mitt ute på landsbygden och verkar inte ha varit så många hus i närheten där. Det är ett hus som har stått tomt, en ödegård eller ett ödehus kan man säga, säger Åsa Emanuelsson.

Räddningstjänsten kommer stanna kvar på platsen och bevaka att allt brinner ner sakta och stilla, enligt polisen.
