Anlitades av tv-program
– dömd för barnporrbrott
Lars-Olof Strömberg

Skåningen har ansetts som en av de skickligaste i sin bransch och vunnit stora framgångar i yrket.

Hans skickliga förmåga gjorde dessutom att han knöts till ett välkänt tv-program i SVT flera år i rad.

I april i år rämnade dock tillvaron fullständigt för 43-åringen. Han greps och förhördes av polis om misstankar för barnpornografibrott.

Vid tillfället hittade polisen närmare tretusen bilder och över hundra filmer med barnpornografiskt innehåll i hans bostad.

Att polisen kom skåningen på spåren berodde på att hans namn dykt upp i en barnporrhärva som tysk polis höll på att nysta upp.

I förhören sa mannen själv att han drabbades av panik. Han lämnade allt bakom sig och flydde utomlands.

Mannen tillbringade flera månader i bland annat Berlin och Köpenhamn. Samtidigt blev mannen uthängd på en rad olika sidor på internet.

De aktuella barnporrfilmerna och bilderna fanns i mannens telefon, dator, Apple-TV och ipad. I polisförhören förklarade han att han fått bilderna från chattar och liknande kommunikation med andra män.

Skåningen hävdade bestämt att han aldrig laddat ner barnpornografi från hemsidor eller liknande. I förhören erkände dock mannen att han själv skickat bilder vidare.

Det ska dock inte ha varit bilderna som tänt honom sexuellt, utan kommunikationen som skedde med andra vuxna män.

Bilderna som skickades var bland annat övergrepp på barn. Men efterhand som bilderna skickades tappade mannen också all kontroll på materialet.

I samband med flykten blev mannen av med sin bostad i Skåne. Den 11 april häktades han i sin frånvaro och i slutet av juli hittades han av dansk polis på en parkbänk i Köpenhamn.

Enligt Helsingborgs tingsrätt är mannen dömd för ett sexualbrott tidigare, en händelse som ligger 13 år tillbaka i tiden.

I anslutning till rättegångens slutförande försattes 43-åringen åter på fri fot av domstolen. Men straffet blir alltså sex månaders fängelse.

Under förhandlingen i tingsrätten sa mannen att han troligen inte kan arbeta kvar i sitt gamla yrke.
