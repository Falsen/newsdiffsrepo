Nicken räddade poäng
till Kristianstad i derbyt
Jan Peter Andersson

Vittsjö vann seriepremiären i Kristianstad i våras – och man fick en drömstart när höstderbyt spelades i Vittsjö.

Hemmalag slog till redan efter åtta minuter efter en präktig miss av KDFF-målvakten Brett Maron. Utsparken hamnade mitt framför Ebba Hed som skickade bollen vidare till Hannah Wilkinson. Nyazeeländskan gjorde inget misstag och satte 1-0.

Men KDFF tuggade tillbaka och kopplade greppet när Tine Schryvers fick fria tyglar.

Och det var, inte helt oväntat, Schryvers som låg bakom kvitteringen. Efter en hård frispark kunde Mia Carlsson sticka fram huvudet och styra in 1-1.

KDFF hade flera heta lägen att sätta en segerboll men Vittsjö klarade pressen.

Kristianstadtränaren Elisabet Gunnarsdóttir hyllar belgiskan som öste på när KDFF jagade kvitteringen.

– För tio dagar sedan var hon inne på sjukhus för hon var så slut i kroppen. Man trodde först på blodpropp i lungan, men som tur var handlade det bara om överansträngning och andningssvårigheter på grund av hennes astma, säger "Beta" till Kristianstadsbladet.

Båda Skånelagen har 15 poäng och tre pinnar ner till Kvarnsvedens IK precis under nedflyttningsstrecket.
