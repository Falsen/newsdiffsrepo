Svenske idrottsprofilen
i rättstvist: "Fel person"
Johan Wall

En start i Prix d'Amérique, två i Elitloppet. Segrar i bland annat Svensk Uppfödningslöpning, Ulf Thoresens Minneslopp, Premio Going Kronos, Svenskt Travkriterium, Svenskt Mästerskap och Prix Tenor du Baune.

Raja Mirchi var framgångsrik mellan åren 2009 och 2014. Han drog hem 8,7 miljoner på 60 starter.

Efter tävlingskarriären har han övergått till avelshingst och nu är han, eller snarare Lutfi Kolgjini, inblandad i en ekonomisk tvist.

Björkhaga Stuteri bedriver bland annat seminstation vilket innebär att de, på beställning från hästägare, tappar hingstar på sperma.

Den 14 mars i år kom Raja Mirchi till stuteriet och den 12 april hämtades han. Under de fyra veckorna genomfördes elva tappningar och sperman skickades till andra stuterier där ston stod och väntade.

Men Björkhaga Stuteri har fortfarande inte fått betalt för utfört arbete och har nu tagit ärendet till tingsrätten. De kräver att Kolgjini betalar 21 625 plus ränta, kostnader hos Kronofogdmyndigheten samt ersättning för rättegångskostnader.

Enligt Lutfi Kolgjini finns en logisk förklaring till att fakturorna inte är betalda.

– De är lite snurriga på Björkhaga Stuteri. De fakturorna ska inte gå till mig. De ska gå till den rättmätiga ägaren. Jag står inte ens som registrerad ägare men de har ändå skickat fakturorna till mig men det är inte jag som ska betala. De måste ställa sina fakturor till rätt person. Det är hur enkelt som helst, säger Kolgjini.

Raja Mirchi står visserligen hos Lutfi Kolgjini som både tränat och kört honom. Ägaren finns däremot i Sandviken.

– Vi har påtalat det här flera gånger, att fakturorna ska gå till ägaren och inte till oss men de verkar inte förstå det. Det är beklagligt att folk inte förstår hur saker och ting ska gå till.

Och ni hade inte kunnat skicka fakturorna vidare till ägaren?

– Nej, de fakturorna står ju på mig. Ägaren kan ju inte betala en faktura som står på mig, då blir det fel i hans bokföring.

Enligt Carina Caster, stationschef på Björkhaga Stuteri, finns det däremot en muntlig överenskommelse om att fakturorna skulle gå till Lutfi Kolgjinis bolag. Hon ska inte heller ha blivit informerad om varför Kolgjini inte betalat.

– Fakturorna har bestridits i sin helhet och vi har inte fått någon förklaring till varför. Därför har vi tagit det vidare för vi vill självklart ha betalt för det jobb vi utfört. Om fakturorna skulle ha gått någon annanstans så kunde han väl ha sagt det. Det hade varit världens enklaste sak för mig att kreditera och debitera någon annan i så fall. Och det borde ha varit världens enklaste sak för dem att ringa mig och säga att fakturorna kommit fel, säger Caster.
