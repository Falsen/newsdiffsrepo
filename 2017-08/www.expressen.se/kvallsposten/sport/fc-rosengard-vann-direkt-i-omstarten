Lördag 19 augusti 2017
"Jag känner henne –
och vet hur hon är"
Elisabeth Lindbäck

Ett mål räckte för att FC Rosengård skulle ta alla tre poängen i matchen mot serietrean Eskilstuna.

Det var i den 40:e minuten som Ella Masar fälldes med en glidtackling och Anja Mittag förvaltade straffen till 1-0.

I Rosengårds startelva fick de tre nyförvärven Isländskan Glodis Perla Viggosdottir, Caroline Seger kanadensiskan Jenna Hellstrom alla chansen.

Men det mesta av eftersnacket kom förstås att handla om landslagsstjärnan Caroline Seger.

Inte minst eftersom hon sänktes av en armbåge av Eskilstunas lagkapten Petra Johansson under andra halvlek. Seger blev liggande på planen under några minuter samtidigt som det blev upprörd stämning då domaren valde att inte vidta någon åtgärd.

– Det kändes bara konstigt eftersom hon i nästa situation gav Sanne Troelsegaard gult kort direkt. Det var lite ojämnt, konstaterar mittfältaren.

– Jag vet inte ens var den armbågen kommer från, jag hade spelat från mig bollen. Men det är Petra (Johansson), jag känner henne sedan innan. Jag vet hur hon är och vad hon går för, fortsätter Seger.

Enligt Petra Johansson var det dock ingen armbåge.

– Det var min axel när hon böjde ner huvudet. Det var olyckligt.

Caroline Seger säger att hon vet vad du går för...?

– Precis.. Vi känner varandra och när hon säger så menar hon att jag alltid kört hårt men inte fult. Det var inte meningen att hon skulle få ont och det vet hon.

Samtidigt blev det ganska irriterat vid flera tillfällen under andra halvlek.

– Domaren sätter nivån. Det var några situationer i första halvlek som hon inte heller tog och då sätter hon nivån i matchen och det blir tyvärr sådana här situationer, säger Caroline Seger.

– Men jag måste också vara med på detta. Jag vet det kommer hända och att det går snabbt i allsvenskan. Det är ingen fransk liga där många lag inte hinner med utan det finns många fysiska spelare i alla lag.

Är du inställd på att de kommer gå hårdare åt dig?

– Det vet jag inte. Eskilstuna är ett fysiskt starkt lag i sig och vår tränare hade sagt innan att de skulle komma upp i ryggen direkt. Det är bara att spänna kroppen.

Efter segern över Eskilstuna är avståndet återigen fem poäng upp till serieledande Linköping.

– Det får se ut lite hur det vill i matcherna så länge vi tar poängen, det är det som räknas i slutändan. Sedan behöver laget lite stolpe in också, säger Seger.

– Vi kan bara fokusera på vårt och hoppas att det räcker.

Ensligt Eskilstunas tränare Viktor Eriksson segrade Rosengård rättvist.

– Bästa laget på plan vinner den här matchen. Det är surt för vi hade hoppats åka härifrån med mer än noll poäng, konstaterade Viktor Eriksson.

– Vi var aldrig riktigt nära.
