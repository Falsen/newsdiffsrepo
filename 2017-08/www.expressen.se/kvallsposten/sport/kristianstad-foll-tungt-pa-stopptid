Tisdag 22 augusti 2017
Kristianstad föll tungt på stopptid
Elisabeth Lindbäck

Kristianstads DFF såg ut att gå mot en poäng mot Djurgården hemma på Vilans IP.

Hemmalaget hade tagit ledningen när Alice Nilsson nickade in bollen i den 16:e minuten men bara fyra minuter senare kvitterade Djurgården.

Ett resultat som såg ut att stå sig - men på stopptid misslyckades KDFF-spelarna med att rensa undan en boll i straffområdet och Mia Jalkerud kunde ge Djurgården segern.

– Vi kommer inte upp i samma nivå som innan uppehållet. Det slarvades i passningsspelet och vi var ineffektiva i sista tredjedelen. Matchen satte sig inte riktigt, analyserar KDFF-tränaren Elisabet Gunnarsdottir i Kristianstadsbladet.se.

Kristianstad ligger på sjunde plats i tabellen med 14 poäng, lika många poäng som Vittsjö har efter deras tunga seger över Kvarnsveden på lördagen.

En seger som också lyfte laget över det så viktiga strecket.

Lisa Klinga nickade in ledningsmålet på hörna, Linda Sällström gjorde 2-0 på straff och det amerikanska nyförvärvet Genessee Daughetee utökade till 3-0 i slutet av andra halvleken. Sluresultatet skrevs till 3-1 efter att Kvarnsveden reducerat i slutet.

Redan på onsdag möts Vittsjö och Kristianstad i ett viktigt Skånederby.
