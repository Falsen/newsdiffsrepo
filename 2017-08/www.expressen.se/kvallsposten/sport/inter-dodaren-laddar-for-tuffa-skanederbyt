Inter-dödaren laddar
för tuffa Skånederbyt
Jan Peter Andersson

Trelleborgs FF mot Helsingborgs IF på Vångavallen på tisdag kväll har rätt ingredienser för att kittla i fotbolls-Skåne.

När superettan växlar till en tuff höstresa är det stenhård kamp om tredjeplatsen som ger en kvalchans till allsvenskan.

Brommapojkarna och Dalkurd har ryckt loss. Nu handlar det om platsen bakom toppduon.

Just nu är fyra lag med i racet: Trelleborg (35 poäng), Falkenberg (34), Helsingborg (34) och Öster (32).

– Jag följer med så mycket jag kan, säger Michael Hansson.

Han spelade sex säsonger i TFF och var med på lagets resa ut i Europa, sedan flyttade han till Helsingborg och blev odödlig efter målet mot Inter som tog HIF till Champions League

– Jag såg premiären i Helsingborg mellan HIF och TFF (1-0). Då var det superettan-nivå på lagen, med lite brister både här och där. Men så är det på den här nivån.

Är du överraskad att TFF har slagläge?

– Det kan man kanske tycka. Men de har ett bra lag, de har fått behålla många spelare. Och deras anfallsspel är bra, de öser ju in mål, säger "Micke" och gör en jämförelse mellan Skånerivalerna.

– Det är väldigt stor skillnad mellan Helsingborg och Trelleborg. HIF har mycket folk runtomkring som tycker och tänker. De är mer krävande. Går det inte bra får man höra det direkt.

– I Trelleborg är det inte lika stort, man kan säga att det är mindre omfattning på allt.

Kände du press HIF?

– Nej. Jag har aldrig haft några problem. När jag sätter foten på en fotbollsplan tänker jag inte på sånt.

Vilket lag har förutsättningar att gå upp?

– Ska jag vara riktigt ärlig har Helsingborg mer kraft bakom sig. Men TFF har ju visat att de har kapacitet, de låg i allsvenska hur många år som helst.

– Man kan ha hur mycket pengar som helst på banken. Men allt handlar om manskapet, vilket lag tränaren har att jobba med.

Är du förvånad att HIF åkte ur allsvenskan?

– Ja. Jag trodde aldrig att det skulle gå så illa att de behövde kvala. Sen plötsligt var dom där.

– Alla blev nog chockade. Ingen trodde det kunde hända. De stoppade raset för sent.  Det var nog många som sa "shit, nu är det allvar, nu är vi på väg utför..."

Vad krävs av laget som går upp?

– Jämnhet. Och man måste ha så hög lägstanivå som möjligt. Sen handlar det om den mentala biten, man kan inte hänga med huvudet för att man får ett mål mot sig.

– Och så måste man hålla ihop gruppen, så det inte blir osämja.

Var ska du sitta på Vångavallen?

– Jag vet inte. Jag ska få biljetter av Hasse Mattisson (ex-MFF:aren som nu är försäljningschef i TFF).

Antagligen får du en plats mellan båda lagen?

– Haha. Ja, kanske det. För HIF och TFF är två lag som gör mig varm i hjärtat. För mig handlar det om att se en bra match.

Hur går det?

– TFF är svårslagna på Vångavallen. Det blir nog en hård kamp med mycket kämpande. Jag tror på oavgjort.
