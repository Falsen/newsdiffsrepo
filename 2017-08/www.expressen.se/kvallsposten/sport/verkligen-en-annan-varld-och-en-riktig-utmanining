"Verkligen en annan värld
och en riktig utmaning"
Fredrik Jonsson

Timo Lahtinen har en lång och framgångsrik tränarkarriär bakom sig.

Redan 1984/85 förde den finske tränarlegendaren Södertälje SK till SM-guld. 1991/92 och 1993/94 upprepade han bedriften när han tog Malmö IF till klubbens hittills enda två SM-guld.

De senaste åren har Timo Lahtinen tagit det lugnt med uppdrag, men i fjol klev han in som rådgivare i division 1-laget Kristianstads IK.

Den rollen har han tagit paus från nu – för att försöka kvala in till Paralympics i oktober (Paralympics går den 8-18 mars) i egenskap av assisterande förbundskapten i paraishockeylandslaget (tidigare kälkhockeylandslaget).

– Jag var med redan förra året när vi var med i VM i Sydkorea. Nu har vi OS-kvalet i oktober mot Japan, Tjeckien, Slovakien och Tyskland som är jätteviktigt för oss. De tre bästa går till OS (Paralympics) och det är väldigt viktigt för oss att gå dit, säger Timo Lahtinen som har ett intensivt schema inför OS-kvalet med ett träningsläger i Malmö, en spionresa till Tjeckien och en turnering i Norge.

Det var en bekant från Tomelilla, där Timo Lahtinen bor, som en dag ringde och frågade om den karismatiske hockeytränaren inte kunde tänka sig att ställa upp. Lahtinen tackade ja – utan att ha sett någon paraishockeymatch tidigare.

– Jag tyckte att det var en intressant grej och det var otroligt givande att se de här duktiga killarna i Sydkorea.

I paraishockey åker spelarna på kälkar eftersom de ofta saknar minst ett ben, ibland båda. De stakar sig fram på isen med korta hockeyklubbor i båda händerna där ena sidan har en pik och andra ett klubblad. Sverige vann både det första Paralympics-guldet 1994 och det första världsmästerskapet 1996, men har sedan dess tappat mot stornationer som USA och Kanada som har betydligt fler utövare.

– Vi har killar som är villiga att offra sig och träna, riktiga idrottsmän, men vi har för lite folk. Just nu finns det ungefär två femmor som kan spela i landslaget. USA och Kanada har ett par hundra, Sydkorea är proffs, Norge och Italien mer eller mindre. Vi är de riktiga amatörerna.

– Vår nye förbundskapten (Erik Vikström) är i samma läge som jag när jag började. Vi är två killar som vet ganska mycket om hockey men inte om den här speciella grejen. Det blir en riktig utmaning.

Precis som i många mindre sporter stavas ett stort problem brist på pengar.

– Det är där vårt problem ligger naturligtvis. Media skriver aldrig någonting om oss. Det är en liten sport, men Sverige har ju ändå tradition på hockeysidan så det är ganska konstigt.

Hur mycket nytta har du haft av dina hockeykunskaper i kälkhockeyn?

– Reglerna är ungefär samma, man spelar med målvakt, två backar och tre forwards så det som skiljer sig är att de aldrig kan stanna och att alla åker åt samma håll. Det är problem som man måste lösa. De måste ta fart samtidigt som de håller i pucken, tar emot och ger passningar. Det finns jättemycket utmaningar som vi måste lösa, men det är intressant.

Timo Lahtinen fick frågan om han ville bli förbundskapten, men tackade nej eftersom den rollen innebär mer än bara sportsligt ansvar.

– Jag hjälper jättegärna till med den kunskap jag har, men de andra får göra det som är "tråkiga" saker för mig men som naturligtvis måste göras också.

Timo Lahtinen har varit tränare i Sverige, Finland, Tyskland och Rumänien. Men något OS eller Paralympics har han inte varit med om som spelare eller tränare.

– Hur många gånger har en vanlig människa chansen att vara med i ett OS? Det är jättestort. En kanonstor grej.

Trots en kort tid i sporten är respekten för utövarna enorm.

– De flesta har inga ben, några har ett. I USA och Kanada har de flesta inga ben. USA har säkert många soldater som kanske varit i minolyckor. Men de är otroligt skickliga och snabba i sina rörelser. Det är verkligen en annan värld och jag njuter av att lära mig nya grejer. Det här är verkligen en utmaning.

Hur det blir med rollen i Kristianstads IK får tiden utvisa.

– De har frågat, men jag har mycket nu. Vi får se efter jul. Hur mycket tid har jag om vi kommer till Paralympics? Jag kommer prata med dem igen, men just nu har jag ingen tid.
