Klassiska klubben portas från arenan
Johan Wall

2013 vann HK Drott sitt senaste SM-guld. Därefter har raset varit brant. Säsongen 2015/16 åkte laget ur högstadivisionen och efterföljande säsongen innebär även den degradering.

Nu laddar laget för säsongspremiär i tredjedivisionen – och då får inte hemmahallen i Halmstad arena användas eftersom Drott är skyldiga kommunen pengar för hallhyra och matchavgifter.

– Den kortsiktiga skulden på knappt 200 000 kronor måste regleras först innan Drott kommer in i kommunens anläggningar igen. Klubben har redan fått anstånd en gång och att ge det ytterligare en gång skulle inte vara trovärdigt gentemot andra föreningar, säger kommunens idrotts- och fritidschef Ola Magnusson till Hallandsposten.

Tills vidare tränar Drott i Slöinge, tre mil utanför Halmstad. Förhoppningen är att få komma tillbaka in i Halmstad arena i god tid till säsongspremiären.

– Ja, det är klart att vi vill vara i Halmstad arena – det är ju där vi kommer att spela förhoppningsvis och det är ju där vi vill bygga tryggheten från början, att det är vår hemmaborg. Men det är också bra att ha det här som alternativ, för det kommer säkert att vara fler mässor och dylikt framöver som tvingar oss att träna någon annanstans. Vi är väldigt tacksamma att vi får vara här, säger tränaren Michael Mattsson till Hallandsposten.
