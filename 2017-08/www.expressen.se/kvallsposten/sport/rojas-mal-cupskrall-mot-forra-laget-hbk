Rojas mål: Cupskräll mot förra laget HBK
Fredrik Jonsson

Mellan 2012 och 2016 spelade Antonio Rojas i Halmstads BK både i allsvenskan och superettan. På drygt 130 seriematcher blev det 20 poäng och han både började och avslutade i Halmstad med att vara delaktig i att ta upp HBK i allsvenskan.

Men när Rojas Kristianstads FC ställs mot sina gamla lagkompisar i Svenska cupens andra omgång tror den rutinerade mittfältaren att division 1-laget kan skrälla mot den allsvenska nästjumbon.

– Det kommer bli jämnt, men känslan i omklädningsrummet är jättebra. Vi tror på oss själva och vet att HBK kanske inte har självförtroendet de behöver just nu. Resultaten har inte gått deras väg och jag tror att vi kan skrälla – oavsett om jag spelar eller inte, säger Antonio Rojas.

Mittfältaren har dragits med ljumskbesvär en tid och missat en del matcher.

– Det har inte varit som jag eller Kristianstad hoppats på, men det är bara att kriga på.

– Det skulle vara så tråkigt att missa den här matchen. Men i fotbollen så styr kroppen när man kan spela.

Det är också en anledning till att Antonio Rojas inte längre är lagkapten och även gått ifrån sin roll som assisterande tränare lite.

– På sistone har vi sagt att jag ska ha mer fokus som spelare bara. Jag är sådan att jag vill göra allt till hundra procent och det blev kanske lite svårt att kombinera båda två.

Antonio Rojas har fortfarande mycket kontakt med spelarna i Halmstad som är kvar sedan hans tid i klubben.

Och han har även spelat två år i Ängelholm med HBK:s nye huvudtränare Igor Krulj.

– När jag flyttade till Halmstad så hjälpte han mig att välja lägenhet. Jag hoppas verkligen att de fixar det och stannar kvar i allsvenskan. Jag tror de får kvala och fixar detta.

Åker Sundsvall ur i stället?

– Ja, så kommer det bli. Det brukar bli så mellan Halmstad och Sundsvall att HBK fixar det.

Men inte i cupen?

– Absolut inte (skratt). Jag hoppas verkligen att vi vinner även om det blir tufft.
