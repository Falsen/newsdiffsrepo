Säljer samlingen
– för 30 miljoner
Fredrik Jonsson

I början av maj berättade Sveriges mesta olympier, 82-årige Ragnar Skanåker, i en intervju med Kvällsposten att han skulle sälja sin unika vapensamling utomlands för en miljon kronor.

I samlingen finns pistolerna som han tagit fyra OS-medaljer med, bland annat guldet i München 1972.

Anledningen var de svenska vapenbestämmelserna

– Om man inte har licens måste de pluggas och då blir de förstörda. De tappar sitt värde, helt enkelt. Jag hade dem på Helsingborgs idrottsmuseum. Men det gick inte, där tvingades vi backa ur, berättade Ragnar Skanåker och suckade över reglerna.

– Herrgud vilka bestämmelser vi har numera. Det är bara de laglösa som kan ha vapen. I USA kan de förvaras i glasskåp utan att det är låst.

Skanåker har skickat sin vapensamling till Morini-fabriken i Schweiz och ska annonsera ut den i höst.

Men prislappen kanske inte blir en miljon kronor – utan 30 miljoner kronor. Skanåker har fått rådet av en promotor att höja priset på samlingen avsevärt.

– Jag hade tänkt sälja för 150 000 euro, men jag träffade en av Sveriges bästa promotorer som sa att samlingen är så unik att jag kan ta vad som helst för den. Han föreslog att jag annonserar ut den för tre miljoner euro för då blir folk intresserade, berättar Ragnar Skanåker.

Vad tycker du om att han satte den prislappen?

– Jag blev förvånad, men det ger ju eko. Han menade att vid 150 000 euro är det ingen som bryr sig, men vid 30 miljoner börjar de ta reda på vad det är för något egentligen. Och det kan han ju ha rätt i.

Ska du följa hans råd?

– Jag vet inte. Jag ska träffa honom i helgen i Stockholm.

Vilket klientel tror du skulle kunna hugga på en sån prislapp?

– Jag tror det kan vara någon ryss, någon amerikanare, någon kines eller någon i den klassen. Han sa att samlare har så otroligt mycket pengar, det finns jättemånga.

30 miljoner kronor skulle göra Ragnar Skanåker till en förmögen man. Men säljer han samlingen för den summan tänker han inte behålla pengarna själv.

– Jag skulle skänka bort dem, jag har tillräckligt mycket pengar. Jag har det jag behöver och ska inte ha mer.

Skulle du skänka bort alla 30 miljoner?

– Ja, det skulle jag kunna tänka mig. 29 i alla fall, skrattar han.

Vart skulle du skänka dem?

– Jag vet inte, men det finns många ideella organisationer som behöver pengar.

Ragnar Skanåker är inte främmande för att donera till svenskt skytte vars status han i en stor intervju med Kvällsposten tidigare i sommar kallade för ”sorglig”.

– Ja, det skulle jag kunna göra. Jag skulle kunna skänka pengar till dem som är duktiga och presterar. Inte till semesterfirare utan de som verkligen presterar och vill något. Ungdomar och sånt.

Oavsett vad prislapp till slut blir ska vapensamlingen annonseras ut i höst.

– Ja, det kostar inget att försöka.
