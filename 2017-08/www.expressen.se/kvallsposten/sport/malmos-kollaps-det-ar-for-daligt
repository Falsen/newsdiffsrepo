Malmös kollaps:
"Det är för dåligt"
Jan Peter Andersson

Efter dippen mot Pantern i säsongspremiären fick Malmö Redhawks smaka på nästa örfil.

Europamatchen i Kuopio i Finland kan sammanfattas i ett ord.

Kollaps.

För det var Malmö som tog kommandot, dominerade och ägde föreställningen och hade klara 1-4.

Det slutade med att finnarna vann med 6-4.

– Vi gör många bra saker och kontrollerar matchen. Men vi ska göra fler mål. Vi har frilägen men tar inte vara på dem, suckar tränaren Peter Andersson.

– Tyvärr tappar vi fokus. Det gick väldigt fort. En markeringsmiss, ett powerplay-mål och ett dåligt byte... Det känns onödigt att släppa det.

Redhawks kunde inte stoppa blödningen när Kalpa bet tillbaka.

Men det började bra.

Max Görtz, som är tillbaka i Redhawks, slog till direkt i första bytet. Det sa smack när han klippte in första målet efter 5.49.

– Jag fick en bra passning och slog på ett bra skott. Den satt fint. Det var skönt.

Redhawks öste på och kopplade greppet.

0-2 genom Andy Miele när Rhett Rakhshani skarvat.

1-3 via Fredrik Händemarks klubba när han snurrat med finska försvaret.

1-4 när Jens Olsson precis lämnat utvisningsbåset.

Peter Andersson skakar på huvudet.

– När vi kontrollerar matchen så här bra ska vi vinna. Man kan förlora på olika sätt, det här är inget kul sätt. Vi är både spelförande och ett bättre lag

Allt svängde alltså i tredje perioden.

Kalpa kom ikapp – och förbi.

Puckarna susade in i Redhawksmålet.

– Vi hittar inte tillbaka till matchen efter deras mål. Nu måste vi analysera. Jag tycker första 40 är bra. Men vi måste lära oss att inte släppa in sådana mål, säger Peter Andersson.

Det gick fort?

– Det är för billigt, fnyser Andersson.

Men det finns en del att ta med sig hem till Malmö. Fredrik Händemark stack ut och Max Görtz, som egentligen inte skulle ha spelat, tryckte alltså in ett mål direkt.

– Det finns saker att jobba på. Men det är en okej första match från min sida, säger forwarden.

Görtz vilade från Pantern-matchen men vill helst inte prata om skadan.

– Aaa... vet inte om jag kan berätta helt och hållet. Men det känns bra även om man har ont i hela kroppen efter matchen.

Vad händer i tredje perioden när finnarna flyger fram?

– De kastar fram lite folk, vi är inte beredda på det. Vi ska ha bättre koll på vad som händer bakom våra ryggar. Det är för dåligt, säger Max Görtz.
