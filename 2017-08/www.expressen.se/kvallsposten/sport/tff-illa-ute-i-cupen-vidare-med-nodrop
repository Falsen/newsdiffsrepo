TFF illa ute i cupen
– vidare med nödrop
Jan Peter Andersson

TFF är inne i ett segerstim i superettan. Sex fullpoängare på de senaste sju matcherna har lyft laget till allsvensk kvalplats.

Därför talade allt för Trelleborgslaget när man åkte till Norrköping och cupmötet med Assyriska IF.

Men division 2-laget, som parkerar fyra pinnhåll ovanför jumbon i södra Svealand-serien, skakade TFF.

Det dröjde till 78:e minuten innan gästerna från Skåne spräckte nollan. Albin Nilsson skickade iväg ett långskott som ställde hemmamålvakten.

Albins skott blev segermålet (0-1) på Mamre IP.

– Det här betyder mycket inför nästa år, det är väldigt stor skillnad på när man inte är med i gruppspelet (som inleds i februari), kommenterar Patrick Winqvist på klubbens hemsida.

Nu kan TFF ladda om och ta sikte på Årets match.

Toppfajten mot Helsingborgs IF på Vångavallen på tisdag i nästa vecka har höjt fotbollstempen riktigt rejält i Trelleborg.

Skånekampen mellan de ex-allsvenska lagen är glödhet redan innan avspark.

Eftersom en allsvensk plats hägrar passar TFF på att bjuda in klubbens mest framgångsrika tränare genom tiderna – Krister Kristensson och Tom Prahl.

Krister lyfte TFF till allsvenskan på 80-talet. Tom fortsatte bygget och tog laget ut i Europa.
