Experten: ”Större chans
att Cibicki lyckas i Leeds”
Fredrik Jonsson

Vid midnatt mellan torsdag och fredag stänger det engelska transferfönstret.

Innan dess kan den engelska Championship-klubben Leeds, som letar anfallare efter att ha sålt fjolårets skyttekung Chris Wood, ha värvat Pawel Cibicki från Malmö FF.

Under tisdagen har både Cibicki själv och MFF:s sportchef Daniel Andersson bekräftat att det finns ett intresse från den engelska klubben för Cibicki.

– Det är en dröm att gå utomlands till sådana klubbar, det är ingen dålig liga. Det är klart att det hade varit kul, säger Pawel Cibicki till Fotbollskanalen om intresset.

Den förre landslagsbacken och numera experten Erik Edman har själv spelat i England (Tottenham och Wigan). Han ser inget fel i en försäljning om både MFF och Cibicki är nöjda.

– Om en spelare vill gå och Malmö får ett bud som man är nöjt med är det bara att köra. Det är så du bygger klubben också. Man måste visa på att man säljer spelare som gör det bra. Det är ett sätt att rekrytera spelare också, säger Erik Edman.

Med de värvningar som Malmö FF har gjort i sommar utöver de offensiva spelare man har i truppen redan tycker Edman att MFF har täckning om man skulle sälja Cibicki.

I Leeds finns redan två svenskar. Landslagsbacken och ex-MFF:aren Pontus Jansson som blivit en stor supporterfavorit i klubben och förre Halmstad- och Kalmaranfallaren Marcus Antonsson, som är utlånad till Blackburn den här säsongen för att få speltid.

Om man ser till att Antonsson har haft svårt att få speltid i Leeds, är det rätt klubb för Cibicki?

– Man ska komma ihåg att även om Championship i svenska ögon kanske är en massa långbollar så finns det jäkla bra fotbollsspelare där och är en serie som är betydligt starkare än allsvenskan, säger Erik Edman.

Han pekar också på att det är skillnad i att komma från Serie A som Pontus Jansson och allsvenskan som Antonsson.

– En tränare som får en spelare från Sverige kanske är osäker på var spelaren står och kanske inte ger lika många chanser. Men jag tror att Pawel Cibicki har en hel del kvaliteter för att kunna ta nästa steg och kanske är på en högre nivå än kanske Antonsson var när han gick från Kalmar.

– Just att Cibicki varit i Malmö med den nivån som är där och han har fixat det. Utsikten för honom att lyckas i Leeds är större än den var för Antonsson tror jag.
