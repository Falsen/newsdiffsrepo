Måndag 21 augusti 2017
Därför kommer Angelica Bengtsson till SM
Elisabeth Lindbäck

Angelica Bengtsson kommer till SM i Helsingborg.

VM-finalisten berättar att hon har ändrat sig om tävlingen, som hon från början inte skulle ha ställt upp i.

Men nu är hon efteranmäld.

– Jag ville ställa upp för klubben och det är bra att få en extra tävling inför Finnkampen och avslutningen av Diamond League, säger hon.

Vad har du för mål med tävlingen?

– Jag vill vinna. Men det blir svårt i år och säkert en spännande tävling.

Angelica Bengtssons huvudkonkurrent blir förstås Michaela Meijer, som innehar det svenska rekordet på 4,71.

– Jag får glänsa lite mindre nu, skrattar Angelica Bengtsson apropå konkurrensen.

– Jag vet inte om det är roligt men det blir en mer spännande och nervkittlande tävling.

Angelica Bengtsson slutade på tionde plats i finalen av stavhoppstävlingen under friidrotts-VM i London.

– Det är svårt att veta om jag lyckades eller inte. Jag gjorde vad jag skulle och tog mig till final. Jag får vara okej med det.

Samtidigt känner hon att hon inte fick ut allt i VM-finalen i London.

– Jag känner att jag kan ännu bättre och att jag inte fick ut allt jag hade i mig. Jag hoppas få till det nu.

Angelica Bengtssons medverkan i SM är välkommen efter en rad återbud, däribland kommer hemmasonen Johan Wissman inte till start. Därmed snuvas Wissman på sitt drömslut på karriären.

– Åh, vad synd, utbrister Bengtsson när hon får höra.

– Han var med i landslaget när jag började och var så omtänksam. Jag minns att jag satt med honom på något flyg och min lillasyster, som hade honom som sin största idol, blev jätteavundsjuk.

SM i friidrott avgörs 25-27 augusti på Heden i Helsingborg.

Därefter är avslutningen av Diamond League fredagen den 1 september och Finnkampen den 2-3 september.
