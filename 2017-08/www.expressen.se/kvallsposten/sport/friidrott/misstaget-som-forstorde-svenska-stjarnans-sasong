Misstaget som förstörde
svenska stjärnans säsong
Elisabeth Lindbäck

Angelica Bengtsson låg i hårdträning för att pricka toppformen till säsongsavslutningen med finalen av Diamond League i Bryssel samt Finnkampen när hon fick kramp under uppvärmningen på SM. I söndags kom sedan det dystra beskedet att den kramp som hindrade henne från start i Helsingborg var en bristning i baksidan av låret.

– Det har jag inte varit med om förut så jag visste inte skillnaden mellan bristning och kramp, konstaterar stavhoppsstjärnan som därmed tvingas lägga ner säsongen.

– Jag kommer vara på plats på Finnkampen men bara för att titta på.

Hur känns det att missa Finnkampen och finalen av Diamond League?

– Det är tråkigt. Jag kände mig verkligen i bra form, jag var taggad på att hoppa högt.

Samtidigt ser hon skadan som en lärdom inför framtiden.

– SM kom mitt under den hårda träningen som jag skulle lätta upp till Bryssel och Finnkampen. Jag körde rätt så tungt och med tunga vikter lite på eget initiativ. Jag får dra lärdom också att man inte kan köra för tungt.

I stället för att kombinera skolstarten med förberedelser inför säsongsavslutningen får Angelica Bengtsson nu fokusera fullt ut på det förstnämnda.

– Jag började skolan i måndags. Jag läser fysikerprogrammet på halvfart, det gjorde jag förra året också. Det går rätt så bra.

– Det är väldigt intressant och väldigt bra komplement till min träning. Jag kan fokusera på annat och slipper bli så deprimerad när sådana här perioder med känningar kommer.

Vilket är ditt nästa stora mål?

– Det är inomhus-VM i Birmingham. Det kommer inte bli något problem att vara i bra form till dess, hälsar Angelica Bengtsson.

– Det är alltid kul att hoppa inomhus. Vi slipper vinden, kan jobba med de svåraste stavarna och inga yttre omständigheter som påverkar. Det ska bli jättekul, jag ser fram emot det.

Inomhus-VM i Birmingham avgörs 2-4 mars nästa år.
