"Jag kommer ta
världsrekordet"
Jan Peter Andersson

Det duggregnar och blåser höstvindar när Daniel Ståhl inspekterar SM-arenan på Heden i Helsingborg.

Men vädret spelar egentligen ingen roll för diskusbjässen.

– Jag tänker inte på vinden, säger han.

Arrangörerna säger att det ska blåsa rak västlig vind när Sthål greppar diskusen på fredag kväll.

För VM-silvermedaljören har det ingen betydelse.

– Jag tänker tvärtom. Jag vill helst kasta när det är vindstilla.

När Ricky Bruch satte sitt klassiska rekord (71,26) i mitten av 80-talet handlade det om att hitta rätt vind på kastplanen.

Nu säger Ståhl att han helst tävlar när det är vindstilla.

– Ja, jag slänger hellre 70 meter på Stadion när det är vindstilla än på en liten kastplan i motvind. I varje fall gör jag det.

– Det finns diskuskastare som tycker det är bättre med motvind. Så resonerar inte jag. Det handlar om teknik och att bli starkare i gymmet.

Hur viktigt var det att slå Ricky Bruchs klassiska rekord?

– I många år har folk sagt att det är det mest oslagbara rekordet att ta. Det har verkligen brunnit i mig under flera år.

– Så mitt mål i år var att kasta 70 meter.

Ståhl dängde till med 71.29 på Sollentunavallen i slutet av juni.

– Jag fick en liten vindpust där i Sollentuna. Så blev det tre centimeter längre än det oslagbara rekordet.

– Nu ska jag klättra ännu högre på fjället och kasta längre i framtiden.

Ståhl siktar in sig på Jürgen Schults världsrekord på 74,08.

Hur långt är det möjligt att kasta?

– Menar du för mig? Jag kommer att ta världsrekordet i framtiden, om träningen går bra och jag håller mig skadefri. Då kan jag slänga 75 meter.

Vad kan du prestera i Helsingborg?

– Det får vi se. Det kan bli vad som helst. Jag vill kasta så långt jag bara kan.

Laddar du på samma sätt som inför VM?

– Ja... det är ju SM. Men efter VM känner jag att man har lite mindre fokus, även om jag fokuserar på att göra mitt bästa.

Vad säger du om Johaug-debatten?

– Inga kommentarer.
