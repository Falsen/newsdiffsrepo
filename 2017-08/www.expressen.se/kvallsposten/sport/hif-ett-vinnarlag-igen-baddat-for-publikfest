HIF ett vinnarlag igen
– bäddat för publikfest
Jan Peter Andersson

Efter en tung period – nio poäng på nio matcher – under sommarmånaderna tappade HIF fart i toppracet i superettan.

Tyngsta smällen kom när jumbon Frej vann med 4-0.

Nu är HIF ett vinnarlag igen.

Efter 1-0 mot Gais hemma på Olympia i söndags följde man upp med en klar cupseger i Oskarshamn.

Två snabba mål bäddade för avancemanget. 16-åringe Alex Timossi Andersson slog in 0-1 på en hörnretur efter åtta minuter och dansken Martin Christensen ökade till 0-2 fyra minuter senare.

När unge stjärnan Timossi slet sig fri och chippade in 1-3 en bit in i andra halvlek kopplade HIF ett grepp man aldrig släppte.

Efter två raka segrar har HIF fått tillbaka delar av ett sargat självförtroende. Det kan behövas inför resan till Trelleborg på tisdag i nästa vecka.

Toppmatchen mot TFF blir en glödhet kamp om kvalplatsen till allsvenskan. Nu stegras publikintresset inför fajten på Vångavallen.

– Vi har avsatt hela östra ståplatsläktaren till Helsingborgs fans, säger Peter Kronström.

Hur går det med biljettförsäljningen?

– Det är drag i Trelleborg. Det snackas mycket fotboll med tanke på att vi har vunnit sex av de senaste sju matcherna, säger TFF:s marknadschef – och fortsätter:

– Vi har 2 800 sittplatser. De biljetterna har vi snart sålt slut. Men jag tror inte att det blir lapp på luckan.

Publikrekordet i Trelleborg är 9 843 (mot MFF 2004). Nu har Vångavallen en kapacitet på 5 200.

– Det har varit mummel i leden i HIF. Men de har vunnit de senaste matcherna. Det gynnar oss, om man tänker arrangörsmässigt, säger Kronström.

Han aktar sig för att säga att biljetterna börjar ta slut – och påminner om hur det var när lagen möttes 2005.

– Då befarade man publikkaos och gjorde misstaget att varna folk för att ta sig till Vångavallen.

– Radio Malmöhus flög i helikoptrar för att rapportera om invasionen. Det var rent åt helvete. Det kom inte så mycket folk, för alla blev avskräckta.

– Den missen gör vi inte om. Blir det en fin fotbollskväll tror jag på strax över 4 000, avslutar Peter Kronström.
