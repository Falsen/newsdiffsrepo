"Hoppas på fint
lir och lite show"
Johan Wall

9413 åskådare såg Linköping möta Umeå 2008. Varken tidigare eller senare har fler personer varit på en match i damallsvenskan.

I kväll kan rekordet slås.

Derbyt mellan LB07 och FC Rosengård flyttar in på Swedbank stadion och i går hade närmare 7000 biljetter sålts.

Zecira Musovic känner av hajpen.

– Verkligen. Det är många kompisar som har frågat efter biljetter, kompisar som aldrig frågat innan. Det är många som pratar om matchen och tycker det är coolt att den spelas på Swedbank stadion.

Tidigare mönster har visat att större evenemang som lockar många åskådare, exempelvis landslagsmästerskap, inte leder till någon större publiktillströmningar till den damallsvenska vardagen.

Musovic hoppas att det ska ändras efter derbyt.

– Det här är en första möjlighet att visa upp en väl fungerande produkt. Vissa kommer förhoppningsvis fortsätta lockas av fin fotboll men det är viktigt att man fortsätter marknadsföringen också. Gör man det bra på den här matchen men sen skiter i att följa upp det så blir det nog samma visa som alltid.

– Vårt ansvar är att spela det här som vilken match som helst. Sen kan man så klart hoppas på lite fint lir och lite show. Vårt ansvar är att ta tre poäng och förhoppningsvis är det tre snygga poäng också.

LB07:s isländska landslagsspelare Anna Björk Kristjansdottir är van att spela inför stor publik. Omställningen blir desto större för lagets unga talanger.

– Jag hoppas att tjejerna njuter av det och att de inte blir uppstressade för det här är en fantastisk möjlighet. Även om vi har unga spelare så är de proffsiga i det de gör. Det ligger ett större ansvar för oss mer rutinerade spelare. Vi tar gärna ansvar och hjälper gärna de unga spelarna för jag vet att de är riktigt talangfulla och att de kan nå långt, säger Björk Kristjansdottir.

Vad kan en sån här match betyda för svensk damfotboll?

– Det kommer att göra gott Det är fantastiskt att Malmö har två lag så att det kan spelas derby. Det gör mycket för staden men också för damfotbollen i hela Sverige. Jag hoppas att vi visar vad vi kan göra som lag och visar hur bra vi är. Vi måste ta till vara på den här chansen.
