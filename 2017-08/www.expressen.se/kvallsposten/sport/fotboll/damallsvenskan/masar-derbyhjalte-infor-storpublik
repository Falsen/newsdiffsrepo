Masar derbyhjälte
– inför storpublik
Fredrik Jonsson

LB07 och FC Rosengård hade för kvällen flyttat in på Swedbank stadion i Malmö. 7825 åskådare, publikrekord för LB07, fick se en mållös första halvlek som LB07 vann med 4–1 i avslut på mål.

Men det var ett skenbart övertag. LB07 hade visserligen två fina chanser att ta ledningen i halvlekens näst sista minut, Anna Welins skott räddades först till hörna innan Mia Persson var nära att göra 1–0 på den efterföljande hörnan.

Men annars var det tabelltvåan och nyblivna cupmästarna FC Rosengård som dominerade spelet och låg närmast ett ledningsmål innan paus. Men Anja Mittag slog bort ett gyllene läge med stödjefoten i 23:e minuten och i 32:a agerade LB-backen Malin Winberg räddande ängel på Ella Masars avslut.

Andra halvlek var knappt en kvart gammal när FC Rosengård fick utdelning för sin dominans. Målvakten Erin McLeod slog en lång utspark som skarvades till skyttedrottningen Ella Masar som kom loss, rundade målvakten och satte 1–0.

Masar gjorde 13 mål på 21 matcher under sin första säsong i Rosengård efter att ha anlänt på provspel. I år har amerikanskan gjort 9 mål på 13 matcher och är lagets bästa målskytt i jakten på att vinna tillbaka SM-guldet i höst.

LB07, som redan samlat på sig 17 poäng under klubbens första säsong i damallsvenskan, var dock nära att kunna utjämna. Malin Gunnarsson lyckades sånär ta sig förbi målvakten till ett öppet läge med 20 minuter kvar och hemmalaget gjorde under hela andra halvlek ett tappert försök att pressa topplaget och skapade flera halvchanser.
