Masar derbyhjälte
– inför storpublik
Fredrik Jonsson

LB07 och FC Rosengård hade för kvällen flyttat in på Swedbank stadion i Malmö. 7825 åskådare, publikrekord för LB07, fick se en mållös första halvlek som LB07 vann med 4–1 i avslut på mål.

Men det var ett skenbart övertag. LB07 hade visserligen två fina chanser att ta ledningen i halvlekens näst sista minut, Anna Welins skott räddades först till hörna innan Mia Persson var nära att göra 1–0 på den efterföljande hörnan.

Men annars var det tabelltvåan och nyblivna cupmästarna FC Rosengård som dominerade spelet och låg närmast ett ledningsmål innan paus. Men Anja Mittag slog bort ett gyllene läge med stödjefoten i 23:e minuten och i 32:a agerade LB-backen Malin Winberg räddande ängel på Ella Masars avslut.

Andra halvlek var knappt en kvart gammal när FC Rosengård fick utdelning  samtidigt som LB07 utjämnat spelet. Målvakten Erin McLeod slog en lång utspark som studsade vidare till skyttedrottningen Ella Masar som rundade målvakten och satte 1–0.

– Ett av mina viktigaste mål. Men vi var så trötta efter målet. I fjol tror jag inte vi hade tagit alla tre poängen, säger Ella Masar.

Masar gjorde 13 mål på 21 matcher under sin första säsong i Rosengård efter att ha anlänt på provspel. I år har amerikanskan gjort 9 mål på 13 matcher. Kontraktet går ut efter säsongen, men lagets bästa målskytt öppnar för att förlänga sitt kontrakt. Men först vill hon vinna tillbaka SM-guldet i höst.

– Visst vill jag stanna. Detta är det bästa laget jag har spelat för och det känns som en familj. Vi hoppas kunna ta nästa steg i Champions League och vinna guld i höst. Jag har aldrig vunnit en liga så jag fokuserar på det.

LB07, som redan samlat på sig 17 poäng under klubbens första säsong i damallsvenskan, var dock nära att kunna utjämna. Malin Gunnarsson lyckades sånär ta sig förbi målvakten till ett öppet läge med 20 minuter kvar och hemmalaget gjorde under hela andra halvlek ett tappert försök att pressa topplaget och skapade flera halvchanser.
