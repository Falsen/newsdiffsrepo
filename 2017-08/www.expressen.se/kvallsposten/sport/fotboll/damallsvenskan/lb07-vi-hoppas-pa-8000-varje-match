LB07: ”Vi hoppas
på 8000 varje match”
Fredrik Jonsson

LB07 saknade inte chanser trots 1–0-förlusten i derbyt mot FC Rosengård.

Lagkaptenen Mia Persson var närmast med två bra lägen, ett i första och ett i andra och var nöjd med nykomlingens andra derbyinsats för säsongen.

– Det var mycket bättre den här gången. Respekten vi hade i förra derbyt hade släppt mer nu, säger Mia Persson.

– Det hade krävts lite flyt för att vinna, men tittar man på dagens match tycker inte jag att det krävs så mycket mer. Men man måste komma med detta varje match och riktigt där är vi inte än.

Att flytta in på Swedbank stadion gav en önskad publikeffekt. Det blev inte något damallsvenskt rekord, men 7825 var nytt publikrekord för LB07.

– Vi hoppas att det kommer 8000 varje match. Vi har bevisat att damfotbollen lyft sig och blivit snabbare och starkare, säger LB:s tränare Sven Sjunnesson.

Det får gärna bli fler matcher på Swedbank stadion.

– Vi har pratat lite om det och att vi kanske nästa år kan slå det här publikrekordet, säger Mia Persson.

Med 17 poäng ligger nykomlingen LB07 i mitten av tabellen. I fjol räckte 15 poäng för att hålla sig kvar, men Sven Sjunnesson tror det krävs 23-24 poäng för att LB07 ska kunna känna sig säkra.

– Ja, vi behöver vinna ett par matcher till, instämmer Mia Persson.
