Tisdag 22 augusti 2017
Chippen blir chef i nytt miljardprojekt
Johan Wall

Som spelare hade Christian Wilhelmsson en karriär i elva olika länder och efter att ha lagt skorna på hyllan har 37-åringen bosatt sig i Dubai med sin hustru Oksana och parets tre barn.

Kontaktnätet, både i och utanför Förenade Arabemiraten, har gjort att ”Chippen” ses som den optimala kandidaten när Sports Village ska utse ny ordförande.

Sportbladet kunde, genom sina källor, först avslöja Wilhelmssons nya roll.

För SportExpressen bekräftar han nu.

– Jag kan inte säga så mycket mer än att det blir en ny position för mig och att det är en fantastisk möjlighet, säger Wilhelmsson.

Sports Village är en del av Dubai Sports City, ett jättekomplex med olika idrottsanläggningar, bostadsområden och hotell. Flera miljarder har satsats och ännu mer pengar ska skjutas till.

Och Wilhelmsson kommer få en nyckelroll.

– Det har varit en del förhandlingar under en lång tid och det är en del som är på gång. Vi går ut med det mer officiellt på onsdag, hur det ser ut med upplägg och allt sånt. Innan dess kan jag inte säga så mycket mer. Det är så mycket folk involverade och berörda så jag får vänta tills onsdag när vi gått igenom allt med folk på plats, hela styrelsen och så, säger Wilhelmsson

Ett stort antal fotbollslag åker varje år till Dubai för träningsläger och träningsmatcher. Från Sverige har exempelvis AIK, IFK Göteborg och Malmö FF varit på plats.

Med hjälp av Christian Wilhelmssons kontakter i fotbollsvärlden hoppas man nu kunna locka ännu fler storklubbar till diverse läger och cuper.

Men Wilhelmssons nya roll är inte helt okontroversiell.

Vid flera tillfällen har det rapporterats om gästarbetare som utnyttjas i Dubai och arbetar under slavliknande förhållanden.

När Malmö FF åkte dit på träningsläger inför säsongen 2016 protesterade medlemmar under parollen ”MFF mot slaveri”.

Hur resonerar du kring kritiken från bland annat svenska fotbollssupportrar?

– Det har jag inte reflekterat över. Jag har inte fått med mig så mycket av det och vet egentligen inte vad det handlar om så det kan jag inte direkt kommentera.

Det handlar främst om arbetsförhållandena för gästarbetarna där nere.

– Okej. Nej, det har jag inte fått med mig så mycket om så det kan jag inte kommentera. Det har jag inte riktigt satt mig in i.
