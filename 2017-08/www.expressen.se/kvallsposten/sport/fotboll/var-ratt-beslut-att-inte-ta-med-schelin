"Var rätt beslut att
inte ta med Schelin"
Johan Wall

Lotta Schelin spelade på smärtstillande under EM, kom hem till Rosengård och missade toppmötet med Eskilstuna på grund av besvär med migrän och nacken.

Då var Rosengårds tränare Jack Majgaard Jensen kritisk till landslagsledningen.

– Hon slapp ha ont men det var ju klart att hon skulle få en jättereaktion efteråt, sa Jensen till Sydsvenskan då.

Efter EM har Peter Gerhardsson tagit över förbundskaptensjobbet. När han på måndagen tog ut sin första landslagstrupp fanns Lotta Schelin inte med.

Hon är fortfarande skadad och det finns i nuläget ingen prognos för när hon är tillbaka i spel. Det kan gå snabbt, men det kan också dröja.

– Jag tycker att han (Gerhardsson) fattade rätt beslut när han inte tog med henne i truppen. Då stressar han henne i alla fall inte. Hon ska inte behöva fatta något beslut om sånt nu.

– Lotta får känna efter själv. Det viktigaste är att hon kommer tillbaka som en hel människa. Vi vill inte stressa Lotta. Hon får ta den tid hon behöver, säger Jensen.

Rosengårds tränare är positivt inställd till Peter Gerhardssons första tid som förbundskapten. Beslutet om att ställa Schelin utanför truppen hade de båda diskuterat igenom.

– Jag tycker det är viktigt med kommunikation men det är ännu viktigare att det blir rätt beslut. Man kan ha bra kommunikation men ändå fatta fel beslut.

– Jag tycker att han, här med Lotta ,visat ett bra exempel på att man måste se till spelarens bästa. Den gamla landslagsledningen har haft en annan syn på det men jag tycker att de bevisade en annan syn i går, på det sätt de agerade, säger Jensen.
