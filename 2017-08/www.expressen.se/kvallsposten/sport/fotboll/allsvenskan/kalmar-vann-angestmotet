Måndag 21 augusti 2017
Kalmar vann
ångestmötet
Carl-Fredrik Eriksson

Det har inte varit en rolig säsong för Kalmar.

Smålänningarna är kvar i bottenträsket, men har fått upp farten de senaste omgångarna.

Nanne Bergstrands mannar hade inför kvällens match vunnit tre av sina senaste fyra matcher.

Sedan kom knocken mot Malmö FF och laget förlorade med hela 6-0.

Men i dag var Kalmar FF tillbaka på vinnarspåret – i den viktiga bortamatchen mot Gif Sundsvall.

Smålänningarna segrade med klara 3-1 och tar därmed ett klivet upp på en tolfteplats i den allsvenska tabellen, samtidigt som Gif Sundsvall är kvar på negativ kvalplats.

Jonathan Ring gav gästerna ledningen när han knorrade in bollen från utanför straffområdet.

Resultatet stod sig halvleken ut, men väl i den andra fick KFF en smakstart.

Emin Nouri vispade in ett inlägg som Sundsvallsbacken Eric Björkander nickade in i mål.

Problemet?

Det var i fel bur och Kalmar hade plötsligt en 2-0-ledning och efter en dryg timme spelad kom även 3-0.

Viktor Elm blev lämnad helt ren i samband med en hörna och kunde enkelt trycka upp bollen i krysset.

Trots en reducering genom Linus Hallenius bara några minuter senare kunde Kalmar hålla undan och ta tre oerhört viktiga poäng i den allsvenska bottenstriden.

Kalmar har nu fyra segrar på de fem senaste matcherna.

– Vi är på gång och vi känner att vi är i bra form. Vi ska vara jätteglada för de här tre poängen. Det var därför vi åkte upp hit. Jag tyckte vi inte gjorde en speciellt bra match och då blir det extra skönt, säger Kalmars Viktor Elm till C More.

Dystrare miner var det i Gif Sundsvall-lägret.

– Det är klart att det är tungt .Vi vet att det är en viktig match och lyckas inte vinna den. Släpper vi in tre mål så är det svårt att vinna matcher, säger lagets tränare Joel Cedergren.
