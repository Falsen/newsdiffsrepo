Kalmar vann
ångestmötet
Carl-Fredrik Eriksson

Det har inte varit en rolig säsong för Kalmar.

Smålänningarna är kvar i bottenträsket och såg länge ut att gå en mörk höst till mötes.

Men i juli återvände Jonathan Ring efter sin sejour i turkiska Genclerbirligi där speltiden blev minst sagt sparsam.

KFF-segrarna har följt därefter.

Nanne Bergstrands mannar hade inför kvällens match vunnit tre av sina senaste fyra matcher. Sedan kom knocken mot Malmö FF och laget förlorade med hela 6-0.

Men i dag var Kalmar FF tillbaka på vinnarspåret – i den viktiga bortamatchen mot Gif Sundsvall.

Smålänningarna segrade med klara 3-1 och tar därmed ett klivet upp på en tolfteplats i den allsvenska tabellen, samtidigt som Gif Sundsvall är kvar på negativ kvalplats.

– Det var viktigt med tre poäng, det behövde vi. Riktigt skönt, säger Jonathan Ring.

25-åringen gav gästerna ledningen när han knorrade in bollen från utanför straffområdet och resultatet stod sig halvleken ut, och väl där fick KFF en smakstart.

Emin Nouri vispade in ett inlägg som Sundsvallsbacken Eric Björkander nickade in i mål.

Problemet?

Det var i fel bur och Kalmar hade plötsligt en 2-0-ledning och efter en dryg timme spelad kom även 3-0.

Viktor Elm lämnades helt ren i samband med en hörna och kunde enkelt trycka upp bollen i krysset.

Trots en reducering genom Linus Hallenius bara några minuter senare kunde Kalmar hålla undan och ta tre oerhört viktiga poäng i den allsvenska bottenstriden.

Segern innebär att Kalmar har tagit fyra segrar på sina fem senaste matcher.

– Målet när jag återvände var att hjälpa Kalmar och det har börjat bra. Det är bara fortsätta kriga på och ta match för match. Inte kolla så mycket i tabellen och försöka ta så många trepoängare som möjligt, säger Jonathan Ring.

Vad är det som funkar så bra nu?

– Jag vet inte riktigt eftersom jag inte varit med innan men nu tycker jag vi har fått in lite nya spelare och tycker vi har mycket bättre självförtroende än vad det var innan. Det är den stora skillnaden. Sen har vi lite flyt också.

I och med segern går Kalmar upp på en tolfteplats i den allsvenska tabellen.
