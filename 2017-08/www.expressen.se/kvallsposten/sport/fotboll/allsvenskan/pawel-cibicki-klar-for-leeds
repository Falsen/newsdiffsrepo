Pawel Cibicki
klar för Leeds
Jonathan Larsson

Malmö FF tappar Pawel Cibicki - dagen innan transferfönstret stängs i Europa.

Pawel Cibicki har nu själv gått ut via sin Twitter och förklarat att ett fyraårskontrakt är i hamn  och visar upp Leeds tröja med nummer 22 som sin.

Den svenske U21-landslagsmannen har stått för 5 mål på 18 allsvenska matcher under säsongen.

I Leeds, som för närvarande parkerar på tredje plats i Championship och spelar 4–2–3–1, blir han sjunde spelare som i somras värvats in på en av de fyra offensivare positionerna. Leeds har valt att med bredd försöka ersätta målkungen Chris Wood, som såldes till Premier League-laget Burnley förra veckan för motsvarande drygt 150 miljoner kronor.

Pawel Cibicki lämnar MFF med omedelbar verkan och MFF får lite mer än 20 miljoner kronor för Cibicki. Övergången bekräftas på onsdagskvällen för Kvällsposten av Cibickis agent Nochi Hamasor.

– Jag kan bekräfta att han är klar för Leeds och att kontraktet är på fyra år, säger Nochi Hamasor.

– Det är ett bra val och Leeds är ett bra projekt med bra människor bakom. Det är väl genomtänkt. Det är en traditionell klubb som det finns många internationella spelare i. Det är ett ungt gäng som siktar på att gå upp i Premier League. Jag tycker det är ett bra steg för hans karriär.

Hur ser Leeds på Pawels roll i laget?

– Han kommer lite grann som en frälsare som ska skjuta upp dem. De tror på honom.

Ser de honom som ytter eller anfallare?

– De ser honom som en offensiv kraft.
