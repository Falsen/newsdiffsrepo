"Han är iväg och träffar en klubb"
Johan Wall

En flytt till engelska Championship är aktuell. Både Cibicki, hans agent Nochi Hamasor och MFF-sportchefen Daniel Andersson har vid olika tillfällen bekräftat att Leeds visat intresse.

– Blir det av så blir det av, blir det inte av så stannar jag här. Det är viktigt för mig att Malmö får betalt, och att det känns bra för mig och för Malmö helt enkelt, sa Cibicki på tisdagen.

Att Cibicki saknades på onsdagsträningen gjorde givetvis att spekulationerna intensifierades. Sportchefen Daniel Andersson bekräftar att Cibicki är borta för att han träffar en annan klubb. Vilken klubb det rör sig om vill Andersson däremot inte kommentera. Han vill heller inte kommentera om klubbarna är överens eller ej.

– Alltså, det skulle det kunna vara men ingenting är klart innan det är klart.

Cibicki har själv uttryckt att han kan tänka sig en flytt.

– Det är en dröm att gå utomlands till sådana klubbar, det är ingen dålig liga. Det är klart att det hade varit kul, sa han på tisdagen.

Det engelska transferfönstret stänger natten mellan torsdag och fredag och inom kort är samtliga transferfönster stängda. Daniel Andersson vill inte utesluta att fler spelare än Cibicki säljs. Men han säger samtidigt:

– Det är ont om tid. Ju mer tid det går desto mindre sannolikhet. Antalsmässigt börjar vi bli rätt på det.
