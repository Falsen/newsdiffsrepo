Målskytt mot DIF –
nu förlänger talangen
Fredrik Jonsson

Gabriel Gudmundsson har fått stå i jämnårige Sead Haksabanovics skugga i Halmstad under årets allsvenska säsong.

Men sedan Haksabanovic sålts till Premier League och West Ham har det öppnat sig en plats i startelvan. I senaste omgången borta mot Djurgården fick Gudmundsson, som är son till förre HBK-anfallaren Niklas Gudmundsson, starta för tredje gången i år och tackade för förtroendet genom att göra Halmstads mål i 1–2-förlusten med ett långskott.

Det var Gudmundssons första allsvenska mål i karriären.

Nu är det också klart att Gudmundsson blir Halmstad trogen. Mittfältstalangen har, enligt uppgifter till KvP, förlängt sitt kontrakt med HBK med ytterligare ett år, över 2019. Hans tidigare avtal sträckte sig över 2018.

– Det lutar åt att jag skriver på. Jag trivs här med Igor (Krulj, HBK:s tränare) och jag får en bra utveckling samtidigt som jag kan gå ut skolan, sa Gudmundsson till KvP angående sitt kontrakt tidigare i augusti.

Nästjumbon Halmstad möter i nästa allsvenska omgång Elfsborg borta på söndag.
