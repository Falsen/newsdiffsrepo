Succé i cupen – då bänkas
Strandberg mot IFK Göteborg
Mattias Larsson

FC Trollhättan fick en drömstart i cupmatchen på Edsborgs IP.

Redan i den fjärde matchminuten vann Charles Ikenna Kean en duell mot Behrang Safari, löpte sig fri och dunkade i bortre krysset in 1–0 för hemmalaget.

Men ett till en början passivt Malmö FF växte sig in i matchen, skickade upp Anders Christiansen och Anton Tinnerholm i planen och fick se Alexander Jeremejef valla in 1–1 via en motståndare och Franz Brorsson nicka in 1–2 just innan paus.

Efter det hade MFF kontroll på matchen och även om 1–3 och 1–4 inte kom förrän i slutminuterna så kunde matchen varit avgjord långt tidigare.

Bland annat hade debutanden och 10-miljonerkronorsvärvningen Carlos Strandberg ett par fina chanser att punktera matchen.

Den allra finaste: en cykelspark som slog ner i ribban.

– Det var ett bra läge. Det var antingen in eller ut, den här gången blev det ut. Tyvärr, säger Strandberg som stundtals imponerade stort med sin kraft och sitt fysiska spel.

– Det var ett tag sedan jag spelade och kul att får chansen från start och att vi vann.

Men anfallaren var också självkritisk.

– Det kunde ha gått mycket, mycket bättre. Jag kunde tagit till vara på mina målchanser och rört mig bättre. Men det är första matchen med nya spelare, så det kommer att komma.

Nästa chans för Strandberg att bli mer nöjd med sig själv är på söndag när Malmö FF tar emot IFK Göteborg i klassikermötet på Swedbank stadion.

En match Carlos Strandberg ser mycket fram emot.

– Det är en stormatch. Det är en prestigematch. Vi måste vinna. Vi måste få revansch från vår senaste allsvenska match.

Men trots att MFF-tränaren Magnus Pehrsson var nöjd med vad han såg av sin nye anfallare i Trollhättan så ser det ut att bli bänken för Strandberg mot IFK Göteborg.

– Just nu har han visat att han är en jättefin spelare att slänga in i matcherna, men han är ingen startspelare i den konkurrensen vi har. Inte just nu i alla fall. Sedan kan det gå snabbt, säger Pehrsson ändå gillade vad han såg av Strandberg i cupsegern.

– Jag tycker att det såg ut som det har sett ut på träningen. Han har två avslut, ribbträffen och skottet över, där visar han att han tillför något vi inte har haft innan.

MFF:s 3–1-mål gjordes av Jo Inge Berget på straff och 4-1 av Erdal Rakip.

LÄS MER: "Därför kan Strandberg göra fler mål för MFF än Markus Rosenberg"
