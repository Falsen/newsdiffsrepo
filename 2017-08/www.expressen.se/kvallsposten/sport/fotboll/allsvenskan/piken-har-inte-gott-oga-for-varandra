Piken: ”Jag ser
dem gärna därnere”
Fredrik Jonsson

På söndag eftermiddag drabbar Sveriges historiskt sett två största lag drabbar samman på Swedbank stadion. Lagom till klassikermötet är Malmö FF:s lagkapten Markus Rosenberg tillbaka från sin tre matcher långa avstängning.

– Jag har väntat på den här matchen. Jag har tränat hårt så nu är det bara ut och köra, säger Markus Rosenberg som står på två varningar och blir avstängd igen vid ett gult kort.

– Ja, man får hålla sig i skinnet. Men det kan bli tufft att hålla sig i tio matcher.

Med exakt två tredjedelar av allsvenskan spelad leder Malmö FF serien med tio poäng före Djurgården. Först på sjunde plats ligger IFK Göteborg med 29 poäng.

– Men det kvittar var de är i tabellen så blir det alltid speciellt och alltid svåra matcher. Speciellt som de spelat de senaste åren sedan jag kom hem där de varit väldigt fysiskt starka.

Efter att Jörgen Lennartsson fått sparken leds laget numera av Alf Westerberg, tidigare assisterande tränare i just Malmö FF.

Efter tränarbytet och spelaromsättningen i sommar, där bland andra Mattias Bjärsmyr lämnat, har IFK Göteborg också fått ett resultatmässigt uppsving och klättrat några placeringar i tabellen.

– De har fått den lilla Affekten som de hoppats på, säger Rosenberg skämtsamt.

Hur starka skulle du säga att Blåvitt är just nu?

– Jag vet faktiskt inte, men starkare än tabellen kanske visar.

De är inget hot i toppen i år, tror du att de kan vara det nästa säsong igen?

– Det beror helt på vad de värvar och hur de spelar fotboll. Ser man på detta året så nej, men allting kan ju förändras inför nästa år.

I nuläget är det Stockholmsklubbarna Djurgården och AIK som är lagen som jagar MFF i toppen. Att IFK Göteborg inte är med bland topplagen sörjs inte av Rosenberg.

Tvärtom.

– Det är inte tråkigt alls, säger MFF-kaptenen med ett skratt.

– Jag ser gärna dem därnere. Det är roliga matcher att spela men vi har inte gott öga för varandra.

Markus Rosenberg, som gjort fem mål mot IFK Göteborg sedan sin återkomst, väntas leda MFF:s anfall. Men gästerna tänker stoppa anfallarens framfart.

– Vi ska hålla honom borta från målet och förhoppningsvis ska vi se till att han inte kommer med i spelet så mycket heller, säger IFK-anfallaren Tobias Hysén.

Han säger att klubbarna inte har ett gott öga till varandra.

– Så är det väl. Det är kanske de två största klubbarna och Malmö är där de är nu. Vi får acceptera att vi måste jaga dem och komma ihop. Kanske inte redan i år, men på sikt föreningsmässigt och statusmässigt. Det är som det är och det blir en jätterolig match.

– Vi har allt att vinna. De flesta räknar med att Malmö ska vinna. Rent mentalt borde det gynna oss. Vi kan åka dit utan någon större press.
