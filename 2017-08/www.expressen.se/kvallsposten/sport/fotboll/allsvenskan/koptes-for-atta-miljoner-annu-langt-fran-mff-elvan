Köptes för åtta miljoner –
ännu långt från MFF-elvan
Mattias Larsson

När Malmö FF förra sommaren förlorade med 3–1 borta mot Landskrona i svenska cupens andra omgång så var det bara ännu ett kapitel i en bok som börjar bli lång.

Det är nu nämligen 28 år sedan Malmö FF senast vann svenska cupen.

Men där Allan Kuhn i fjol mönstrade ett reservbetonat lag i förlusten mot Bois så kommer Magnus Pehrsson att åka till Trollhättan för mötet med division 2-laget FC Trollhättan och ställa starkast tänkbara lag på planen.

– Det lutar åt att det blir några förändringar mot senast (1–3-förlusten mot AFC Eskilstuna), säger Pehrsson som dock inte tänker vila några spelare.

– Vi ställer det vi anser är bästa laget för dagen på planen.

I sommar har Malmö FF värvat målvakten Johan Dahlin, den defensiva innermittfältaren Bonke Innocent samt de offensiva krafterna Kingsley Sarfo och Carlos Strandberg. Investeringar som inklusive sign on kostat klubben över 40 miljoner kronor.

Mot FC Trollhättan är Johan Dahlin given i målet, Kingsley Sarfos kreativitet kommer att användas och så lovar Magnus Pehrsson debut för Carlos Strandberg.

– Carlos har visat väldigt fina kvaliteter på träningarna, speciellt i småspelet och det här är ett bra tillfälle för honom, säger Pehrsson som dock inte vill avslöja om anfallaren spelar från start.

Läs mer: "Småklubben cuphån mot MFF – "Bönder"

För Bonke Innocent verkar vägen till startelvan dock vara längre.

– Just nu är det han som ligger längst ifrån, men det kommer att bli bra, säger Pehrsson som framhåller flera olika anledningar till att Innocent kommer att få stå lite på vänt ett tag.

– I mina ögon är det (det centrala innermittfältet) den svåraste positionen att komma in på, det är lite fler parametrar som ska sitta. Samtidigt har vi Anders Christiansen, Oscar Lewicki och Erdal Rakip som har gjort det bra där under hela året.

I MFF:s första cupmatch för årets får man klara sig utan den avstängda lagkaptenen Markus Rosenberg, som dock är tillbaka till klassikermötet med IFK Göteborg på Swedbank stadion på söndag. Dessutom är Andreas Vindheim skadad och Rasmus Bengtsson på väg tillbaka efter sjukdom.

Trots den på pappret stora skillnaden har MFF scoutat Trollhättan som vilket motstånd som helst.

– Vi har en bra bild av dem. De har blanda annat en långkastare som kastar inkast längre än alla i allsvenskan (Fredrik Söderqvist), säger Magnus Pehrsson.

Matchen spelas 18.30 på onsdagen och strömmas av C More.

18.30: Följ alla kvällens cupmatcher via målservice
