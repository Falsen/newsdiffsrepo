Fler biljetter till MFF när Blåvitt misslyckas
Johan Wall

Regelverket säger att gästande lags supportrar har rätt till tio procent av biljetterna till allsvenska matcher.

När Malmö FF möter IFK Göteborg på söndag innebär det att Blåvitts supportrar tilldelats 2220 biljetter eftersom publikkapaciteten till den matchen är 22200.

Sedan ett par dagar är biljetterna till MFF-sektionerna slutsålda – men MFF har meddelat att fler kommer släppas till försäljning.

Eftersom IFK Göteborg inte lyckats fylla sin sektion görs den mindre.

– Exakt hur många nya biljetter vi kan släppa till våra sektioner vet vi inte i nuläget. Det beror på hur många fler IFK Göteborg-supportrar som köper innan klockan 12 på lördagen, säger Peter Åhlander.

För just klockan 12 släpper MFF upp fler biljetter till sina supportrar.

– Trycket och intresset är stort. Vi leder serien och spelar för två stjärnor. När vi då möter IFK Göteborg så är det en match man inte vill missa. Det är ettan mot tvåan i svensk fotboll historiskt sett. Det är mesta mästarna mot IFK Göteborg, säger Peter Åhlander.
