Tisdag 22 augusti 2017
Malmö FF:s sämsta
halvtimme någonsin
Oskar Månsson

Okej, jag får väl erkänna att jag inte har koll på alla matcher Malmö spelat sedan klubben grundades 1910, men om de har gjort en sämre halvtimme än den inledande mot AFC måste det i alla fall ha varit något i hästväg. Senast jag såg Malmö bli så här överkörda i en period av en match var hösten 2015 – den gången handlade det om bortamöte mot Real Madrid i Champions League.

I dag handlade det om Tunavallen och AFC, ett lag som vunnit en allsvensk match i klubbens historia. Serieledarna Malmö kom från 6-0 mot Kalmar i senaste omgången, ställde exakt samma elva på banan och… låg under med 0-3 efter en halvtimme.

Hur blev det så här?

Ja, det finns förstås flera svar på den frågan.

Till att börja med kan vi konstatera att AFC, här och nu, inte alls är så dåliga som ryktet säger eller tabellen visar. Under de senaste veckorna har både truppen och tränaren Michael Jolleys taktik börjat sätta sig. Förra helgen satt jag på Friends arena för att se AFC ta en välförtjänt poäng mot AIK – efter den första halvleken kunde AFC med maxutdelning haft 3-0 med sig. Då utgick framgångstaktiken från en rak fembackslinje och tre formstarka kontringsspelare som tog varje chans de fick. Mot Malmö byggde AFC vidare på samma koncept och adderade en högre press samt ett avigt man/man-spel över nästan hela banan, vilket fick Malmös spel att gå i baklås.



En av MFF:s styrkor är att de sällan stressar upp sig. För det mesta litar de på att grundkvaliteten till sist kommer spela ut sin rätt, vilken den ju också för det mesta gör. Men just i det här fallet vore faktiskt ett visst mått av panik att föredra. Med tanke på hur eländigt det såg ut från start borde det varit läge att spela primitivt ett tag för att hitta in i matchen: skicka bollen så långt som det bara går, kämpa i duellspelet, samla upp andrabollar och rent allmänt: VAKNA. Men MFF gjorde tvärtom, bara fortsatte på den inslagna vägen. AFC dominerade mittfältet och kom hela tiden rättvända med farliga spelare som Abdul Razak, Omar Eddahri och Mohammed Buya Turay i högsta hastighet.

Så fort ett lag gör en plattmatch brukar många i tyckarbranschen slentrianmässigt ropa om ”dålig inställning!” och ”de saknar en ledare!” Själv tycker jag att man ofta överskattar sådana aspekter och underskattar själva grunderna i spelet: taktiken, skickligheten, samarbetet. Men just den här gången kan man inte komma ifrån varken inställnings- eller ledarfrågan. Att MFF kom in i matchen med fel attityd tror jag inte vi behöver utveckla vidare, men när Markus Rosenberg nu långsamt börjar fasas ur (i dag var han armbågsavstängd, nästa säsong spelar han förmodligen inte mer) har MFF en delikat uppgift att lösa, för jag vet faktiskt inte vem i truppen med kontrakt över 2018 som kan kombinera ledaregenskaper, MFF-patenterad vinna-till-varje-pris-mentalitet och 90-minutersgaranti.

Kan Lasse Nielsen axla den rollen? Johan Dahlin?



Med allt det här sagt vill jag ändå passa mig för att dra alltför stora växlar på en enskild match. MFF gjorde en usel första halvlek, men en godkänd andra. Det räddar förstås inte upp helhetsintrycket, men om man analyserar på längre sikt finns det ingen anledning att måla fan på väggen. När alla lagen spelat två tredjedelar av säsongen kommer Malmö FF leda serien med minst tio poäng och det är därifrån analysen bör utgå.

Att MFF kommer vinna SM-guld i år är jag lika övertygad om som jag var för ett dygn sedan.
