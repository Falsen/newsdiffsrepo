Eikrem i frysboxen: "Prioriterar andra"
Mattias Larsson

När Malmö FF förra året vann allsvenskan vann Magnus Wolff Eikrem assistligan och var en av lagets viktigaste spelare.

Under Magnus Pehrsson har det gått tyngre och inte ens mot division 2-laget Trollhättan i svenska cupen fick Eikrem någon speltid.

Det innebar att den norska stjärnan inte fått en enda minuts speltid på fem raka matcher.

– Efter inhoppet mot Jönköping har han inte spelat. Jag har prioriterat andra. Vi har startat med andra och inhoppen har varit i matchlägen där jag tyckt att andra går före, säger MFF:s tränare Magnus Pehrsson.

– Jag säger igen. Jag tycker fortfarande att det är en väldigt bra fotbollsspelare, men jag har gjort andra val.

Mot Trollhättan gjorde Malmö FF tre byten utan att sätta in Magnus Wolff Eikrem.

Två av dem var på mittfältet där Anders Christiansen gick ut med en lättare skada och sedan Mattias Svanberg mot slutet.

– "AC" kändes väldigt naturligt att Erdal Rakip kom in där, för Mange (Eikrem) har inte spelat på den positionen sedan försäsongen, säger Magnus Pehrsson.

– Sedan när vi byter Svanberg leder vi med 2–1... Att sätta in Mange till vänster som bara spelat där en försäsongsmatch medan Pawel gjort det bra. Då är det mer naturligt med Pawel när vi ska stänga matchen också.

Magnus Wolff Eikrems kontrakt med Malmö FF går ut efter säsongen och norrmannen är sedan 1 juli fri att förhandla med andra klubbar utan MFF:s vetskap.

Enligt vad Kvällsposten erfar är Magnus Wolff Eikrem en av de spelare som MFF är beredda att släppa i sommar om han får ett erbjudande från annan klubb.

LÄS MER: "Därför kan Carlos Strandberg göra fler mål för MFF än Markus Rosenberg"
