Malmö FF:s storvärvning
riskerar missa EM-kval
Mattias Larsson

Det var i det heta mötet med IFK Göteborg – där Carlos Strandberg bland annat varnades efter att ha gett David Boo Wiklander en lavett – som anfallaren föll och skadade sin axel.

Malmö FF:s medicinska team har undersökt Carlos Strandberg som inte tränade på onsdagen och enligt vad Kvällsposten erfar fanns diskussioner om att stoppa Strandberg från att åka till U21-landslaget.

På tisdag spelar det nya U21-landslaget sin första kvalmatch, mot Cypern i Falkenberg.

Matchen är också den nya förbundskaptenen Roland Nilssons första på posten.

Av den anledningen har landslagsledningen tyckt det är extra viktigt att så många spelare som möjligt ansluter till samlingen och det kommer även Carlos Strandberg att göra.

Och med rätt fysiska framsteg utesluter Malmö FF inte att det kan bli fråga om spel för Strandberg.

– Det handlar om att smärtan ska klinga av. Gör den det finns det inga hinder för spel, säger Jesper Robertsson.

Malmö FF har ytterligare två spelare uttagna till U21-landslagets samling, Franz Brorsson och Mattias Svanberg.

Av dem lämnade Franz Brorsson onsdagens träning men enligt Jesper Robertsson så skedde det som en försiktighetsåtgärd och mittbacken ska kunna ansluta till landslagssamlingen utan problem.



LÄS MER: Pawel Cibicki nära Leeds "Träffar en klubb".
