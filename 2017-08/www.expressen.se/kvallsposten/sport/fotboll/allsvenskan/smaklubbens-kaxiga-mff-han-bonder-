Småklubbens kaxiga MFF-hån: "Bönder"
Mattias Larsson

Malmö FF leder allsvenskan med tio poäng med tio omgångar kvar att spela.

Efter misslyckandet i Europakvalet är nu svenska cupen den enda tävling som MFF i höst deltar i vid sidan om allsvenskan.

På onsdag 18.30 möter de regerande svenska mästarna division 2-klubben FC Trollhättan på bortaplan.

Trollhättan ligger i skrivande stund trea i division 2 Norra Götaland, men det hindrar inte laget som tränas av Norrköpingslegendaren Tor-Arne Fredheim (som vann allsvenskan med "Peking" 1989, samma år som MFF senast vann cupen) att sticka ut hakan rejält på sin hemsida.

I en artikel inför mötet med MFF porträtteras mittbacken Anton Agrest, 20, i en artikel som fått rubriken: "Nästa drag för kungen Agrest - hindra bönderna från Skåne".

Och nyckelspelaren i division 2-laget är inte sen att tala om Malmö FF:s cupinsats i fjol.

– Låt oss inte glömma att Malmö förra året åkte ut mot Landskrona i samma etapp i cupen och kommer nu dessutom från en plågsam förlust i allsvenskan mot min gamla klubb AFC. All press ligger på Malmö och vi har bara något att vinna!, säger Anton Agrest.

Malmö FF tar mötet med FC Trollhättan på största allvar.

Tränaren Magnus Pehrsson kommer inte att spara några spelare och låter laget resa upp till Trollhättan redan tidig på eftermiddagen dagen innan match.

– Det är en jätteviktig match för oss. Vi kommer att spela vad vi anser är bästa laget, säger Magnus Pehrsson.
