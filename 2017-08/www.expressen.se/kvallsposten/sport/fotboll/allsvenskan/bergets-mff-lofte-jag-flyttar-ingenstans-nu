Bergets MFF-löfte: "Jag flyttar ingenstans nu"
Johan Wall

Malmö FF vann med 4-1 mot Trollhättan och tog sig därmed vidare till svenska cupens gruppspel som inleds till våren.

Efter matchen kom ännu ett glädjebesked för klubben.

Jo Inge Berget har bestämt sig för att stanna hela säsongen – trots allt.

Att han snart ska bli pappa spelar stor roll i beslutet.

– Datum är satt till nionde september och än har inget hänt. Så nu flyttar jag absolut ingenstans. Jag spelar i Malmö FF hela hösten - om inte Chelsea ringer och säger att de behöver en striker, säger Berget till Sydsvenskan.

Jo Inge Berget är långt från den enda MFF-spelare med kontrakt som löper ut efter säsongen.

Fredrik Andersson, Anton Tinnerholm, Felipe Carvalho, Erdal Rakip, Oscar Lewicki, Magnus Wolff Eikrem och Markus Rosenberg sitter alla i samma sits.
