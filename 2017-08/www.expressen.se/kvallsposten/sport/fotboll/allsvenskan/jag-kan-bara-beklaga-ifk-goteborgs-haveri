"Jag kan bara beklaga
IFK Göteborgs haveri"
Rune Smith

Malmö FF och IFK Göteborg är svensk fotbolls båda giganter, etta och tvåa i maratontabellen, och med sammanlagt 19 respektive 18 SM-guld.

De anrika klubbarna har genom åren bjudit på oerhört raffinerad rivalitet och oförglömliga guldfighter, som också betytt en massa tjafs mellan två stolta tuppar.

Ändå har jag alltid upplevt en grundläggande respekt i båda lägren med en slags charm i hatmatcherna.

Jag saknar naturligtvis den gamla toppstriden, även om jag förstår att alla med ljusblå kalsonger bara vill att MFF ska vinna serien så överlägset som möjligt.

MFF är numera så dominerande i allsvenskan att tabellen redan är ointressant – och jag kan bara beklaga Göteborgs haveri de senaste åren, föra detta Blåvitt-bjässen är i bästa fall endast ett mittenlag.

## För det är ju också så att två BRA lag garanterar BRA fotboll, det som alla fotbollsvänner vill se.



Då, framför allt på 80-talet, hade MFF och IFK Göteborg de klart bästa spelarna i Sverige som bjöd på högklassig underhållning.

De turades om att erövra mästartitlarna på 70-, 80- och 90-talet och det är bara logiskt att båda kan skryta med kultförklarade legendariska lag i europeiskt rampljus:

MFF tvåa i Europacupen för mästarlag 1979, Göteborg Uefa-cup-vinnare 1982 och 1987.

Jag återvänder till allsvenskan 1987, till de heta SM-finalerna den hösten (efter Fotbollförbundets omdiskuterade slutspelsmodell 1982-1992) och speciellt final nr 2 i Malmö.

## 24 oktober 1987: IFK Göteborg-MFF 1-0.

## 31 oktober 1987: MFF-IFK Göteborg 2-1.

Göteborgarna jublade, vann ju SM-guldet på 2-1-reduceringen i slutminuterna på Malmö stadion. Bortamålet avgjorde enligt cupregler.

Än i dag kan gamla himmelsblå fans reta sig på upplösningen med en "änglahand" som spökade. Tord Holmgren gjorde IFK-målet åtta minuter före slut sedan brodern Tommy använt handen i förspelet och domaren blundat.

Det som tog skruv i MFF-lägret var förstås att klubben än en gång blev "bestulet" på SM-guldet, trots att de vunnit serien.



Alla i Malmö hatade av förklarliga skäl påhittet med slutspel, eftersom Roy Hodgsons suveräna lag vann allsvenskan fem år i rad (1985-89), men bara tilldelades två SM-titlar (1986 och 1988).

Jag glömmer aldrig hur det mullrade i SE-Bankens festvåning på Östergatan senare på kvällen, timmarna efter 2-1-matchen, när MFF:s ledare och spelare (med inbjudna journalister som vittnen) ändå "firade guldet".

Dåvarande ordföranden Hans Cavalli-Björkman dundrade i sitt tal:

– Detta är en guldfest! Det är vi som vunnit serien!

Dunder och brak på den tiden, både på och utanför plan, MFF vs IFK Göteborg var hetast av allt hett.

Numera slår det inte direkt gnistor mellan ett outstanding Malmö och ett Göteborg som alltför längre tappat alltför mycket mark, sjutton poäng skiljer mellan tabellettan och tabellsjuan.

## Det är inte ens jakt. Det saknar jag på söndag.
