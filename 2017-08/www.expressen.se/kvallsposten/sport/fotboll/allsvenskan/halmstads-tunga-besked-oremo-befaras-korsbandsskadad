HBK:s chockbesked:
Oremo korsbandsskadad
Fredrik Jonsson

Det var i slutskedet av söndagens bortamatch mot Elfsborg (förlust 0–1) som Halmstads nyckelspelare Johan Oremo tog sig för sitt ena knä och signalerade för byte.

Redan då befarade HBK:s sjukgymnast Simon Bakkioui, efter att ha känt på knäet, att det kunde röra sig om en allvarlig skada. Under måndagen röntgades anfallaren och i dag kom beskedet som Hallandsposten var först att berätta.

– Det är en befarad korsbandsskada, säger Simon Bakkioui som berättar att det inte var någon smäll utan att Oremo trampade snett.

– Det är jättekonstigt. Han kände att han trampade fel under matchen, det var alltså inget trauma. När jag kände på hans knä kändes det verkligen inte bra, men jag ville inte tro att det var det. Det var inget stort trauma, men i mina händer var jag säker på att något inte stämde.

Halmstads BK har nu bekräftat att Oremos korsband är av och att han missar resten av säsongen.

– Det känns väldigt bittert eftersom det aldrig har varit så kul att spela fotboll som nu. Vi har en bra tränare och vi är en bra grupp. Det enda som gäller nu är stenhård rehab så att jag kan komma tillbaka till nästa säsong, kommenterar Johan, som kommer att opereras inom de närmaste veckorna, säger Johan Oremo.

Tränaren Igor Krulj:

– Det är förstås väldigt synd, men vi har fyllt på med offensiva krafter i fönstret så det gäller för de andra att ta ansvar. Vårt fokus är fortfarande att lösa det allsvenska kontraktet, säger Krulj.

Beskedet är ett hårt slag för både Johan Oremo och Halmstads BK. Anfallaren har gjort tre mål sedan sin sommarflytt från Gefle och är en nyckelspelare för nästjumbon i kampen för att hålla sig kvar i allsvenskan.
