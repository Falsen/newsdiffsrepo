Tisdag 22 augusti 2017
"Vi behöver inte be om ursäkt till fansen"
Carl-Fredrik Eriksson

Malmö FF har gått som tåget i allsvenskan och ledde inför den 20:e omgången med hela tretton poäng före Djurgården.

Men mot Eskilstuna var det inte mycket som gick rätt.

Redan efter en kvart ledde AFC Eskilstuna med 2-0.

Mohamed Turay gav hemmalaget ledningen redan i den 5:e minuten och AFC hade därefter bud på fler mål.

Och i den 15:e minuten kom också 2-0-målet.

Efter en lång utspark sög Omar Eddahri åt sig bollen. 26-åringen kunde sen med ryggen vänd mot målet vackert trycka in 2-0-målet.

– De har verkligen fått något att fundera över, säger kommentatorn Anders Fredriksson i C More.

I den 27:e minuten kom även det tredje målet för AFC Eskilstuna när Mohamed Turay nickade in sitt andra mål i matchen. 3-0 var också resultatet i halvtid.

– Det är piss, säger Alexander Jeremejeff till C More.

– En godkänd första halvlek. 3-0 mot serieledarna i halvtid då har vi något att jobba på, men man måste vara ödmjuk, säger Omar Eddahri.

Patrick Ekwall var inte imponerad av det han såg från Malmö i den första halvleken.

"Malmö FF:s första 30 min mot AFC kan vara det mest slöa och arroganta som skådats i allsvenskan 2017. Det skiljer 38 p mellan lagen", skriver han på Twitter.

Även C More:s Jonas Dahlquist var kritisk.

"Malmö FF:s försvarsspel har också bojkottat matchen mot AFC så här långt", skriver han.

I den andra halvleken reducerade Malmö FF på straff genom Jo Inge Berget men närmare än så kom aldrig Skånelaget.

Efter matchen konstaterade Magnus Pehrsson att Malmös inledning fällde dem.

– Första halvtimmen är speciell, vi gör stora misstag i försvaret och de har en matchplan och en aggressivitet som de får bra effekt på. Ja, vi var skitdåliga första 30 men de var också väldigt bra. Sista timmen skapar vi definitivt tillräckligt mycket för att göra tre mål eller mer, säger han och fortsätter:

– Vi har inga fans som var här, så vi behöver inte be om ursäkt till dem. Men det var en väckarklocka om att det behövs spela fotboll i 90 minuter för att vinna fotbollsmatcher.
