Cibicki: ”En dröm att gå till en sån klubb”
Fredrik Jonsson

Pawel Cibicki är en jagad spelare.

I lördags berättade Malmö FF-anfallarens agent Nochi Hamasor för Aftonbladet att engelska Leeds förhandlade med MFF om en övergång för Cibicki.

– Det stämmer att det finns ett bud på Pawel och att förhandlingar pågår. Mer än så vill jag inte kommentera, sa Nochi Hamasor då.

Efter 2–2-matchen mot IFK Göteborg i söndags, då Cibicki satt på bänken hela matchen, gick Fotbollskanalen ut med uppgifter om att anfallaren var helt klar för Leeds.

Yorkshire Evening Post skriver att Cibicki är en av några anfallare Leeds är intresserat av att förstärka med innan det engelska transferfönstret stänger vid midnatt mellan torsdag och fredag.

Under tisdagen tränade Pawel Cibicki som vanligt med Malmö FF. Efteråt bekräftade han Leeds intresse.

– Det är roligt när man blir kontaktad av så stora lag. Det är en stor klubb i England. Sedan trivs jag bra här. Jag har ändå mycket kvar att bevisa här också, säger Pawel Cibicki till Fotbollskanalen.

På frågan om han ser en möjlig flytt till Leeds som ett steg uppåt i karriären säger han att det hade varit en dröm.

– Det är en dröm att gå utomlands till sådana klubbar, det är ingen dålig liga. Det är klart att det hade varit kul.

– Blir det av så blir det av, blir det inte av så stannar jag här. Det är viktigt för mig att Malmö får betalt, och att det känns bra för mig och för Malmö helt enkelt. Är man inte nöjd så ska jag stanna.
