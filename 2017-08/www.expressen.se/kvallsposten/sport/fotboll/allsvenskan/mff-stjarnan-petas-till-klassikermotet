MFF-stjärnan petas
till klassikermötet
Fredrik Jonsson

På söndag möter Malmö FF IFK Göteborg hemma i allsvenskan.

Ett klassiskt möte i svensk fotboll som ser ut att bli utsålt på Swedbank stadion.

Men en spelare som inte kommer vara med då är Magnus Wolff Eikrem. Norrmannen har fått begränsat med speltid under året och har inte fått någon speltid alls i de fem senaste matcherna. I cupsegern mot Trollhättan fick Eikrem stanna på bänken.

Med bland annat Markus Rosenberg tillbaka i MFF:s trupp efter avstängning skärps konkurrensen hos serieledarna ytterligare. Och därför ställs Eikrem, i fjol allsvenskans bäste mittfältare, helt utanför truppen nu.

– Det är en jävla bra fotbollsspelare, men han har inte varit startelvan på ganska länge och inte heller valts att plockas in och då blev det den naturliga konsekvensen när alla är tillgängliga, förklarar Magnus Pehrsson sitt val.

En anledning är en mer defensiv balans på bänken.

– Med alla spelare tillbaka samtidigt som vi behöver mer defensiv balans på bänken så har vi prioriterat andra spelare före i de offensiva byten vi vill göra. Då hamnar han utanför.

Hur tar han petningarna?

– Vi hade ett bra snack nu om det. Det är egentligen han som ska svara på hur han tar det, jag förklarar mer. Han tycker att hans situation inte är bra och vill ha en förändring på det.

Petningen ska inte vara relaterad till någon stundande övergång från Malmö FF enligt Magnus Pehrsson. Däremot bekräftar MFF-tränaren att det har finns intresse i sommar.

– Nej. Det är klart det funnits intresse för honom hela sommaren med tanke på att han fick begränsat med speltid på slutet av våren. Det finns klubbar som ser att det är en bra spelare som inte spelar. Men det är egentligen Daniel (Andersson, sportchef) som ska svara på om det finns något konkret just nu.

Den ende spelare som saknades på lördagens träning, förutom långtidsskadade Felipe Carvalho, var annars mittfältaren Oscar Lewicki.

Hans fru väntar parets tredje barn i dagarna. Lewicki finns med i en 19-mannatrupp, men det är under lördagen osäkert om han kan medverka mot IFK Göteborg.

– Vi hoppas att han kan bli aktuell till i morgon, säger Magnus Pehrsson.

Magnus Pehrsson förväntar sig en underhållande match mot IFK Göteborg.

– Vi är väldigt starka här hemma och är det laget som ska visa att vi är de bästa. När vi gör det brukar vi ha mer boll än våra motståndare och det förväntar jag mig. De har en mix med ett bra försvarsspel och vill ställa om snabbt. Samtidigt tror jag det kommer bli ett ställningskrig i början.
