MFF-spelare bestulna
i omklädningsrummet
Tobias Björklund

Den 21:a maj ledde Malmö FF med 1–0 mot Norrköping fram till den 82:a matchminuten.

Då vände gästerna till 1–2-seger med två mål på tre minuter.

Dagen efter, den 22:a maj, pågick ett monteringsarbete av stolar inne på Swedbank stadion och under den tiden skedde en stöld inne i A-lagets omklädningsrum.

Det har rapporterats att stölden ägde rum under matchen mot Norrköping, men det stämmer inte. Spelarna var lediga vid tidpunkten för inbrottet och inte på plats på Swedbank stadion.

– Vi hade omfattande bevakning av lokalerna eftersom det var mycket som var tvunget att stå öppet, men ändå har nån varit inne och snott grejer. Parfymer och dylikt, säger Peter Narbe som först nu skickat in en polisanmälan.

– Det beror på att det har varit svårt att utröna exakt vad som försvunnit.

Peter Narbe vill noga poängtera att man inte har några som helst misstankar mot någon av dem som arbetade med själv monteringsarbetet.

– Det rör sig om någon extern som på något sätt lyckats ta sig in och genomföra stölden, säger Narbe.

Det totala värdet på sakerna som försvunnit beräknas ha uppgått till 60 000 kronor.

Eftersom det tagit så lång tid att samla ihop uppgifterna kring stölden så har Malmöpolisen redan arkiverat händelsen. Dock är polisanmälan viktigt i eventuella försäkringsärenden.
