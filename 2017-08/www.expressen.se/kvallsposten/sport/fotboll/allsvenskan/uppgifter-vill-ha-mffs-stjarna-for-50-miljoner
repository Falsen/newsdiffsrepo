Uppgifter: Vill ha MFF:s stjärna – för 50 miljoner
Mattias Larsson

Förra sommaren värvade Maccabi Tel Aviv anfallaren Vidar Örn Kjartansson från Malmö FF för cirka 40 miljoner kronor.

Kjartansson hade då bara varit i Malmö i ett drygt halvår och sedan ett tag tillbaka har ihärdiga rykten sagt att den israeliska storklubben är på ny spelarjakt i Malmö.

Det första ryktet kring Maccabi Tel Avivs intresse för mittfältaren Anders Christiansen pratade om 55 miljoner kronor.

Den 5:e augusti sa Christiansen till Kvällsposten:

– Jag är sinnessjukt glad över att vara här och spela fotboll i Malmö. Tiden här har varit fantastisk. Jag har bra lagkamrater, spelar på en bra stadion, har fått ett SM-guld och jobbar hårt för att få ett till. Samtidigt har jag en dröm om att få möjligheten att spela på så hög nivå som möjligt. Tel Aviv har jag däremot inte hört något om, men jag har så klart en ambition om att nå så hög nivå som möjligt.

Nu har ryktena fått ny eld i Israel men enligt Malmö FF:s sportchef Daniel Andersson finns inget bud i 50-miljonekronorsklassen på Christiansen.

Till nätsajten FotbollDirekt säger Andersson:

– Nej, det kan jag lova att vi inte har fått.

Anders Christiansens kontrakt med Malmö FF går ut efter nästa säsong.

Mittfältaren har på 50 matcher för Malmö FF gjort elva mål och sex assister.

En allvarlig lårskada höll Christiansen ur spel under fjolårshösten, men fram tills dess var han  en av MFF:s bästa spelare.

Dansken inledde årets säsong på bänken för att sedan återta en roll som nyckelspelare.

Det israeliska transferfönstret stänger den 5:e september.
