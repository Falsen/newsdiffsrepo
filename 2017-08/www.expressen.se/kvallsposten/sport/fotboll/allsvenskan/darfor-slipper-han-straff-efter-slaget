Därför slipper han
straff efter slaget
Mattias Larsson

I den fjärde övertidsminuten av klassikermötet mellan Malmö FF och IFK Göteborg och vid ställningen 2–2 hettade det till rejält.

MFF:s inbytte stjärnvärvning Carlos Strandberg käftade med gästernas mittback David Boo Wiklander, vilket ledde till att hemmanfallaren gav sin motståndare en lavett i ansiktet.

Huvuddomaren Andreas Ekberg, Bjärred, uppfattade inte situationen men fick hjälp av sin ena assisterande domare och gav Strandberg ett gult kort.

Efteråt var det upprört i IFK-lägret som fått Kristopher Da Graca utvisad efter två gula kort och ansåg att Strandberg också borde blivit utvisad.

Men Strandberg kom undan med en varning och inte ens i efterhand lär straffet förändras.

– När domarteamet gjort en bedömning så är det den som gäller. De gånger vi gjort bedömningar i efterhand är det sedan det rapporterats om händelser i efterhand som skett bakom ryggen på domaren, säger Göran Nilsson.

I våras dömdes Örebros Kennedy Igboananike till fyra matchers avstängning efter ett sådant fall då domarteamet missat situationen och anmälan kommit in i efterhand.

Men då domarna i Strandberg-fallet gjort en bedömning så menar Göran Nilsson att det är osannolikt att inte den bedömningen kvarstår.

– Det skulle i så fall vara om Ekberg (huvuddomaren) av någon anledning ändrar sig.

Har det någonsin hänt att en domare i Sverige fattat ett sådant beslut?

– Nej.

Efter matchen var Strandberg själv allt annat än nöjd med sitt beteende.

– Det gick hett till och blev fel, sa Strandberg som på frågan om han ångrade händelsen svarade:

– Ja.

IFK Göteborgs försvarare David Boo Wiklander kommenterade slaget efter matchen.

– Jag hänvisar till tv-bilderna. Det går inte att tolka de på något annat sätt (att han får ett slag i ansiktet). Det är inte upp till mig bedöma om det ska vara rött kort, det är andra som sköter det, sa han då.
