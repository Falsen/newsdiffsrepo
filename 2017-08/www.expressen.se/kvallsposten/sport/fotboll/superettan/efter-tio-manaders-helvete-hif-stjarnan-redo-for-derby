Efter nio månaders helvete – HIF-stjärnan redo för derby
Mattias Larsson

När Helsingborgs IF i fjol åkte ur allsvenskan var det efter en säsong då Mikael Dahlberg drogs med ett sargat knä. Det gjorde att anfallaren bara spelade åtta matcher från start och gjorde fyra inhopp.

Trots det gjorde Dahlberg fyra mål och när det sedan drog ihop sig till kval gjorde dåvarande tränaren Henrik Larsson allt han kunde för att få norrlänningen i spel.

Dahlberg spelade båda kvalmatcherna mot Halmstad (1–1 och 1–2) och skulle sedan göra en operation i knät för att vara tillbaka i spel i god tid till årets säsong.

Så blev det inte.

– Det har varit frustrerande och jobbigt. Efter förra säsongen trodde jag att jag skulle vara tillbaka i februari. Men sedan tvingades jag till ingrepp, längre rehabtid och mer osäkerhet, säger Dahlberg.

Det är sargat brosk som gör att knät är känsligt för belastning.

Efter en nio månader lång kamp är Mikael Dahlbergs knä nu så starkt att han är ledig för comeback i kvällens stekheta Skånederby borta mot Trelleborgs FF i kampen om en allsvensk kvalplats.

– Det har varit något jag ändå haft framför ögonen under alla timmar jag har jobbat för att komma tillbaka.

Vad säger du om HIF:s säsong och det du har sett från sidan?

– Vi hade en jobbig period i augusti där vi tappade poäng och inte spelat den fotboll vi vill. Det är ett lag som är under utveckling, vi håller på att bygga det och få det så bra det bara går så fort det bara går.

Vad tror du om Helsingborgs IF:s möjligheter att ta kvalplatsen?

– Vinner vi våra matcher så är chanserna goda. Det är upp till vad vi själva gör, det är faktiskt inte svårare än så.

Inför Skånederbyt, till vilket cirka 3 500 personer köpt förhandsbiljetter, ligger Falkenberg på kvalplats. Hallänningarna har dock en match mer spelat och om TFF vinner derbyt tar man över kvalplatsen. Skulle HIF vinna når man samma poäng som Falkenberg vars målskillnad dock är 17 mål bättre än Helsingborgs inför kvällens match.

Läs mer: HIF:s Inter-dödare hejar på båda lagen i kvällens stekheta derby
