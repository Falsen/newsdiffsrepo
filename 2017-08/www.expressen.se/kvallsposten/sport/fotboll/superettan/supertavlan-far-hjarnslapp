Supertavlan –
får hjärnsläpp
Mattias Larsson

Nästan 5 000 åskådare på plats på Vångavallen för att se vilket Skånelag som på allvar skulle ta upp jakten på en allsvensk plats 2018.

Vid seger för gästande Helsingborgs IF hade man gått upp så samma poäng, men med sämre målskillnad än Falkenberg som parkerade där inför matchen.

Seger för hemmalaget Trelleborg hade tagit upp dem en poäng före Falkenberg.

Och det började bra för TFF.

Hemmalaget var det bättre laget och tog också rättvist ledningen genom Dino Islamovic som på Albin Nilssons fina pass efter målvakten Marko Johanssons precisa utkast grundlurade Carl Johansson, fintade bort Adam Eriksson och placerade in bollen i Pär Hanssons högra burgavel.

Efter paus fortsatte TFF att ha bra kontroll på händelserna.

Till den 51:a minuten då Helsingborg fick en frispark på offensiv planhalva, cirka 30 meter från mål.

Darijan Bojanic lade upp bollen och drog i väg bollen lite för högt för att någon medspelare skulle nå den och lite för löst för att den skulle kunna vara menad att gå rakt på mål.

Men Trelleborgs FF:s målvakt Marko Johansson, 19, missbedömde bollbanan totalt.

Istället för att ta ett steg fram och enkelt fånga bollen så började Johansson täcka bollbana, till synes för att få en inspark.

Men bollen landade innanför stolpen.

– Hjärnsläpp vetefan om det är, men det är en felbedömning. Jag är 100 på att den ska gå utanför. Det är sånt som händer en målvakt. Det går inte att gräva ner sig, säger Johansson som räddade TFF:s poäng genom att stoppa Max Svenssons i friläge med tio minuter kvar.

– Det gäller att vara starkt i psyket. Annars hade jag antagligen inte räddat friläget efteråt.

Marko Johanssons kontrakt med Malmö FF går ut efter årets säsong, men ännu så länge vet talangen inte var han spelar nästa år.

– Jag trivs jättebra här i Trellborg och utvecklas bra. Min agent sköter allt sånt. Jag vill fokusera helt på att fotbollen här i TFF nu, säger Johansson.

Kvitteringen ändrade matchbilden väsentligt.

i 66:e minuten dunkade Bojanic en ny frispark i ribbans underkant, i 71:a träffade gästarnas Luma Abdu stolpens utsida och i 79:e fick Marko Johansson en lite revansch då han eminent rusade ut och stoppade inbytte Max Anderssons friläge.

I de allra sista minuterna var det Trelleborg som jagade segern hårdast.

Men närmare än att Pär Hansson starkt kunde rädda två farliga skott – Johan Brannefalk och Zoran Jovanovic – kom inte TFF.

Matchen slutade 1–1, ett resultat som var en förlust för båda lagen i striden om en kvalplats.
