Trelleborg upp på kvalplats
Elisabeth Lindbäck

Det skulle dröja till den 57:e matchminuten innan gästande Trelleborg lyckades spräcka nollan.

Målskytten Dino Islamovic glömdes bort av hemmalagets försvar och kunde fri skarva in bollen vid målvaktens vänstra stolpe.

Glädjen blev dock kortvarig, fem minuter senare kvitterade nämligen Gefle.

Men med tio minuter kvar ordnade Alexander Blomqvist segern när han nickade in en suverän framspelning från Erik Andersson.

– Jag kommer in bra mellan deras försvarare och får bra tryck i nicken. Den sitter fint, konstaterar Alexander Blomqvist i intervju med Cmore.

Matchhjälten var dock mindre nöjd med lagets prestation i helhet.

– Vi hade svårt att komma åt Gefle. De gör det väldigt bra och vi får vara nöjda med poängen men vår prestation är vi inte nöjda med i dag. Vi hamnade fel i positionerna och organisationen och de kunde lätt spela både innanför och utanför. Vi fick jaga mycket boll. Samtidigt försvarade vi oss väldigt bra. Tre poäng är tre poäng.

Gefle var också jättenära att kvittera på stopptid men målvakten Marko Johansson räddade segern med en kalasräddning.

I nästa omgång väntar hett Skånederby för Trelleborg när Helsingborg, som bara ligger två placeringar bakom i tabellen med en poäng mindre, gästar Vångavallen.

– Det kanske blir årets match men alla matcher är värda tre poäng, avslutar Alexander Blomqvist i intervjun med C more.
