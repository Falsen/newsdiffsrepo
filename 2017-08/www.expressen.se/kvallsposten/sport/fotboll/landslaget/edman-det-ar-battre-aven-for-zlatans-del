Edman: "Det är bättre
även för Zlatans del"
Fredrik Jonsson

Sverige leder sin VM-kvalgrupp inför mötena med Bulgarien och Vitryssland.

Samtidigt har diskussionen om en möjlig comeback för den svenske storstjärnan Zlatan Ibrahimovic i landslaget tagit fart igen.

Enligt en opinionsundersökning som opinionsinstitutet Inizio genomfört på uppdrag av Aftonbladet är svenska folket negativa eller tveksamma till att Zlatan återvänder till landslaget. På frågan ”Vill du se en comeback av Zlatan i fotbollslandslaget?” till ett urval av 1240 personer svarade hela 45 procent svarar nej. 32 procent svarar ja, och resten är tveksamma.

Emir Osmanbegovic, sportchef på Discovery Networks, reagerade starkt på utfallet.

Men nu får svenska folket stöd – av den förre landslagsbacken Erik Edman.

Tycker du att Janne Andersson borde försöka få med Zlatan i landslaget igen om Sverige når VM?

– Det finns ingen svensk spelare som någonsin varit på den nivån som Zlatan, men jag tycker att nu bygger man något nytt så låt dem som är där nu köra. Det är bättre, även för Zlatans del, säger Erik Edman.

– Det är ingen som vet vad hans status är när han kommer tillbaka även om han säkert kommer matchas väldigt smart av Mourinho. Men jag tycker att man ska låta dem som kör nu köra hela vägen. De har en bra kemi i gruppen och det funkar väldigt bra verkar det som. Man får en väldigt harmonisk känsla.

38-årige Erik Edman jobbar i dag som expert i C Mores allsvenska sändningar och har även startat en landslagsblogg på Nordicbet där han kommer ge sin syn på landslagets matcher.

Enligt Erik Edman blev det naturligt att flera spelare höjde sig i tomrummet som Zlatan Ibrahimovic lämnade efter sig när han tackade för sig i den blågula landslagsdressen.

– Jag tror att det blir naturligt att ansvaret måste fördelas på flera spelare. Kan man då få dem att höja sig kanske man plötsligt har ett ännu bättre lag än innan. En av världens bästa spelare försvinner, förväntningarna åker ner, men laget lyfter sig. Det har blivit precis den effekten som Janne (Andersson, förbundskapten) hoppades på.

Efter Bulgarien och Vitryssland har gruppettan Sverige kvar att möta Luxemburg hemma och Holland borta. Erik Edman tror att Sverige har stora chanser att nå VM i Ryssland nästa sommar.

– Jag tror ändå att Frankrike kommer städa av Holland ganska komfortabelt på torsdag och att Frankrike vinner gruppen. Förhoppningsvis får Sverige en bra lottning i playoff och jag tror att man har en jättechans att gå till Ryssland. Det osar självförtroende om laget, man har ett bra anfallsspel och vågar spela bakifrån där alla fem längst bak har bra uppspelsfötter och kan sätta de offensiva spelarna i väldigt bra lägen.
