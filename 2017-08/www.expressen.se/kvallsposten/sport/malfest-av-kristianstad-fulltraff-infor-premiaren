Målfest av Kristianstad
- fullträff inför premiären
Jan Peter Andersson

Nye assisterande tränaren Lasse Olsson hade mycket positivt att rapportera när han ringde hem till Ola Lindgren i Sverige.

Som Kvällsposten skrev tidigare i veckan är guldtränaren sjuk och kan inte medverka när IFK vässar formen inför premiären mot HIF Karlskrona på fredag i nästa vecka.

– Det var tänkt att han skulle följa med. Men är man sjuk är man sjuk. Då är det svårt, förklarade sportchefen Jesper Larsson.

IFK löste matchen utan sin tränare. Seger med 43-33 efter en offensiv fullträff.

– Offensivt spelade vi 45 minuter riktigt bra handboll och defensivt 35-40 minuter. Det känns bra, säger Lasse Olsson till Kristianstadsbladet.

Albin Lagergren tryckte in sju bollar och Johannes Larsson slog till med sex mål när Tim Sörensen fått feber och stannade kvar på hotellrummet.

– Jag är väldigt nöjd med väldigt mycket. Vi manövrerade bort ett bra rumänskt lag, säger Lasse Olsson till Kristianstadsbladet.

Nästa match för IFK är på lördagskvällen mot turkiska Bursa Nilüfer. Turneringen avslutas på söndag, troligen mot Pick Szeged där Jonas Källman har en stor roll.

Träningsmatchen mellan Ystads IF och Lugi, som spelades i Skurup, slutade med vinst för YIF (25-22).

YIF inledde starkt och hade 18-9 i paus.

– Båda lagen vill vinna så det är klart att det var prestige i matchen. Det är inte så långt till seriestart heller. Jag tror att de är ganska besvikna på sin första halvlek, men vi är glada för vad vi presterade där. Sedan orkar vi inte riktigt i alla 60 minuter, säger nye YIF-tränaren Jerry Hallbäck till Ystads Allehanda.
