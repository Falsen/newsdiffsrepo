Caroline Jönsson: "Blir tufft för Rosengård"
Elisabeth Lindbäck

Damallsvenskan är tillbaka efter sommarens EM-uppehåll.

Redan på fredagskvällen möttes LB07 och Hammarby i en match där Limhamn kvitterade till 1-1 i slutminuterna genom Anna Welin.

Nykomlingen ligger på fjärde plats i tabellen efter tolv spelade matcher.

– De har gjort det jättebra hittills. Man har inte pratat om det så mycket men de har även haft skador på sina nyckelspelare, berömmer förra landslagsmålvakten Caroline Jönsson.

FC Rosengård inleder höstsäsongen med toppmatch mot tabelltrean Eskilstuna på hemmaplan.

Upp till serieledande Linköping är det åtta poäng, dock med en match mindre spelad till Rosengårds fördel.

Caroline Jönsson tror ändå att guldjakten blir tuff.

– Jag tror det kommer bli tufft men inte omöjligt.

Samtidigt konstaterar förra landslagsmålvakten att det rör sig om två lag med nya spelare som behöver tid.

Rosengårds stjärnvärvning Caroline Seger debuterar redan mot Eskilstuna.

– Det är jätteroligt att hon är tillbaka, precis som Lotta Schelin och Kosovare Asllani har återvänt. Det blir ett lyft för allsvenskan.

– Det är bra för våra talanger att få möta och träna med dem.

Finns det någon risk att det blir lite som nedtrappning efter proffskarriärer utomlands?

– Nej, absolut inte. Mer som en stabilitet i deras karriärer. När man blir äldre kommer andra värden med i bilden också.

Caroline Jönsson hoppas också att intresset runt damallsvenska har ökat efter sommarens EM.

– Jag tycker att EM totalt bjöd på bra fotboll så jag hoppas och tror att intresset ökar lite. Att det kommer märkas både på plats och med fler folk som tittar på tv.

Vad tror du blir avgörande i guldjakten?

– Dels hur de får ihop lagen och dels skador.

Lotta Schelin missar matchen mot Eskilstuna då hon fortfarande dras med sviterna efter en nackskada i matchen mot LB07 för två månader sedan.
