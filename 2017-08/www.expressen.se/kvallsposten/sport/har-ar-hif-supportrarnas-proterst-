Tisdag 22 augusti 2017
Här är Helsingborg-supportrarnas protest
Elisabeth Lindbäck

Helsingborgs supportrar ville vädra sitt missnöje efter förlusten mot Frej i förra omgången. En match som HIF förlorade med 0-4.

Till matchinledningen mot Gais hemma på Olympia på söndagen var klackläktaren därför nästan tom och i stället hade en banderoll kommit upp.

På banderollen stod det:

”Så här ser det ut i en klubb utan press. Så om ni inte klarar pressen – ta då av den rödblå dressen.”

Manifestationen höll i sig cirka en kvart, därefter började supportrarna återigen stötta sitt lag.

– Jag förstår fansen. De är inte nöjda och det med all rätt. Samtidigt tycker jag det är bra att de kommer hit ändå, kommenterar Alex Timossi Andersson protesten.

Sedan bjöds supportrarna på en riktigt händelserik match.

Abdu drog till med ett rungande skott långt utifrån som gick i underkant på ribban. Akpoveta höll sig framme på returen men fälldes och tilldelades straff, samtidigt som Gais-backen August Wängberg blev målchansutvisad. En straff som Darijan Bojanic dock brände.

I stället blev det Alex Timossi Andersson som avgjorde på hörna, där han höll sig framme och satte bollen snyggt i krysset. Målet kom i den 82:a matchminuten.

– Det var jätteviktigt att vi vann efter bakslagen och bonus att få göra mål. Det kändes jättekul men jag tycker att hela laget gör en bra match, berömmer Alex Timossi Andersson ödmjukt.

– VI håller i bollen och det är vi som för spelet efter att de fått en man utvisad, fortsätter han.

Det var också HIF:s första seger i augusti månad.

I nästa omgång väntar Skånederby och Trelleborg för Helsingborg.

En ny viktig match då Trelleborg i dagsläget ligger två poäng efter i tabellen, men med en match mindre spelad.
