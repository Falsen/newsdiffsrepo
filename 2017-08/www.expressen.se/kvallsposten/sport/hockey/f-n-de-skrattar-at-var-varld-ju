"F-n, de skrattar
åt vår värld ju..."
Fredrik Jonsson

Division 1-laget Kristianstads IK blev ofrivilligt inblandat i sommarens mest omskrivna hockeycirkus.

Den 21 juni meddelade Svenska Ishockeyförbundets licensnämnd att IK Pantern skulle tvångsnedflyttas på grund av segdragna ekonomiska problem.

Kristianstads IK, som kom trea i det allsvenska kvalet, väntades få den lediga platsen. Men Pantern överklagade och den 30 juni ändrade appellationsnämnden beslutet.

– Om man slipper straff när man inte följer reglerna så kan man ju skita i alla nämnder. Då kan man ju skita i Licensnämnden. Då kan de ju lägga ner hela den där jävla skiten, rasade KIK-tränaren Mats Lusth.

Snart två månader senare har Kristianstad dragit i gång sin försäsong, men beslutet skaver fortfarande hos Lusth.

– Gjort är gjort och det går inte att älta det, men jag tycker det är konstigt. Regler är regler och regler ska följas, säger han och fortsätter:

– Det är klart man blev upprörd då och jag tycker fortfarande inte att det gått rätt till med förbundet och appellationsnämnden. Frågar du en revisor eller skattejurist skulle aldrig ett företag få samma chanser. De skrattar och undrar hur fan det försiggår i vår värld. Det är ingen som vet.

För Kristianstads IK försvann de spelare som visade intresse om det blivit spel i allsvenskan. Annars blev inte omställningen så stor. Däremot hade ett avancemang betytt mycket för klubben.

– Det hade självklart betytt mycket för Kristianstad som är en bra idrottsstad med bra handbollslag, fotbollslag och det finns plats för hockeyn. Dessutom det geografiska läget, många företag, Kristianstad växer... Det är perfekt på så sätt.

Mats Lusth, som var med om att ta upp Malmö Redhawks i SHL innan han fick sparken, hade själv förfrågningar från hockeyallsvenska klubbar under vintern. Men han stannade.

– Självklart vill man komma dit, men det hade varit jävligt roligt att ta upp Kristianstad dit. Vi gjorde det jävligt bra i fjol, var bara 34 sekunder från att gå upp i sista matchen mot Västerås borta. Jag bor här, trivs bra här och då skulle det varit något riktigt intressant.

Det hade krävts ett topplag i allsvenskan eller SHL-klubb?

– Ja, exakt. Det var Kristianstads bästa säsong någonsin i fjol. Intresset växer och jag var sugen på att försöka igen i år.

Det är bara försäsong, men känslan hos Mats Lusth är att Kristianstads IK med nio nya spelare har en trupp för att ta klivet upp den här säsongen i stället.

– Vi kommer absolut vara med och slåss om det i år igen om vi fortsätter jobba och vara ödmjuka i den situationen som är. Vi har föryngrat laget och har mer driv i laget.

I truppen finns såväl SHL-rutin blandat med SHL-ambitioner hos framstående J20-spelare som Rasmus T. Andersson (från HV 71) och Måns Andersson (lån från Malmö Redhawks)

– Vi har några yngre spelare som vill högre upp och såna är bra att ha. De har ambition att komma till SHL, men har valt att börja här som toppspelare i stället för att hamna i en fjärdekedja i allsvenskan. Det är kul.

När Mats Lusth fick sparken från Malmö Redhawks kort efter avancemanget till SHL och firandet 2015 kom det som en stor chock.

I processen att gå vidare satsade han på en ny karriär – dragracing, där de snabbaste bilarna når hastigheter på uppåt 500 kilometer i timmen.

Lusth har inga planer på att lägga i bromsen på sin motorsportkarriär där säsongen kulminerar med EM-tävlingen i Tierp mellan den 24-27 augusti.

I år har han vunnit en tävling i sin uppväxtort Orsa och kommit tvåa i Malmö.

– Det har gått bra som tusan även om vi inte haft stolpe in i år. Vi har varit lite för snabba jämfört med vår indextid, men bilen och teamet har gått bra, säger Mats Lusth entusiastiskt.

Dragracingen ger Mats Lusth en rejäl adrenalinkick.

– Det är häftigt. Jag har fastnat i det. Man måste vara riktigt vaken och ha riktigt bra fokus när du rullar in där för det är så små marginaler. Det handlar om tusendelar och hundradelar. Starten är viktig. Det gäller att ha nerverna i styr så man inte tjuvstartar. Men det har gått bra. Det är en jävla kick.
