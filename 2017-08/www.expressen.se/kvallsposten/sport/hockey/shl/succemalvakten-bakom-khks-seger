Succémålvakten bakom KHK:s seger
Fredrik Jonsson

Med SHL-premiären bara ett par veckor bort tog Karlskrona HK en fin seger mot Linköping med 2–1.

Efter en mållös första period styrde Emil Larsson in 1–0 i mittperioden. I tredje avgjorde Kristoffer Söder på en retur i numerärt underläge.

– Jag tycker att vi spelar bättre och bättre. Vi pratar mycket om att inte chansa så mycket utan spela efter våra linjer och jag tycker vi följer det betydligt bättre än vi gjort i de andra matcherna, säger målvakten Johannes Jönsson nöjt.

Ett stort steg i rätt riktning?

– Det skulle jag nog säga. Det var riktigt skönt.

KHK klarade av fem numerära underlägen i matchen. Ett kvitto på att jobbet i boxplay under försäsongen har gett önskad effekt.

Försvarsspelet kommer vara viktigt för chanserna i SHL.

– Det var något som fungerade jäkligt bra förra säsongen och vi vill fortsätta på det och vara ett lag som är svårt att möta för att vi försvarar oss med hjärtat, säger Jönsson.

Målvakten, som gjorde en imponerande debutsäsong i fjol, var en av isens bästa mot Linköping och ser ut att ha tagit ytterligare kliv inför säsongen.

– Vi har skruvat på några bitar och utgått lite från var det bör göra ont i slutet av säsongen och försökt stärka upp de delarna så de är extra starka från början.

– Jag vill bygga vidare på förra säsongen och vara konsekvent så bra som jag var då. Det är ett mål jag har. Jag vill ha få dippar, hålla en jämn nivå hela säsongen och spela lite mer än förra året.
