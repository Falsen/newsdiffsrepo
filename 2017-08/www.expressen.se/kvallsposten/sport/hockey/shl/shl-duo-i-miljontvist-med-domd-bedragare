SHL-duo i miljontvist
med dömd bedragare
Jan Peter Andersson

Allting började vintern 2015 när hockeyspelarna träffade en man – i dag är han 28 år – som berättade att han hade en affärsidé men behövde hjälp med finansieringen.

Spelarna lånade då ut en stor summa pengar mot löfte att man skulle få tillbaka insatsen efter tre månader mot en viss kompensation, uppger deras advokat. För att finansiera utlåningen tog spelarna lån på sex olika kreditinstitut i storleksordningen 800 000 kronor vardera.

– Han som lånade skulle betala räntor och amorteringar. Allt sköttes inledningsvis men sedan har det fallerat, säger advokaten, som vill vara anonym.

– Men det dröjde några månader innan man upprättade ett skuldbrev på 800 000 kronor respektive 830 000, fortsätter advokaten.

När avtalet inte fullföljdes kopplade spelarna in advokat.

– Nu har det gått så långt att vi har lämnat in ett betalningsföreläggande till kronofogden. Det har han (28-åringen) bestridit. Han menar att han har betalat. Men jag har inte fått något besked, trots påstötningar, säger advokaten – och fortsätter:

– Han omger sig med ekonomiska rådgivare som jag betraktar som seriösa. Därför är jag förvånad att de är rådgivare till honom.

Kan hockeyspelarna bli blåsta på sina pengar?

– Ja. Jag känner en stor rädsla för att de kan bli det, eftersom pengarna inte trillar in. Men en av grabbarna har fått tillbaka ungefär 100 000 kronor.

I juli dömdes 28-åringen till tre års fängelse i en omfattande bedrägerihärva. Spelarna har nu lämnat in en stämningsansökan till tingsrätten för att ta ärendet vidare.

– Men vi har inte gjort någon polisanmälan, säger advokaten.

Varför inte?

– Spelarna hävdar att de har en affärsrelation. De känner honom ganska väl. De har sagt "vi väntar, vi hoppas att vi får betalt".

28-åringen rör sig dock inte i hockeykretsar.

– Nej, han vistas i de fina salongerna. Dessutom påstås det att han ärvt miljoner. Han bor ganska flott och har fina bilar. Hans försvarare har sagt "varför ska han bedra folk, han har ju ärvt flera miljoner. Han har ingen anledning att lura folk", säger advokaten.

Advokaten menar att hockeyspelarna varit godtrogna.

Hur ser du på deras möjligheter att få tillbaka pengarna?

– Om 28-åringen har pengar är de goda. Han har ett hus och utmätningsbara tillgångar.

Spelarna koncentrerar sig på SHL-starten och har lagt tvisten på advokatens bord.

– Jag är inte psykolog. Men under tiden som detta har pågått har en av spelarna haft en otrolig utveckling. Förståsigpåare säger att han är en av de mest underskattade spelarna i hela SHL, säger advokaten.

När Kvällsposten pratar med 28-åringen är han helt oförstående till händelsen.

– Det är felaktiga uppgifter. Vi har haft en civilrättslig process som är avslutad. Det är inget konstigt.

Har du betalt tillbaka pengarna?

– Ja. Och det kan du få bekräftat av min advokat. Det är inga konstigheter. Det har aldrig varit en tvist och vi har inte varit oense, det var en helt vanlig affär.

Spelarna är alltså inte lurade?

– Jag förstår inte att man kan bli blåst om jag lånar ut pengar och det finns på papper på det. Om jag varit skyldig pengar och inte betalt tillbaka hade det ju blivit en utmätning.

Du har svart på vitt att du har betalt?

– Jajamensan. När jag får papperna från tingsrätten får jag väl skicka en kvittens till dom (spelarna) antagligen. Det är konstigt att de inte redan fått information om det.
