SHL-klubbens sorg:
"Stor och fantastisk"
Johan Wall

Lasse Lönqvist var en föreningsmänniska ut i fingerspetsarna och en stor profil inom hockeyn i Blekinge.

Han var som spelare och ledare verksam i Mörrums Gois, Olofströms IK, Krif, Sölvesborg och Tingsryd. I över 20 år tillhörde Lasse Lönqvist Blekinge Hockeyförbund och 2008 kom han för första gången till Karlskrona HK där han varit J20-tränare och arenaansvarig.

Nu har han dött i cancer.

Karlskrona HK hyllar Lasse Lönqvist på sin hemsida.

"Vi väljer att minnas Lasse som den fina vän och människa han var med ett ständigt leende på läpparna och med en vilja att alltid göra gott", skriver föreningen.

I torsdagskvällens träningsmatch mot IK Oskarshamn kommer lagets spelare bära sorgeband.

Lasse Lönqvist kommer även att hedras i samband med KHK:s hemmamatch mot Malmö Redhawks den 7 september.

– Det får bli två gånger eftersom vi gärna vill hylla honom i vår hemmahall också, säger Torbjörn Karlsson som i dag är J20-tränare för KHK.

Han har känt Lasse Lönqvist sen de både var knattespelare.

– Vi träffades första gången på ett vinterläger inför Tv-pucken, vi var väl 14-15 år. Sen har vi jobbat ihop i 30 år. Han var en otroligt snäll människa, omtänksam, något utöver det vanliga. Plikttrogen till tusen, säger Karlsson.

Vad har Lasse betytt för hockeyn i Blekinge?

– Han har betytt jättemycket för hockeyn i Blekinge. Han har varit i alla föreningar och hjälpt till som tränare och med andra saker. Han har varit ett bollplank till många ledare här i Blekinge.
