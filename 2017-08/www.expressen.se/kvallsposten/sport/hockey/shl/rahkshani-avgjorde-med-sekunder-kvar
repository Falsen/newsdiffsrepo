Rahkshani avgjorde
– med sekunder kvar
Johan Svensson

Malmö Redhawks inkasserade sin första seger i Champions Hockey League efter 4–3 borta mot norska Stavanger.

Men det höll på att bli en repris med förskräckelse.

Precis som mot KalPa i torsdags när Redhawks förlorade med 6–4 efter att ha tappat en 4–2-ledning i slutperioden släppte Redhawks in två mål inom 49 sekunder till 3–3 mot Stavanger i den sista periodens näst sista minut.

Men den här gången fick Malmö Redhawks och Rhett Rakhshani det sista ordet.

Med bara 18,6 sekunder kvar av matchen drog Rakhshani in segerpucken.

– Det var jätteviktigt. Det var andra matchen i rad som vi ger bort en ledning och luften gick lite ur båset. Det var en stor lättnad att han gjorde det målet, ett jättebra skott och förhoppningsvis ett bra tecken inför framtiden, säger Andy Miele.

Redhawkscentern stod själv för ett riktigt klassmål när han satte 3–1 med tio minuter kvar trots att han var ur balans.

– Det är en sån situation där hjärnan bara stängs av och man låter kroppen ta över. Och det blev rätt bra för mig, säger Miele.

– Han har den extra touchen att lyfta upp pucken i trängt läge. Ett klassmål, säger Redhawks tränare Peter Andersson.

Till skillnad mot matchen mot KalPa var Peter Andersson nöjd med 55 minuter den här gången.

– Jag tycker att vi gör en bra match. Vi kanske bör göra fler mål och ha lite bättre powerplay, men vi kontrollerar matchen.

– Jag tror att det som händer på slutet är för att det börjar snurra i skallen för att vi tappade en rätt klar ledning i förra matchen. Vi blir stillastående och passiva. Vi jobbar med att hitta stabiliteten för att detta inte ska hände. Vi kom undan i dag, men det är jättebra läropengar för oss.
