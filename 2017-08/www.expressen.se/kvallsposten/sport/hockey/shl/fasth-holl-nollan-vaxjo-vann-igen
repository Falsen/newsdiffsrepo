Fasth höll nollan
– Växjö vann igen
Fredrik Jonsson

Växjö Lakers visar tidig storform i CHL efter en 3–0-seger i sin andra match i gruppspelet borta mot schweiziska Davos, med Magnus Nygren i laget.

Erik Josefsson satte Växjö i ett bra utgångsläge med ett tidigt ledningsmål. Växjöforwarden satte påpassligt 1–0 efter 5.40 sedan Davos målvakt slagit pucken i gapet på gästerna.

– Det första målet var viktigt för oss eftersom vi visste att Davos har en bra offensiv och speciellt då de kan luta sig tillbaka lite och är snabba på omställningar, säger Växjös tränare Sam Hallam i SVT efter matchen.

I den andra perioden säkrade Växjö segern.

Erik Josefsson gjorde även 2–0-målet i början av perioden, den här gången i powerplay.

Och redan efter halva matchen spikade Tuomas Kiiskinen segersiffrorna till 3–0 i spel fem mot tre.

I mål storspelade Viktor Fasth i sin första tävlingsmatch för Växjö sedan april 2010.

Fasth stod ivägen för 33 skott och nu har Växjö gett sig ett starkt utgångsläge inför returmötet med Davos nästa vecka.

– Vi har fått en fantastisk start med fem poäng och har chansen att säkra en åttondelsfinal redan nästa vecka. Det är en stor match för oss och jag hoppas på att några nyckelspelare är tillbaka till dess. Vi hade en tunn bänk i dag.
