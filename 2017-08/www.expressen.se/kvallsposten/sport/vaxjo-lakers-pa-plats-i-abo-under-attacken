Fredag 18 augusti 2017
Växjö Lakers på plats
i Åbo under attacken
Elisabeth Lindbäck

Strax innan klockan 16 på fredagen så kom det första larmet om att flera personer hade knivskurits i central Åbo i Finland.

En person har dött och ytterligare åtta förts till sjukhus. Några av dem är i kritiskt tillstånd, enligt Helsingin Sanomat.

Allmänheten har uppmanats att undvika de centrala delarna av staden och Huvudbiblioteket samt köpcentret Hansa har evakuerats.

I en annan del av staden spelar SHL-klubben Växjö Lakers i kväll träningsmatch mot det finska topplaget TPS Turku.

Lakers befann sig dock på säkert avstånd när knivattacken inträffade.

– Vi är i arenan där vi ska spela matchen i kväll. Vi har inte hört något annat än att den ska spelas, säger tränaren Sam Hallam.

– Vi följer rekommendationerna vi får, fortsätter Lakers tränare.

Var ligger arenan?

– Den ligger lite utanför men vi bor centralt i Åbo. Matchen låg i farozonen för att bli inställd, men kommer att bli av. TPS meddelar via sin hemsida att det dock kommer att finnas extra polisbevakning på plats.

Och Hallam är inte orolig trots det som inträffat.

– Nej, det ser ut som inför en vanlig försäsongsmatch här.
