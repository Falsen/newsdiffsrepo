Hon tvingas ställa in
resten av säsongen
Elisabeth Lindbäck

Lisa Nordén har varit skadeförföljd sedan 2012.

Den här gången är det problem med en hälsena som tvingar henne att ge upp resterande delen av säsongen.

På sin blogg beskriver hon hur trött hon är i själen på skador och hur det känns att åka berg- och dalbana mellan hopp och förtvivlan.

– Det är sjukt surt. Framförallt för den mängd träning och jobb jag har lagt ner, allt från rehab till att jag tränat extremt hårt hela året, men inte får ut något av det på tävlingsbanan, säger hon till Kvällsposten.

Samtidigt kan många av hennes skadebekymmer ha fått en förklaring.

I samband med ett besök på Dr Muller Wohlfart’s klinik i München hittade man ett samband mellan skadorna.

– Jag har en väldigt komprimerad disk i ryggen och det påverkar mycket vad som händer nedanför ryggen, berättar hon.

– Om jag får lite bättre ordning på ryggen så borde det hjälpa förebygga skador i framtiden.

Du skriver också på din blogg att du själv alltid sett dig som stark, robust och med ett tjockt pannben men att det bara är pannbenet kvar i originalskick nu - hur har alla skador påverkat dig?

– Jag har lärt mig att vara försiktig i allt jag gör. Min tränare har sagt att man får packa in mig i bomull. Jag kan inte vakna klockan sju, dricka ett glas apelsinjuice och sticka ut och springa utan jag måste leda upp och få kroppen varm innan jag kan belasta den.

– Det vore skönt att ha en robust kropp som man bara kan kasta träning på. Men det är som med en gammal bil, ju äldre den blir desto fler knep och trix får man ha för att den ska gå. Lite så känns det med min kropp.

Har du tänkt tanken på att ge upp karriären?

– Nej, jag känner en stolthet i att själv få bestämma när jag vill sluta och inte att kroppen ska välja det åt mig.

– Jag vill försöka lite till. Jag är inte där riktigt än.

Vad driver dig att fortsätta kämpa?

– Jag vet att jag har förmåga till väldigt mycket, att jag har en maskin som är väldigt bra när jag får spela på alla växlar. Jag vill få ut det där någon gång till innan jag känner mig färdig.

– Det som drev mig i år var världscupen i Stockholm och den är jag otroligt besviken över att jag missar. Nästa år vill jag gå all in på halv Ironman distans och köra VM.
