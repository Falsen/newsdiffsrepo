Tisdag 22 augusti 2017
Rekordmånga sexbrott
på årets Malmöfestival
Lars-Olof Strömberg

Malmöfestivalen pågick under åtta dagar och redan efter ett par dagar kom rapporter om att antalet sexbrottsanmälningar slog i taket.

När polisen nu summerar hela veckan handlar det om minst 29 misstänkta sexbrott. I 17 av fallen har det gripits misstänkta gärningsmän.

– Det är allt från 16-åriga pojkar till män i 45-50-årsåldern, säger Nils Norling, presstalesperson vid polisen i Malmö.

Av de 29 anmälningarna handlar 28 av misstänkta sexuella ofredanden. I ett fall ska det röra sig om försök till våldtäkt.

– Man kan nog säga att brottsplatserna i princip samtliga ärenden varit Stortorget i Malmö, framför stora scenen i samband med de konserter som hållits där, säger Nils Norling.

Årets siffra överstiger vida de 18 anmälningar om sexuella övergrepp som anmäldes under förra årets festival.

– Man blir mycket beklämd när man läser alla anmälningarna, säger Nils Norling. Det är oerhört fula brott som riktar sig mot ofta mycket unga flickor, i flera fall bara 13-14 år gamla.

Enligt anmälningarna har brottsoffren blivit tafsade på brösten, rumporna och i underliven. I något fall har en gärningsman utsatt  en flicka för stötande sexuella rörelser.

Nils Norling ser också det större antalet anmälningar som ett bevis på att polisens och Malmö stads arbete mot sexbrott på festivalen gett resultat.

– Arrangörerna placerade torn i publikhavet för att bättre kunna övervaka publiken. I 17 av fallen kunde också misstänkta personer gripas i anslutning till händelserna. I sju av falken inkom anmälan efteråt.

De personer som greps av polisen fördes alla till polishuset där man fastställde identiteter och höll förhör.

Samtliga försattes senare på fri fot igen.

Straffet för sexuellt ofredande är böter eller fängelse i högst två år.

Malmöfestivalen är Nordens största stadsfestival med cirka 1,4 miljoner besökare. Festivalen startade 1985 och är en föregångare till både Göteborgskalaset och Stockholms Vattenfestival.
