Elev drunknade i
badsjö vid inspark
Micke Ölander

Larmet kom in till SOS kl 16.31 och både räddningstjänst och polis skickades till platsen. Omständigheterna var till en början oklara – pojken skulle ha synts i sjön och sedan försvunnit, hette det.

Enligt tidningen Barometern var det under gymnasieelevernas årliga skattjakt som olyckan inträffade. Andra elever blev vittne till hur mannen i 18-årsåldern började sjunka och ropade på hjälp.

– En tjej försökte hjälpa till men hann inte fram innan pojken sjönk, säger räddningschef Johan Aronsson till Barometern.

Olyckan inträffade vid campingplatsen vid Joelskogen. Där finns också en badplats.

En helikopter sattes in i sökandet efter mannen. Även dykare deltog i arbetet. Kroppen hittades först efter några timmar.

– Strax före 19 påträffades kroppen genom draggning, säger Åsa Emanuelsson.

– Det rör sig om en pojke född 1999. Hans anhöriga är underrättade om dödsfallet.

Den avlidne var elev på Åkrahällskolan i Nybro. Skattjakten är avsedd att vara en slags lustfylld inledning på skolåret. I stället fick skolan aktivera sin krisgrupp under kvällen.

– Det är en elev på skolan. Vi har dragit ihop skolans och kommunens krisgrupp och samlar de av Åkrahällskolans elever som vill i aulan, säger rektor Helén Fredriksson.

– Vi har haft det här många gånger förut, att simma över Linnéasjön eller mellan bojarna. Det är elevrådet som kommer på listan med vad lagen ska göra för att samla poäng under Skattjakten.

Enligt polisen har det inte framkommit någon misstanke om brott. Ärendet hanteras som en drunkningsolycka.
