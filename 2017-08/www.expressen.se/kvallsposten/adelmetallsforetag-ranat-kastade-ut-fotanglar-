Stor polisjakt efter
spektakulära rånet
Simon Larsson

Larmet om rånet kom in till polisen klockan 12.59 under tisdagen. Flera gärningspersoner ska då ha rånat ett ädelmetallsföretag i Helsingborg.

Enligt uppgifter till Kvällsposten var rånarna klädda i vitt med masker över ansiktena.

– De var flera maskerade gärningsmän. Man använde sig av hjullastare för att ta sig in i lokalen, exakt hur man har gjort kan jag inte svara på, säger Jimmy Modin, presstalesperson vid polisens ledningscentral.



LÄS MER: Polisen söker dolda rum i Madsens ubåt



I samband med rånet slängdes fotanglar ut vid både företaget och polishuset i Helsingborg som ligger 400 meter bort från företaget.

– Vi misstänker att det är en avledningsmanöver. Man har kastat ut fotanglar, och även använt sig av någon form av rökutvecklare, säger Jimmy Modin.

– Personal i polishuset uppmärksammade att fotanglarna lades ut och man förstod att något var på gång. Jag förstår det som att man fick bort kedjan så att den inte hann hindra några utryckningsfordon, säger Stephan Söderholm, vid polisens ledningscentral.

Ungefär en kvart senare får polisen in samtal om två bilbränder i Helsingborg. De utbrända bilarna ska ha anträffats på Mejerigatan och Rönbecksgatan, inte långt från det rånade ädelmetallsföretaget.

Nu undersöker man om bränderna har något samband med rånet. Man genomför bland annat en teknisk undersökning de i båda bilarna.

– 15 till 20 minuter efter rånet kom larm om två bilbränder och vi misstänker att bilarna som brunnit är flyktfordonen, vi tror att man har flytt från platsen i bil, säger Jimmy Modin.

Gärningsmännen ska ha varit minst tre personer. De är fortfarande på fri fot och jagas nu av polisresurser från hela Skåne. I sökandet används även en helikopter.

– Det ska handla om minst tre gärningsmän. Vi vet inte hur man fortsatte efter att man lämnat bilarna. Vi har fått in mängder med tips och observationer från allmänheten och flera ställen i Helsingborg har nämnts, säger Stephan Söderholm.

Rånarna uppges ha kommit över guld, men mängden och värdet kan Stephan Söderholm inte uppge.

Ingen person ska ha skadats vid rånet och det är oklart om gärningsmännen varit beväpnade.

– Det har faktiskt inte nämnts om gärningsmännen var beväpnade, men man kan tänka sig att hjullastaren räckte för att skrämma personalen. Det finns många personer som var på plats vid rånet och omkring platsen, så det finns en hel del vittnen som kan berätta om hur rånet gick till, säger Stephan Söderholm.

Polisen bedömer att gärningsmännen planerat rånet i detalj och inte lämnat något åt slumpen.

– Vi bedömer att det är ganska avancerade brottslingar, det här är inget de kokat ihop i går kväll direkt. Det är välplanerat och genomtänkt och ganska uppkäftigt gjort, men vi får se om de lyckas i slutändan. Förhoppningsvis ska de sitta inlåsta snart, säger Stephan Söderholm.

Frida arbetar i en butik som ligger i närheten av gatan där företaget rånades. Hon såg inte rånet själv, men har kolleger som är rejält omskakade efter vad de sett.

– Två av våra anställda såg det, jag själv var inne i butiken och såg det inte. De är fortfarande väldigt omskakade och upprörda efter vad de sett, berättar Frida.
