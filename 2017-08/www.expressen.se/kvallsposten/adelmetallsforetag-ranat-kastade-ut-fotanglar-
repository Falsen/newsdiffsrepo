Stor polisjakt efter
spektakulära rånet
Simon Larsson

Larmet om rånet kom in till polisen klockan 12.59 under tisdagen. Flera gärningspersoner ska då ha rånat ett ädelmetallsföretag i Helsingborg.

Enligt uppgifter till Kvällsposten var rånarna klädda i vitt med masker över ansiktena.

– De var flera maskerade gärningsmän. Man använde sig av hjullastare för att ta sig in i lokalen, exakt hur man har gjort kan jag inte svara på, säger Jimmy Modin, presstalesperson vid polisens ledningscentral.



LÄS MER: Polisen söker dolda rum i Madsens ubåt



I samband med rånet slängdes fotanglar ut vid både företaget och polishuset i Helsingborg som ligger 400 meter bort från företaget.

Dessutom användes någon form av rökutvecklare vid polishuset.

– Vi misstänker att det är en avledningsmanöver. Man har kastat ut fotanglar, och även använt sig av någon form av rökutvecklare, säger Jimmy Modin.

Ungefär en kvart senare får polisen in samtal om två bilbränder i Helsingborg. De utbrända bilarna ska ha anträffats på Mejerigatan och Rönbecksgatan, inte långt från ädelmetallsföretaget.

Nu undersöker man om bränderna har något samband med rånet. Man genomför bland annat en teknisk undersökning de i båda bilarna.

– 15 till 20 minuter efter rånet kom larm om två bilbränder och vi misstänker att bilarna som brunnit är flyktfordonen, vi tror att man har flytt från platsen i bil, säger Jimmy Modin.

Nu jagas gärningspersonerna av polisresurser från hela Skåne. I sökandet används även en helikopter.

– Vi har flera resurser som jobbar med ärendet. Eftersom de här gärningsmännen är fortfarande på fri fot vill vi inte ge dem några fördelar, så hur vi söker vill jag inte gå in på. Vi har flera resurser vid brottsplatsen och som ingår i sökandet efter gärningsmännen, säger Jimmy Modin.

Hur många personer som var inne i lokalen när rånet inträffade är okänt.

Det är även oklart vad rånarna fått med sig från platsen och hur många gärningsmännen var.

– Det finns en del vittnen som vi kommer att prata med under dagen. Vi vill inte gå ut med något innan dess för att påverka vittnenas minnesbilder. Men det är fler än en, säger Jimmy Modin.

– Vi fortsätter skapa en klar bild av rånet genom att prata med vittnen och genomföra teknisk undersökning, både i lokalen och vid de utbrända bilarna.

Frida arbetar i en butik som ligger i närheten av gatan där företaget rånades. Hon såg inte rånet själv, men har kolleger som är rejält omskakade efter vad de sett.

– Två av våra anställda såg det, jag själv var inne i butiken och såg det inte. De är fortfarande väldigt omskakade och upprörda efter vad de sett, berättar Frida.
