Sopbil hängde från E6
– var på väg ner i å
Lars-Olof Strömberg

Larmet om olyckan inkom klockan 12.45 på tisdagen. Olyckan ska ha skett på E6 i norrgående riktning söder om trafikplats Rebbelberga.

Ambulans och räddningstjänst har kallats till olyckan.

– Det är en sopbil som kört in i mitträcket och håller på att ramla ner i Rönne å. Den hänger i räcket, säger Lennart Linderos.

Föraren fördes till sjukhus med ambulans, men ska enligt uppgift inte ha ådragit sig några allvarliga skador. Han ska ha varit vid medvetandet kort efter olyckan – och på egen hand tagit sig ut.

Olyckan påverkade trafiken på platsen. Norrgående riktning stängdes av helt och i södergående riktning stängdes ett fält av under bärgningsarbetet.

Räddningstjänsten hade läget under kontroll, men visste inte riktigt hur man skulle bärga sopbilen.

Därför var vägen avstängd i flera timmar innan sopbilen bärgades.

– Den väger nästan 20 ton och hängde precis i räckena, och det är fem meter ner till ån, och då kommer inte en kranbil att kunna hålla kvar den så man fick ta till två kranbilar och sedan hjälpte vi till med en bil för att hålla i den, säger Ronny Möller, inre befäl på räddningstjänsten i nordvästra Skåne till TT.
