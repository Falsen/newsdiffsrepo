Granne misstänkt
för sexbrott i park
Micke Ölander

Det var den 21 oktober förra året, på dagtid, som den 12-åriga flickan utsattes för det grovt sexuella övergreppet i Pildammsparken. Mannen som gav sig på henne lämnade DNA-spår efter sig.

Men när polisen i Malmö sökte efter träff i DNA-registret hos NFC, Nationellt forensiskt center, fick man ingen träff. Samtidigt misstänkte utredarna att mannen som  genomförde det grova sexuella övergreppet i parken den 21 oktober skulle kunna ha koppling till ett stort antal liknande fall i Malmö som inträffade under 2016.

Tre månader tidigare hade en 14-årig flicka blivit utsatt för ett liknande övergrepp vid Husiegårdens idrottsplats. Den gärningsmannen lämnade också DNA-spår. Men en analys visade att det var två olika personer.

Det gick aldrig att spåra någon av männen trots att Malmöpolisen satte samman särskild utredningsgrupp.

– Vi tar det på största allvar, sa kriminalkommissarie Bo Lundquist som ledde.

Eter att 450 män utan resultat fått sitt DNA jämfört med sexbrottet i Husie respektive Pildammsparken beslöt Malmöpolisen att lägga ned utredningsgruppen.

Gruppen upphörde med sitt arbete i början av juni i år.

Cirka två månader senare, den 2 augusti, utsattes två tonårsflickor för sexuellt ofredande i Pildammsparken. Den här gången hann inte den misstänkte undan, en 32-årig man. Istället greps han av en polispatrull.

Brottet han misstänktes för var inte tillräckligt för att han skulle bli begärd häktad. Men mannen topsades innan han försattes på fri fot. När svaret kom hade man fått träff.

Sju dagar senare greps han som misstänkt för det grova sexuella övergreppet mot den 12-åriga flickan.

Mannen bor inte långt från Pildammsparken tillsammans med sin sambo.

Vid häktningsförhandlingen förnekade han brott och ville bli försatt på fri fot men blev häktad som misstänkt både för sexbrottet den 21 oktober förra året och det som inträffade den 2 augusti i år.

Mannen är tidigare ostraffad, vilket delvis är förklaringen till att han tidigare inte fanns i DNA-registret

– Vi utreder om han kan misstänks för andra liknande brott, säger kammaråklagare Lena Körner till Kvällsposten.

Det finns fortfarande inget spår efter mannen som förgrep sig mot den 14 åriga flickan vid Husiegårdens idrottsplats.
