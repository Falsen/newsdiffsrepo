Paret gick ner 80 kilo ihop
– "Det har varit fantastiskt"
Beri Zangana

Det var förra sommaren som Märta Svensson bestämde sig för att hon skulle genomgå en förvandling. Märtha tog tag i saken och kontaktade Itrim för ett viktminskningsprogram. Då vägde hon 145 kilo. Några månader senare gjorde hennes pojkvän, som då vägde 125 kilo, samma sak.

– Jag kände att jag behövde gå ner i vikt och behövde det mentala stödet. Jag behövde få coachning och lite peppning, säger Märta Svensson.

Genom workshops fick Märta Svensson och John Bruhn lära sig om kost och matvanor. Parallellt tränade de på gym och gick på pass.

Men allt har inte varit enkelt. Under resans gång har Märtha och John upplevt svårigheter. Bland annat har motivationen inte alltid varit på topp.

Då har paret funnits där för att stötta varandra.

– Det har varit många stunder, vissa har varit jobbiga. Då är det bra att ha sin partner som kan pusha en in i det sista, säger John Bruhn.

Att båda två bestämde sig för att göra det tillsammans har underlättat menar Märta Svensson.

– Det har varit roligt, det lättade hemma. Man hade alltid någon som stöttade, säger Märta Svensson.

– Man lär sig mycket av varandra. När någon övning går fel försöker vi rätta varandra och så är det inte alltid som det går. Ibland blir man irriterad, men vi vill alltid pusha varandra så det känns lättare, säger John Bruhn.

Träningen har däremot inte sett likadan ut för Märta och John. För Märtha har målet varit att gå 10 000 steg om dagen kombinerat med pass på gymmet tre till fyra dagar i veckan.

John har tillbringat fler timmar på gymmet. Han märker av skillnaden.

– Det är roligt att se hur stark man blir under den här resan. Nu kan jag springa utan att få ont i knäna, säger John Bruhn.

För Märta Svensson har det blivit mindre träning den senaste tiden. Hon är gravid och paret väntar sitt första barn i januari.

– Jag skulle gå ner mer i vikt men sen blev jag gravid. Det känns fantastiskt, säger Märta Svensson.
