Lördag 19 augusti 2017
Peter Madsens mystiska svar
sekunder före ubåtshaveriet
Maja Strömberg

Fredagen den 11 augusti var Peter Madsens ubåt anmäldes försvunnen med honom själv och den svenska journalisten Kim Wall ombord. Både flera myndigheter och privatpersoner deltog i en massiv sökinsats.

LÄS MER: Detta har hänt i ubåtsincidenten

När Peter Madsen till slut hittades fick han räddas från sin ubåt – som höll på att sjunka. Polisen misstänker att den har sänkts med flit.

Personerna som räddade Madsen var fyra fiskande vänner som upptäckte ubåten av en slump i Kögebukten – nu avslöjar de för först gången hur räddningsinsatsen gick till.

De fyra vännerna hade samlats på fredagen och gett sig ut för att för att fiska i Kögebukten från sin motorbåt. Plötsligt fick en av dem syn på någonting och ropade till de andra att han behövde en kikare.

Han hade fått syn på den efterlysta ubåten Nautilus.

Vid upptäckten ringde vännerna till polisen och när de kom närmare ubåten såg de att den danske uppfinnaren kom upp i ubåtens torn. Det berättar tre av de fyra vännerna för Helsingör Dagblad.

En av vännerna ropade till Madsen och frågade om han var okej och fick svaret att han var det. Uppfinnaren bad dock de fyra vännerna att stanna sin båt eftersom det fanns något "han bara skulle ner och försöka fixa", berättar de.

Efter en minut kom uppfinnaren tillbaka upp i tornet och ubåten började samtidigt sjunka snabbt berättar vännerna.

Peter Madsen räddades till motorbåten och förklarade för hobbyfiskarna att han hade försökt reparera en ventil till ballasttanken men att ett handtag hade gått itu och att ubåten därför förlist.

Uppfinnaren fick prata med polisen över telefon som frågade om det funnits andra ombord på båten. Madsen ska ha sagt att han var ensam och att han satte i land Kim Wall på Refshaløen vid 22.30 kvällen innan. Hans räddare på båten erbjöd honom torra kläder, filtar eller att få ringa telefonsamtal. Men han ska ha avvisat alla erbjudanden.

– Om det är okej med er, vill jag bara få gå in i mig själv för ett ögonblick, sa Peter Madsen enligt vännerna, skriver Helsingörs Dagblad.

Direkt efter att Peter Madsen förts i land tog polisen med honom till förhör och några timmar senare misstänktes han för att ha tagit livet av den svenska journalisten Kim Wall. Vännerna ska ha delgivit sin berättelse om räddningsaktionen för polisen under förundersökningen av händelsen.

Dagen efter, på lördagen, höll rätten i Köpenhamn en häktningsförhandling bakom stängda dörrar och Peter Madsen häktades för "uagtsomt mandrab under særligt skærpende omstændigheder", ungefärligt översatt till grovt vållande till annans död. Madsen har senare ändrat sin första historia om att han satt i land journalisten på torsdagen. Vad hans nya förklaring innehåller är dock ännu okänt för offentligheten.

Den prisbelönta journalisten Kim Wall saknas fortfarande och under torsdagen gick polisen ut med ett pressmeddelande om att man framför allt söker efter en kropp och inte ha några större förhoppningar på att finna henne vid liv.
