Panik på SAS-plan –
tvingades störtdyka
Lars-Olof Strömberg

Det var på onsdagsmorgonen som det aktuella planet fick problem strax efter starten från Billunds flygplats i Danmark.

Ombord ska det ha funnits 55 passagerare och destinationen var Stockholm.

En av resenärerna berättar för Ekstrabladet att flygturen började helt normalt, men att det redan efter några minuter inträffade något.

– Personalen ombord hade just startat serveringen till oss passagerare när vi märkte att det plötsligt slog lock för öronen, säger han.

Tio sekunder senare ska ljuset i kabinen ha slocknat. Sedan hördes ett kraftigt ljud varpå hela kabinen snabbt rökfylldes.

Vid det tillfället ska flygplanet, en Bombardier CRJ-900LR, ha nått upp på sextusen meters höjd.

En utskrift från Flightradar24 visar, enligt Ekstrabladet, att planet därefter störtdök till en höjd på tretusen meter på knappt tre minuter.

Planets syrgasmasker föll ut över passagerarna.

– Det var verkligen rädda passagerare ombord. Jag trodde själv vi skulle störta och omkomma, säger en av resenärerna, enligt tidningen.

Under de dramatiska minuterna ska även kaptenens samtal med markkontrollen ha hörts ut bland passagerarna.

De kunde bland annat höra hur markkontrollen gjorde klart för nödlandning. Flera av passagerarna vittnar om paniken ombord.

– Vi skulle sitta med huvudena ner mellan benen. Det där gjorde vi under en lång stund.

När planet kommit ner under 10 000 fot blev passagerarna informerade om att de kunde plocka av sig syrgasmaskerna. Flera av resenärerna ska då ha upptäckt att de varit helt blå i ansiktena.

Därefter ska flygturen ha normaliserats och flygplanet fick order om att fortsätta på rutten till Arlanda - dock skedde det på tretusen meters höjd ända fram till landningen i Stockholm.

På Arlanda ska landningen ha skett utan problem. Inga personer ska heller ha kommit till fysisk skada under flygturen.

Flera passagerare har dock efteråt vittnat om den obehagliga resan där både både kall fuktig luft utifrån blandades med varm luft inifrån kabinen.

SAS har bekräftat att det aktuella planet haft problem och att det fanns 55 passagerare ombord.

– Det vi fått veta är att piloten efter start fått en indikation på att det fanns ett för lågt tryck i kabinen. Han har då valt att utlösa syrgasmaskerna. Det sker samtidigt som planet sjunker till säker höjd under 10 000 fot, säger SAS presstalesperson Randi Braasch till Ekstrabladet.

Braasch kan förstå om passagerarna upplevde nedstigningen som våldsam.

– Normalt vid en landning är nosen på flygplanet ett par grader under horisonten. I det här fallet har det varit lite mer.

Under den här proceduren ska flygplanets hastighet ha varit 700 kilometer i timmen. Flygplanet ska ha landat strax före klockan åtta på morgonen på Arlanda.
