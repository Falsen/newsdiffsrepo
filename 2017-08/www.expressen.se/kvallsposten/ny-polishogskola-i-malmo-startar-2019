Ny polishögskola i
Malmö startar 2019
Karin Selåker Hangasmaa

Det var på Socialdemokraternas partikongress i våras som beskedet kom. Regeringen utlovade både 10 000 nya anställda inom polismyndigheten till år 2024 och en ny polishögskola till Malmö.

När utbildningen skulle komma i gång var däremot oklart.



LÄS MER: Kommunalrådet vill ha polishögskola i Malmö





Men under en rundvandring på den brottsdrabbade Norra Grängesbergsgatan i Malmö lämnar nu justitieminister Morgan Johansson besked, skriver Sydsvenskan.

– Planen är att polishögskolan ska komma i gång redan vårterminen 2019. Det betyder att den som vill bli polis kommer att kunna söka in redan nästa år, säger Morgan Johansson.

Polishögskolorna i Växjö, Stockholm och Umeå har länge haft svårt att fylla platserna med kvalificerade studenter. Varje år har runt ett hundra platser stått tomma.

Med en polishögskola i Malmö hoppas man locka en ny grupp studenter till att söka utbildningen.



LÄS MER: Billström (M) vill ha polishögskola i Rosengård



Katrin Stjernfeldt Jammeh (S) är kommunstyrelsens ordförande i Malmö. Hon har länge påtalat behovet av en polishögskola i Malmö.

– Det här är otroligt viktigt för både Malmö kommun och polisen i Malmö. Jag har varit angelägen om att vi ska få snabbt besked, säger hon.

Även Malmös polismästare Stefan Sintéus välkomnar beslutet.

– Det är viktigt för Malmö att ha poliser med sina bopålar i Malmö. Som förstår staden och den problematik som finns här, säger han.
