Tisdag 22 augusti 2017
Kollegans svar på två
av gåtorna med ubåten
Maja Strömberg

Kim Wall är fortfarande saknad och det råder många oklarheter kring Peter Madsens sista seglats med ubåten innan den sjönk till havets botten.

Två av frågorna som dykt upp i fallet är dels varför ubåten färdades utan tända lyktor mitt i natten samt varför Peter Madsen försvann ner i ubåten precis innan han skulle räddas.

Christoffer Meyer, Peter Madsens vän och samarbetspartner på Raket-Madsens Rymdlaboratorium, svarade under lördagen på frågor i Ekstrabladet om ubåten. Enligt honom är det inte konstigt att ubåten åkte utan belysning sent på natten och var nära att krocka med ett lastfartyg.

– När UC3 Nautilus sjösattes år 2008, hade hon inga lyktor. Hon har aldrig haft några fastmonterade. Man konstruerade några avtagbara lyktor i samband med förberedelserna inför Bornholmsturen 2010. Jag kan inte minnas att jag någonsin har sett dem i bruk eller träffat på dem sedan dess, säger Christoffer Meyer, som även är en av dem som hjälpte till att bygga ubåten.

Meyer vill inte heller ge sin teori om varför Madsen körde båten på ytan mitt i natten, i mörkret. Han svarar bara att Madsen har massvis av sjötimmar bakom sig och är den enda som kan köra Nautilus helt själv.

Enligt Meyer finns inte heller någon dykarsluss, eller liknande, det vill säga extra utgång i båten. Han kan inte heller inte svara på hur länge eller hur långt Madsen kan ha kört under vatten utan uppger att det beror på situationen. Att Madsen försvann ner i båten efter att han blivit lokaliserad och att ubåten sjönk kort därefter, kan ha en förklarlig orsak enligt vännen.

– Under seglats är det helt normalt att man kontinuerligt tittar till exempelvis dieselmotor samt temperaturmonitorer av olika lager och växlar. Detta görs i maskinrummet, så han måste lämna sin plats i tornet. Det är bara Peter Madsen som vet varför han vid den tidpunkten går ner i Nautilus, säger Christoffer Meyer till tidningen.

Samtidigt har försvarets ubåtsexpert konstaterat att ubåten sänktes med flit.

Under häktningstiden, som löper till minst 5 september, har Peter Madsen besöks- och brevkontroll. Det är bara en liten grupp som har fått möjlighet att besöka honom och Christoffer Meyer är inte en av dem.

Vännen berättar dock att Madsens frånvaro märks tydligt på Rymdlaboratoriet på Refshaleøn. Just nu kör man på lågvarv men har olika projekt som man fortsätter arbeta med. Han berättar att personerna som jobbar vid RML kommer utvärdera situationen efterhand saker och ting faller på plats. Han lägger till att hans tankar går till Kim Walls anhöriga.

– Jag tänker mycket på de anhöriga till Kim Wall och jag hoppas för allas skull att vi snarast får alla fakta och därmed klarhet i vad som är sanningen i detta hemska fall, säger Christoffer Meyer till Ekstrabladet.
