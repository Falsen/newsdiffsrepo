JUST NU: Olycka på E22
– två personer till sjukhus
Karin Selåker Hangasmaa

Larmet om olyckan kom 16.20 på tisdagen. Flera fordon ska vara inblandade i en krock på E22. Olyckan inträffade i norrgående färdriktning, mellan Gårdstånga och Lund.

– Det är fyra bilar som är inblandade, säger Stephan Söderholm vid polisens ledningscentral.

Det råder för närvarande totalstopp i norrgående riktning, enligt polisen.

Polis, räddningstjänst och ambulans skickades till platsen. Under räddningsarbetet stängdes den norrgående körbanan av helt.

Enligt polisen sitter en person fortfarande kvar i en av bilarna och räddningstjänsten klipper upp taket på fordonet för att genomföra ett säkert uttag av patienten.

– Två personer kommer att föras till sjukhus i ambulans, men skadeläget för dem är oklart, säger Stephan Söderholm.

Bärgare är beställd till platsen och personal från Trafikverket kommer att sanera vägbanan.
