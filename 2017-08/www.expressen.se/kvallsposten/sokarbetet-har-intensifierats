Sökarbetet har intensifierats
Alexander Vickhoff

Under onsdagen var ett tiotal dykare i vattnet i det område där kvarlevor hittades tidigare i veckan. En DNA-analys visade under onsdagen att DNA-prov från kvarlevorna matchar DNA som säkrats från Kim Wall som varit försvunnen sedan hon gav sig ut med fritidskonstruktören Peter Madsens egenbyggda ubåt i Öresund för snart två veckor sedan. Peter Madsen kunde räddas från ubåten i samband med att den sjönk i Kögebukten och han misstänks nu för att ha orsakat Kim Walls död.

Enligt Köpenhamnspolisen söker man nu efter ytterligare spår kopplade till Kim Wall. Man fokuserar på de delar av Amager där kvarlevorna från den svenska journalisten tidigare hittats. I ett första läge är föresatsen att söka av en kustremsa på sammanlagt 16 kilometer på Amagers västa och södra delar.

– Det är där vi letar. Men man söker även över stora delar av Kögebukten, säger utredningsledare Jens Möller till danska Ritzau.

Under torsdagen fortsätter eftersökningarna i området. Sökarbetarna arbetar i grupper om två och letar systematiskt igenom området längs med strandkanten. Gången är sådan att om något fynd görs fryser man situationen och låter polis säkra spår innan övrig personal får närma sig platsen.

Polis söker fortfarande efter kvarlevor från Kim Wall och man har även efterlyst de kläder hon bar när hon försvann, bland annat en orange blus, en mönstrad svart-vit kjol och ett par vita tennisskor.

Polisen uppmanar även allmänheten, hundägare, cyklister och motionärer, som uppehåller sig i det aktuella området att bara vaksamma.
