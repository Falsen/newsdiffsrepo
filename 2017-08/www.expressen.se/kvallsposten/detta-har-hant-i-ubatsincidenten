Lördag 19 augusti 2017
Detta har hänt i
ubåtsincidenten
Maja Strömberg

Torsdag 19.00: Ubåten lämnar Köpenhamns hamn enligt flera vittnen som berättar samstämmigt om ubåtens färd. I ubåtstornet ses Kim Wall tillsammans med Peter Madsen.

Fredag 00.00: Runt midnatt sågs ubåten av ett vittne ombord på ett handelsfartyg, skriver polisen. Ubåten passerade bara 30 meter handelsfartyget och hade då helt nedsläckta lanternor, uppger vittnet för Aftonbladet.

Fredag 02.30: Kim Walls pojkvän anmäler ubåten saknad till Joint Rescue Coordination Center eftersom Kim inte var tillbaka.

Fredag 02.51: Lyngby Radio försöker förgäves få kontakt med ubåten.

Fredag 03.39: JRCC går ut med larm om att båten kan ha förlist.

Fredag 07.11: Lyngby Radio skickar ut ett larm till fartygen i Öresund om att att hålla koll efter en ubåt.

Fredag 10.14: JRCC får ett larm från ett skepp att ubåten befann sig söder om Drogden Fyr utanför Køgebukten.

Fredag 10.39: Peter Madsen larmar en räddningshelikopter och förklarar att han har kurs mot Köpenhamn, men har tekniska bekymmer.

Fredag 11: Peter Madsen räddas från ubåten. Han står vid i tornet. Kort därefter sjunker fartyget.



Fredag 11.30:  Peter Madsen förklarar att han fick tekniska problem och att något gick fel när han försökte laga det.  Dansken fördes till polisstation där han förhördes – precis som familjemedlemmar till Kim Wall blev.

Fredag eftermiddag: Dykare försökte undersöka ubåten, men lyckades inte ta sig in.

Fredag 17.44: Köpenhamnspolisen skickar ut ett pressmeddelande om att Peter Madsen misstänkts för mord alternativt dråp.

Lördag 10.00: Häktningsförhandling mot Peter Madsen inleds. Iklädd joggingbyxor och en blå T-shirt lyssnar han på när åklagaren läser upp anklagelserna. Madsen säger efter förhandlingen "att han har något att berätta".

Lördag 15.00: Den andra delen av häktningsförhandlingen drar – en timme försenad – i gång. Den hålls inför lyckta dörrar eftersom delar av information är av känslig karaktär.

Lördag strax innan 17.00: Peter Madsen häktades, misstänkt för Kim Walls död. Han häktas i 24 dagar.

Lördag strax innan 19.00: Ubåten fraktas i riktning mot hamnen i Köpenhamn.

LÄS MER: Ubåtskaptenens vän: "Jag är skakad"



Lördag, kring 22.30: Ubåten når Nordhavnen i Köpenhamn.

Lördag, midnatt: Ubåten lyfts ur vattnet med hjälp av trossar. Kring 00.30 hänger den ovanför vattenytan.

Söndag, kring 01.00: Ubåten lyftes upp i trossar och placerades på kajen. Omkring en halvtimme senare placerades ubåten på en lastbil.

Söndag, 07.00: Ubåten lossades från lastbilen och färdades i väg för teknisk undersökning.

Söndag, 08.00: Ubåten ställs upp utanför en hangar där den tekniska undersökningen påbörjas.

Söndag, 12.00: Polisen meddelar att man inte har hittat något i ubåten och att sökandet fortsätter. Båtfolk uppmanas att hjälpa till i sökandet efter Kim Wall. Polisen meddelar också att ubåten verkar ha sänkts med avsikt.

Söndag, 17.00: Danska försvarsmakten vill flyga i svenskt luftrum i sökandet efter Kim Wall och söker tillstånd från svenska försvarsmakten.

Söndag, 19:26: Sökandet i vattnet avbryts – utan att några fynd har gjorts, meddelar danska polisen.

Måndag, 08.48: Peter Madsen överklagar inte häktningsbeslutet och accepterar därmed häktningen på 24 dagar.

Måndag, förmiddag: Efterlysningen efter Kim Wall utökas och hon är nu internationellt efterlyst.

Måndag, förmiddag: Danska försvaret deltar med ett flygplan i sökandet efter Kim Wall.

Måndag, 14.28: Danska polisens tekniska undersökning visar att ubåten sänktes avsiktligt.

Tisdag, förmiddag: Flera farkoster från Sjöräddningssällskapet i Barsebäckshamn beger sig ut i Öresund för att söka efter Kim Wall.

Tisdag, 21.00: Under kvällen samarbetade de svenska båtarna med den danska sjöräddningen. Framåt kvällen gick de danska åter mot Köpenhamns hamninlopp medan de svenska låg kvar.

Onsdag, förmiddag: Tingsrätten ändrar brottsrubriceringen för den häktade ubåtsägaren Peter Madsen, skriver danska tidningen Ekstrabladet. Han misstänks nu för den danska motsvarigheten till grovt vållande till annans död på den försvunna svenska journalisten Kim Wall – ett brott som kan ge upp till åtta års fängelse.

Onsdag, förmiddag: Sökandet efter Kim Wall fortsätter ute på Öresund. Enligt före detta överåklagare Sven-Erik Alhem kan det vara direkt avgörande för saken hur det går med sökarbetet.

– Det är frågan om det kan leda till något mål eller inte. Om hon inte lever och man inte hittar en kropp så är jag mycket tveksam. Det vore fruktansvärt, säger Alhem.

Onsdag, kväll:Dansk sjöräddning berättar att man, liksom sina svenska kolleger, fått order om att avsluta sökandet efter Kim Wall. Samtidigt berättar utredningsledare Jens Möller att ett team av experter försöker reparera "ubåtens hjärna", den elektronik som visar var ubåten färdats. All utrustningar har förstörts av saltvatten, men polisen tror att det finns en chans att det kan räddas. Torsdag lunch:Jens Möller, chef på Köpenhamnspolisens mordenhet, berättar, i ett förinspelat pressframträdande, att dansk polis utgår från att Kim Wall är död.

– Vi letar efter en död person, säger Jens Möller.

Dansk polis efterlyser samtidigt ytterligare upplysningar om var ubåten kan ha befunnit sig under torsdagskvällen och natten till fredagen i förra veckan då Kim Wall försvann. Man berättar även att man dykt efter Wall i Kögebukten söder om Köpenhamn.
