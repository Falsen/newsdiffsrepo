Tisdag 22 augusti 2017
GW: Peter Madsen har
erkänt ett grovt brott
Elvira Lagerström Dyrssen

På måndagsförmiddagen gick den danska polisen ut med att Peter Madsen har erkänt vad som hände under den omtalade ubåtsfärden, då den svenska journalisten Kim Wall försvann. Enligt Madsen råkade Kim Wall ut för en olycka ombord på fartyget och dog.

Därefter ska Peter Madsen ha dumpat kroppen till havs någonstans i Køge–bukten. Polisen tror att Madsen talar sanning.



LÄS MER: Kim Walls försvinnande – det här har hänt



Leif GW Persson ställer sig skeptisk till Madsens historia. Han tror att Madsen har mördat Kim Wall.

– Sannolikt har hon blivit mördad, de har kommit ihop sig om något. Det är en oplanerad gärning, motivet vet jag inte, säger Leif GW Persson.

Madsens uttalande om olyckan kan försvåra för honom, tror kriminologiprofessorn.

– Hans situation börjar bli problematisk. Skulle det vara så att det i själva verket inte handlar om en olycka, utan snarare om ett dråp eller ett mord, då kan straffet bli minst tio år längre, säger Leif GW Persson.



LÄS MER: Polisens besked om den hittade kroppen



På måndagskvällen larmades polisen om en kropp vid strandkanten i närheten av där Peter Madsen hittades i sin sjunkande ubåt. Han har tidigare inte trott att man skulle hitta någon kropp efter Kim Wall, och ännu är det inte klarlagt om det är hennes kvarlevor som hittats. Men om det är det tror GW att fyndet som gjorts räcker för att fastställa dödsorsaken.

Leif GW Persson menar också att det är möjligt att det handlar om Kim Walls kropp. Rent tidsmässigt är det troligt att Kim Walls kropp skulle kunna hittas nu, enligt professorn.

– Sådana här erkännanden sker alltid gradvis. De brukar anpassas till den bevisning som finns. Men om det nu visar sig att det är hon, vilket jag tror det är, då får han det väldigt knepigt. Han har ju redan nu vidgått att han har kastat henne i havet.
