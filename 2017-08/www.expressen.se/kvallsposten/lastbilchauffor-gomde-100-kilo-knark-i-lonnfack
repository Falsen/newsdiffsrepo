Lastbilchaufför gömde
100 kilo knark i lönnfack
Simon Larsson

Officiellt var lastbilschauffören på väg norrut i Sverige för att leverera metalldelar till ett företag, enligt Sydsvenskan.

Men redan vid tullen in till Sverige stoppades mannen i slutet av december förra året. Gömt i ett lönnfack hade mannen 98,8 kilo cannabis.

Exakt var knarket kommer i från – eller var på väg –  har inte förundersökningen kunnat visa. Men enligt åklagaren begick chauffören brottet uppsåtligen.

I bevisningen mot mannen ingår bland annat lastbilschaufförens färdväg, en handling från lastningen i Holland och leveransdatum. Dessutom vill åklagaren  att tingsrätten ska ut och titta på lastbilen. Åklagaren hävdar att det inte går att få loss knarket från lönnfacket utan lastbilschaufförens vetskap.

– Det förvarades i ett utrymme som man kan komma åt utifrån fordonet, säger åklagare Måns Biörklund till Sydsvenskan.

Knarket – som låg förpackat i tio förpackningar – säljs, enligt Sydsvenskan för fem-tio miljoner kronor på gatan.

Nu har den 37-årige mannen åtalats vid Malmö tingsrätt. Åklagare Måns Björklund yrkar på fem års fängelse för grov narkotikasmuggling.

Lastbilschauffören nekar till brott, och uppger att han inte hur knappt 100 kilo cannabis hamnat i lönnfacket på lastbilen.

– Han uppger att han inte har någon vetskap om varför narkotikan ligger där, säger Måns Biörklund till Sydsvenskan.
