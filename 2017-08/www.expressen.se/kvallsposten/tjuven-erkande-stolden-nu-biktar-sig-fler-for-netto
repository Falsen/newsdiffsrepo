Tjuven erkände stölden –
nu "biktar" sig fler för Netto
Joel Snöbohm

De flesta har nog gjort något som gnager i samvetet.

Men alla har nog inte samma heder som den mystiska tomglastjuven som skickade ett brev till danska Netto.

Brevskrivaren erkänner att han eller hon stulit tomflaskor från affären – en handling som uppenbarligen skavt i gärningsmannens samvete.

"Jag har i min barndom stulit tomflaskor från er.", står det i brevet.

Stölderna ska ha skett mellan 1995 och 1997 och nu – 20 år senare vill brevskrivaren avlägga en bikt och kompensera matvarukedjan ekonomiskt.

"Vänligen inkludera pengarna som jag skickat i era räkenskaper. Beloppet är inte stort men bördan på mitt samvete har alltid varit tungt.", står det i brevet följt av ett förlåt:

"Jag beklagar och hoppas att ni kan förlåta."

Nu har Netto lagt upp ursäkten på Facebook och skriver att brevskrivaren härmed är förlåten.

Sedan fortsätter meddelandet med en mening som fått en komisk effekt i kommentarsfältet:

"Om andra sitter hemma med ett dåligt samvete är det härmed fritt fram att bli av med det."

Frågan är om Netto hade tänkt sig att facebookanvändare skulle börja erkänna saker som inte alls har med matvarukedjan att göra i kommentarsfältet.

Bland annat erkänner en användare att det var hon som drack upp den sista spriten för fem år sedan:

"Kära Benedicte, det var jag som drack det sista ginet på högskolan år 2012. Kan du förlåta mig?"

En mamma erkänner att hon stulit godis från sin dotter:

"Kära Sille, ja, det var jag som åt upp ditt godis när du var liten och somnat innan du ätit det själv. Förlåt, jag kände mig som världens sämsta mamma som ljög om det här för dig."

En tredje erkänner att det var hon som förstörde sin väns ljusslinga. En fjärde erkänner att det var han som åt upp chokladen i en adventskalender och påstod att det var ett produktionsfel.

Och många, många fler väljer att lätta sina samveten i Nettos kommentarsfält.
