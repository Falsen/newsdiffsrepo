Julia lämnade partiet:
"Det sköts bedrövligt"
Elvira Lagerström Dyrssen

Sedan nionde klass har Julia Klingberg, nu 21 år gammal, varit aktiv inom Moderaterna. Som 18-åring blev hon invald i kommunfullmäktige i Höganäs – vilket gjorde henne till den yngsta ledamoten i Höganäs fullmäktige någonsin. Julia Klingberg gick med i partiet för att hon trodde på Moderaternas värderingar, men har på senaste tiden blivit allt mer skeptisk till hur partiet har skötts.

– När jag gick med i partiet gjorde jag det för att Moderaterna speglade mina åsikter. Jag tror på lag och ordning, ett bidragstak, fri företagsamhet och individuell frihet. Det är fortfarande både min och partiets grunduppfattning om hur samhället bör se ut, men på den senaste tiden tycker jag att Moderaterna har tappat all sin trovärdighet, säger Julia Klingberg.

Under augusti avsade hon därför sig alla uppdrag inom partiet, för att tydligt ta ställning emot den senaste tidens blåsväder.

– Att Moderaterna har avsatt sin egen partiledare och smutskastat henne i medierna är rent bedrövligt. Anna Kinberg Batra har inte fått stödet hon förtjänar. Jag kan inte företräda ett parti som behandlar sin första kvinnliga partiledare på det här sättet.

Julia menar att det behövs en debatt om hur pådraget kring Anna Kinberg Batras avgång har skötts.

– Jag är inte ute efter att tala nedvärderande om partiet, däremot vill jag ha ett samtal om problemen. Moderaterna har trassel internt, det behöver partiet se över.

Julia Klingberg tror att de sjunkande opinionssiffrorna har varit en bidragande orsak till det rådande kaoset inom partiet.

– Moderaterna har präglats av dåliga opinionssiffror en längre tid. Jag tror att människor i partiet har blivit rädda av det, vilket resulterade i personangrepp mot Kinberg Batra. Vi sänker oss själva genom det här beteendet, säger hon.

Att partiet saknar gemensamma mål är också någonting som Julia menar sätter käppar i hjulet för deras framgång.

– Olika län har sagt olika saker om Anna Kinberg Batras avgång, det har inte skötts på ett snyggt sätt. Partiets budskap och politik har hamnat i skymundan i samband med allt drama. Om Moderaterna ska kunna vinna valet behöver vi en övergripande bild som alla är överens om.

Under sina år som politiskt aktiv har Julia Klingberg stött på en del svårigheter på grund av sitt kön.

– Det är inte helt lätt att syssla med politik när man är kvinna. Jag märkte fort att det inte är särskilt jämställt, därför känner jag också extra sympati för Anna Kinberg Batra. Tjejer borde få ta mer plats i politiken, även om det blåser lite.

Julia Klingberg upplever att hennes politiska synpunkter vissa gånger blivit sekundära och att fokus i stället hamnat på hennes utseende.

– Jag tycker generellt att man får ta mer skit som kvinna. Dessutom har jag varit med om att både mitt utseende och mitt klädval har blivit kommenterat – men det som jag faktiskt har sagt och stått för har hamnat i skymundan, säger hon.

En tid framöver ska Julia fokusera på sina juridikstudier.

– Studierna går inte att kombinera med politiken, därför har jag valt att lägga min tid på utbildningen. Någon gång i framtiden vill jag gärna komma tillbaka, men just nu vill jag göra en tydlig markering.
