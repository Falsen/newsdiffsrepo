Ikea-bordet exploderade
av sig själv – efter fyra år
Martin Hardenberger

Som tur var befann sig familjen på bottenvåningen när de hörde den kraftiga smällen.

– Det lät som en explosion och vi var livrädda att det var något av barnen som var där uppe och hade vält en bokhylla eller någonting. Vi sprang upp och väl där såg vi att det bara var glas överallt, berättar Tobias Bergström, 47.

– Det var en väldig förvirring tills vi förstod att det hade självexploderat.

Modellen heter "Glasholm". Bordet består av en äggmönstrad glasskiva gjort av härdat glas. I par med benbockar blir det hela ett enkelt skrivbord.

Familjen Bergström köpte ett sådant bord för fyra år sedan och placerade det i sovrummet. På söndagen sa det bara kras. Tobias och hans hustru sprang upp för trappan, men som tur var befann sig inget av parets tre barn (10, 13 och 17 år gamla) i rummet.

– Det är ingen tvååring som kryper omkring, men det är klart att man blir orolig.

Garantin på bordet gick ut för drygt ett år sedan och Tobias är tydlig med att han inte är ute efter någon ersättning för bordet, som de faktiskt knappt använt.

Däremot så är han aningen fundersam över hur Ikea bemött händelsen.

Tobias skrev ett inlägg på möbeljättens Facebook-sida.

– Svaret var respektfullt och konsekvent, men jag blir förvånad över att man säger att detta är ett känt fenomen och att man trots det inte vill varna mer än vad man gör. Det ligger inte i linje med hur jag ser på Ikea som producent av säkra produkter. De står ju högt i kurs hos mig.



LÄS MER: Vilda debatten kring Ikeas påslakan



Timmar av städning väntade hemma hos familjen Bergström. De vill ju så klart inte riskera att skära sig framöver.

– Man blir lite orolig över hur Ikea svarar. Jag gjorde ett inlägg för att påtala vad som hade hänt och då skriver de i sitt svar, och även på Ikea.se, att när härdat glas går sönder på det här sättet så ska det vara i stora bitar som inte är vassa.

– Jag lovar att jag sopade upp väldigt, väldigt många små och väldigt vassa bitar. Jag kan bara säga att det inte är ofarligt med härdat glas.

Tobias berättar att han tagit till internet och Google för att se om andra varit med om liknande incidenter. Och han har hittat fler exempel. Inte minst i USA och Kanada, det har också varit ett antal fall i Storbritannien.

– Som jag sa är jag är inte ute efter kompensation, däremot så är det intressant att meddela folk att bord kan explodera, det hade jag absolut ingen aning om innan detta inträffade.

På Tobias bilder ser man tydligt hur hela hemmet är fyllt av Ikea-produkter. Inte bara bärkassarna är från Ikea. Även påslakanet, sopborsten och lampan kommer från varuhuset.

– Vi är en riktig Ikea-familj, det är vi, avslutar han med ett skratt.

Ikeas presschef Jakob Holmström beklagar vad som hänt.

–  Vår högsta prioritet är högsta säkerhet på våra produkter, så folk kan känna sig säkra. Då är det olyckligt när en sådan här sak händer.

– När vi får in skador av den här typen så gör vi alltid utvärderingar på det. Vi har ett väldigt rigoröst system som fångar upp den här typen av skador. Ser vi att det finns ett systematiskt fel så vidtar vi omedelbart åtgärder. Nu vet jag inte om det här är ett systematiskt fel ännu. Vi gör om och gör rätt om det finns ett behov för det.
