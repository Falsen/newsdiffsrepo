Lördag 19 augusti 2017
Sex fordon i krock på E6
– en bil över vägbanan
Maria Rydhagen

Första larmet kom klockan 10.10 och en räddningsinsats är på väg.

En kollision mellan tre bilar har skett på E6 vid trafikplats Helsingborg södra.

Vid sammanstötningen har en bil hamnat så illa att den blockerar trafiken.

– En av bilarna ska ha snurrat runt, och ställt sig över hela vägbanan, säger Jimmy Modin vid polisen region syd.

Det kan vara skäl att välja annan väg för den som kör mot Helsingborg och norrgående.

– Bärgare är på väg. Det är nog svårt att ta sig förbi där just nu, säger Jimmy Modin vid polisen region syd.

Skadeläget för passagerarna i de tre bilarna är oklart.

Knappt en timme senare krockade ytterligare tre bilar, också på E6. Orsaken var att vägen var svårframkomlig efter den första olyckan.

Även denna krock skedde i norrgående riktning, en bit söder om den första olyckan.

"Vägen är helt avstängd vid olycksplatsen och trafiken leds av via avfart Rydebäck", meddelar polisen.
