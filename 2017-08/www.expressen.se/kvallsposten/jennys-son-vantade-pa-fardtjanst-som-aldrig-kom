Jennys son väntade på
färdtjänst som aldrig kom
Simon Larsson

Enligt en färdtjänstchaufför som Kvällsposten pratat med dök inga bokningar upp på färdbilarnas skärmar under onsdagsmorgonen.

Anledningen var att Skånetrafikens bokningssystem låg nere. Hur många som drabbats är okänt.

Men en av dem som drabbades var Jenny Klings son, som under morgonen stod och väntade utanför bostaden i Hörby.

– Han brukar gå ut tio minuter innan färdtjänsten kommer. Min son stod där i en timmes tid och ingen har ringt. Om inte jag hade uppmärksammat det hade han stått där hela dagen, säger Jenny Kling, som själv körde honom till skolan.

– Just idag var jag hemma eftersom jag är mammaledig. Men det händer ju att jag åker i väg samtidigt som han gör.

120 av Skånetrafikens 350 fordon påverkades, enligt Helsingborgs Dagblad.

När det automatiserade bokningssystemet lades ner gjordes bokningarna manuellt. Bokningarna för färd- och sjukresor ringdes ut till förarna från centralen.

Men Jenny Kling fick inget samtal – och hon är nu kritisk till Skånetrafiken.

– Om de hade gått ut med att "din resa är inställd", då vet man att det inte kommer en bil och då kan man lösa det. Då kan jag förstå det. Men de har inget back up-plan. De har ju ett ansvar, säger Jenny Kling.

– De som har färstjänst är ofta utsatta. Det är jättemånga som inte klarar det själv och är omyndiga. Barn som kan ha funktionshinder väntar på taxin. De kan ha svårt att sköta en mobil, och då väntar de på en bil som aldrig kommer.

Skånetrafiken kan inte under onsdagsförmiddagen svara på varför ingen gav Jenny Kling ett besked, eller hur back up-planen ser ut.

– Vi kan bara beklaga att någon blivit drabbad av det här. De är välkomna att höra av sig till vår kundtjänst, säger Anders Ståhlhammar vid Skånetrafikens pressjour.

Sedan nio-tiden på onsdagsmorgonen fungerar bokningssystemet, men följdförseningar kan uppstå.
