Tisdag 22 augusti 2017
Dansk polis: Så bokade Kim
Wall möte med Peter Madsen
Beri Zangana

En vecka har gått sedan den svenska journalisten Kim Wall anmäldes försvunnen av anhöriga. Det var förra torsdagen som hon följde med uppfinnaren Peter Madsen i hans egentillverkade ubåt Nautilus ute i vattnet i Öresund.

Klockan 02.30 på fredagen rapporterades ubåten försvunnen och vid 10.45 meddelade danska försvaret att ubåten hittats i Kögebukten. Madsen ska ha varit ombord och hittades välbehållen.

Peter Madsen har häktats misstänkt för grovt vållande till annans död, men när den bärgade ubåten undersöktes av polisen natten mot söndagen hittades ingen kropp. Den tekniska undersökningen tyder på att ubåten sänkts med avsikt meddelade polisen. 30-åriga Kim Wall är fortsatt försvunnen.



Familjen: "De värsta dagarna i vårt liv"

Jens Möller, chef på mordenheten hos Köpenhamnspolisen, har undersökt mejlkontakten mellan Kim Wall och Peter Madsen.

Mejlen visar på en strikt professionell kontakt mellan dem, menar han.

– Vi har en e-postkorrespondens mellan dem där de är överens om att de ska segla med ubåt för att hon ska skriva ett porträtt av Peter Madsen. Det indikerar att de har haft en professionell kontakt, säger Jens Möller till danska TV2.

Enligt Jens Möller bodde Kim Wall och Peter Madsen relativt nära varandra men det finns inga bevis på att de skulle vara bekanta med varandra sedan tidigare.

Det förekommit spekulationer om att händelsen är arrangerad av Peter Madsen för att få publicitet skriver danska TV2. Bakgrunden är bland annat att Peter Madsen själv i en intervju från 2014 diskuterade sådana planer. Men det tillbakavisar polisen bestämt.

– Jag är mycket övertygad om att det inte är det. Ingenting tyder på att det skulle vara det, säger Jens Möller.

I ett nytt uttalande från Peter Madsens advokat Betina Hald Engmark säger hon att Peter Madsen vill ge polisen tid och undersöka frågan i botten, och att det är därför han har accepterat häktningen på 24 dagar.

– Min klient har inget att dölja, och från början har han en önskan att samarbeta med polisen och svara på alla frågor han kan, säger Betina Hald Engmark, till BT.

Kim Wall är uppvuxen i Trelleborg och har studerat journalistik och internationella relationer vid Columbia University i USA. Efter utbildningen publicerades hennes arbeten i flera internationella medier. Kim Wall har bland annat rapporterat från Nordkorea, Sri Lanka – där hon dokumenterade feminism i gerillakrigsföring. Hon har även rapporterat från Haiti.

Framför allt riktade Kim Wall in sig på ämnen som rör utrikespolitik, popkultur, feminism och diplomati. Efter sitt arbete om klimatförändringar och kärnvapentest på Marshallöarna prisades hon med Hansel Mieth Prize för bästa digitala reportage.

Under torsdagen gick den danska polisen ut med nya uppgifter om försvunna Kim Wall. Enligt Köpenhamnspolisen utgår man nu från att Kim Wall är död.

– Vi saknar en död kropp i utredningen. Det är vår uppfattning att vi letar efter en död person, säger Jens Möller, chef på Köpenhamnspolisens mordenhet.

På torsdagskvällen sände danska TV2 två program om fallet – "Station 2: Ubåden og den svenske kvinde" och "Station 2 efterlyst". I den andra sändningen citerades ett brev från Kim Walls familj där de vädjar om hjälp från allmänheten.
