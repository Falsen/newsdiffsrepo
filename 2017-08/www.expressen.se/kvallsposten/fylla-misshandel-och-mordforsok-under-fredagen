Fylla, misshandel och mordförsök under fredagen
Alexander Vickhoff

Klockan 03.23 under fredagsnatten larmade en privat person polisen till Linnégatan i Limhamn. EN person hade då misshandlats av två okända våldsmän. Den misshandlade, en man i 25-årsåldern, fördes till sjukhus. De två gärningsmännen är på fri fot. Händelsen rubriceras som grov misshandel men de exakta omständigheterna är oklara då brottsoffret inte kunnat höras.

I Trelleborg larmades polis vid 01-tiden till ett bråk i området Pilevall. På plats hittades en knivskuren man i 20-årsåldern som tagits om hand av privatpersoner. Den skurne fördes till sjukhus. Blott en dryg timme senare kunde polisen gripa en misstänkt för händelsen, som rubriceras som försök till mord alternativt dråp. Även den misstänkte är i 20-årsåldern.

– Vi har även tagit en bil och några föremål i beslag, säger Calle Persson.

I Växjö larmades polis strax efter midnatt då någon avlossat en tiotal skott med ett paintbollgevär mot en balkong. En person ska även ha träffats av de klibbiga kulorna. Händelsen rubriceras som ofredande.
