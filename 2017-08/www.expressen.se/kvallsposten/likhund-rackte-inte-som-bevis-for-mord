Likhund räckte inte
som bevis för mord
Micke Ölander

Chefsåklagare Pär Andersson och polisens utredare har brottats med en komplicerad förundersökning. Sjubarnspappan från Malmö är bevisligen spårlöst försvunnen. Den som sist var tillsammans med honom i juni förra året i Malmö, en 53-åring, nekar till alla misstankar.

Sjubarnspappan försvann efter att han åkt i en Volvo tillsammans med 53-åringen. Bilen var först försvunnen men hittades två månader senare på en parkeringsplats.

I den fanns stora mängder blod från den försvunne Malmöbon. I blodet fanns fingeravtryck från 53-åringen.

Den 53-årige mannen var enligt åklagaren vän till sjubarnspappan, och skyldig honom pengar. Målet har prövats av tingsrätten två gånger.

När tingsrätten i Malmö första gången prövade åklagarens bevisning mot 53-åringen gällde åtalet synnerligen grov misshandel och människorov. 53-åringen dömdes till fyra års fängelse för misshandeln. Tingsrätten skärpte i dag straffet till sju års fängelse. 53-åringen döms också för grov misshandel.

Domstolen anser att han genom "oaktsamhet" och ett medvetet risktagande orsakat sjubarnspappans död. Tingsrätten anser att sjubarnspappan troligen blivit skjuten när han satt i bilen.

Tingsrätten lägger bland annat stor vikt vid att 53-åringens fingeravtryck påträffats i blodet efter sjubarnspappan som fanns i bilen. Han påstår att fingeravtrycken hamnat där vid ett senare tillfälle genom att det genom en fettfläck på en pärm avsatts i blodet.

Tingsrätten tror inte på den förklaringen, och inte heller på vad 53-åringen berättat om vad han gjorde den 22 juni förra året när sjubarnspappan försvann.

Åklagarens nya bevis, att en likhund påvisat en död person befunnit sig i 53-åringens bil räckte inte till för att styrka misstanken om mord.

53-åringen frias också från människorov, liksom förra gången när målet prövades i tingsrätten.
