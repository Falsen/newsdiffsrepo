Stämningsfylld stund
till minne av Kim Wall
Claes Carlson

Med mycket kort varsel la en privatperson ut en uppmaning till alla engagerade att samlas på Östra stranden i Trelleborg för att visa Kim Walls familj att de inte står ensamma i sorgen efter en älskad dotter och syster.

Något hundratal personer hörsammade uppmaningen. De tog med sig ljus och lyktor och mötte upp på stranden.

Namnet KIM skrevs med stora bokstäver i sanden och deltagarna arrangerade sedan sina ljus i form av ett hjärta runt den döda journalistens namn.

Många stannade kvar en stund och satt i sina egna tankar. Ingen sjöng eller höll tal.

Kim Walls familj är bosatt bara någon kilometer från den plats där hon hedrades.
