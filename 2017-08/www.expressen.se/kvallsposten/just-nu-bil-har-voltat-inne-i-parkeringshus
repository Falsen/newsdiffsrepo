Bil voltade inne
i parkeringshus
Simon Larsson

Larmet om olyckan kom in till polisen strax efter lunch under fredagen. Då låg en bil på upp och ner i Triangelns parkeringshus.

Om bilen hamnat upp och ner till följd av en olycka eller om någon medvetet vält bilen är okänt.

– Vi vet inte vad som har hänt och är på väg till platsen. Ingen person ska ha skadat sig, berättade Anna Göransson, informatör vid polisens ledningscentral, strax efter att larmet gått.

Jonna Magnusson var nere i parkeringshuset kort efter olyckan.

– Jag vet inte hur man lyckas, det är inte jättehögt i tak där. Bilen ligger mitt i parkeringshuset, känns inte som att det finns så mycket yta att köra fort eller svänga snävt där, säger Jonna Magnusson.

Ingen ska ha skadat sig i samband med olyckan och polisen utreder ärendet.

Enligt uppgifter till Sydsvenskan ska bilen ha voltat i samband med en kollision med en annan bil. Ingen av förarna tar på sig ansvaret för händelsen.

– Jag körde i normal hastighet när den andra bilen smällde in i min sida. Jag mår bra. Men jag fick krypa ut genom bilfönstret, säger föraren till den voltade bilen.
