Tonårsflicka kidnappade
man – under vapenhot
Elvira Lagerström Dyrssen

En tonårsflicka, född år 2000, och en man, född 1998, är anhållna, misstänkta för att ha kindnappat en 30-årig man. Kidnappningen ska ha skett i centrala Malmö, under vapenhot. Anledningen till brottet ska ha varit att pressa 30-åringen på pengar, skriver Sydsvenskan. Händelsen skedde på kvällen, måndagen den 28 augusti.

Polisen är förtegen om ärendet.

– Det finns fler personer som är involverade och därmed är det en stark kollusionsfara. Jag vill inte säga mer än det du redan vet, säger åklagare Kristina Amilon till tidningen.

Kollusionsfara innebär att det finns en risk för att de medmisstänkta skaffar sig falska alibin, eller skapar påhittade vittnesmål. För att undvika ett sådant scenario kan polisen välja att inte gå ut med särskilt mycket information.

Den 30-åriga mannen ska enligt Sydsvenskan ha hotats med vapen, blivit ifråntagen pengar och blivit utpressad för att ge de två gärningspersonerna ytterligare summor. Han tros ha varit i deras våld under hela den period som händelsen pågått.

Han ska även blivit tillsagd att inte gå till polisen.

Tonårsflickan och den 19-åriga mannen misstänks för människorov, försök till grov utpressning, grovt rån, brott mot vapenlagen och övergrepp i rättssak. Brotten kan vid en fällande dom ge långa fängelsestraff.
