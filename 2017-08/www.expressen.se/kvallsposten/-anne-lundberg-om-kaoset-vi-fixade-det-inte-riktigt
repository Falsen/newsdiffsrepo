Anne Lundberg om kaoset:
"Vi fixade det inte riktigt"
Beri Zangana

Nästa vecka drar inspelningarna för den nya säsongen av Antikrundan i gång när programmet går in i sin 29:e säsong. Under de kommande veckorna kommer inspelningarna att pågå och sex olika orter ska besökas med start i Helsingborg den 24 augusti.

För programledaren Anne Lundberg har en lång semester nyss tagit slut. Hon har lett programmet sedan 1999 – och än har hon inte tröttnat.

– På Antikrundan? Nej! Dels är det bara en kort period över året. Man börjar alltid efter semestern sommaren med detta. Alla är glada, folk är glada, experterna är glada, säger Anne Lundberg.

Ett föremål som värderas av en expert. Antingen kan det vara värt flera tusen eller inget. Intresset för antikrundan är stort och varje år kommer 800-1500 personer där mötet mellan besökare och expert blir det centrala.

Bakom varje föremål, som människor tar med sig finns en historia – som familjehemligheter eller släktfejder. Berättelserna är något som Anne Lundberg inte kan släppa – snarare är det dessa som håller henne kvar.

– Det är det som jag går i gång på, människorna och historierna kring föremålen de har med sig, säger Anne Lundberg.

Under året har hon spelat in matlagningsprogrammet Landgång tillsammans med Paul Svensson. I våras sändes programmet "30 liv i veckan" som Anne Lundberg ledde tillsammans med Sofia Helin. En dokumentärserie som handlade om självmord – ett tabubelagt ämne.

– Målsättningen var att få folk att börja prata om det. När vi pratar om det kan vi förebygga det och programmet var ett led i det. Det var kanske det viktigaste programmet jag har gjort, säger Anne Lundberg.

Hon varierar mellan allvarliga program till mer enkla – en roll som Anne Lundberg trivs med.

– Det är kontrasterna att jobba med det som både är viktigt och angeläget och det som är enkelt. Att få ha ett ben i varje läger. Antikrundan står mycket för det lättsamma och lustfyllda, säger Anne Lundberg.

Inför säsongen kommer Antikrundan besöka mindre orter som Härnösand, Kumla och för första gången – Orsa.

Skillnaden är tydlig mellan att besöka mindre - och medelstora svenska städer jämfört med storstäderna. Anne Lundberg själv föredrar de mindre städerna.

– Då blir det en händelse att vi kommer dit och det snackas om det på stan. Intresset är större. Åker vi till Malmö eller större städer så är risken att vi försvinner i bruset, säger Anne Lundberg.

När Antikrundan besökte Höganäs 2009 slogs besökrekord. Aldrig hade så många människor velat få sina saker värderade. 2 200 människor, drygt dubbelt så många som vanligtvis vill få sina saker värderade besökte Krapperups slott i Höganäs.

– Det är vårt bästa ort hittills, det blev också kaos, vi fixade det inte riktigt. Vi hade precis vunnit Kristallen och i direktsänd tv sa Knut (Knutsson) "kom till Höganäs". Så många tog väl honom på orden, säger Anne Lundberg.

Den här säsongen kommer tittarna att känna igen sig – med samma experter där några nya har tillkommit. Antikrundan är ett av SVT:s populäraste tv-program och under våren hade programmet 1,8 miljoner tv-tittare i snitt per avsnitt.

Anne Lundberg ser fram emot inspelningarna och berättar om sammanhållningen.

– Det är lite som ett resande teatersällskap, det blir lite klassresekänsla. Jag jobbar ihop med mina bästa vänner och har gjort det i 20 år, säger Anne Lundberg.
