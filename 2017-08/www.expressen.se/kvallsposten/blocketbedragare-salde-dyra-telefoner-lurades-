Blocketbedragare "sålde"
dyra telefoner – lurades
Simon Larsson

Den notoriske bedragarens tillvägagångssätt är likartat.

Mannen lägger upp annonser på populära annonssajter som Blocket och uppger att han säljer telefoner av nyare modell till ett kraftigt reducerat pris.

Bara i år 25-åringen lurat tio personer att föra över pengar.

En man förde över 4654 kronor för tre Iphones.

En person lurades att föra över 1600 kronor för en Nexus 6P.

En person förde över 2200 kronor för två Iphones.

Den nu åtalade mannen uppträdde med sin riktiga identitet och adress, och försäkrade på så sätt att han var seriös. Mannens enda krav var att betalningen skulle ske via Swish – och inte via Blockets säkerhetssystem.

Men efter att han mottagit pengarna fick köparna aldrig sin telefon. Vid varje fråga uppgav 25-åringen att han var upptagen – men lovade att skicka paketet senare.

Nu har 25-åringen åtalats vid Halmstad tingsrätt misstänkt för tio fall av bedrägerier, bara i år. Enligt stämningsansökan har han uppsåtligen lurat köparna.

Han är dessutom dömd för liknande brott sedan tidigare.

Blockets kundsäkerhetschef Thomas Bäcker uppger att annonsbedrägerierna har minskat de senaste åren – men känner igen fenomenet med återfallsbrottslighet.

– Det här är personer gömmer sig inte. De är i en situation, i ett utanförskap, och de tänker att de får ta ta att bli påkommen några gånger per år, säger Thomas Bäcker.



LÄS MER: Torbjörns varning för de falska hantverkarna



För att få bukt med problemet vill kundsäkerhetschefen att en diskussion förs om att begränsa behörigheten på bankkonton hos den som en gång dömts för bedrägeribrott, som en ytterligare påföljd.

– Jag tycker det är rimligt att om någon döms för ett brott av den här typen, att man då hamnar i en databas som bankerna har tillgång till. När personen startar ett nytt bankonto förhandsgranskas personen och kan då få en begränsad behörighet. Alla behöver ett bankkonto, för att få lön från en arbetsgivare till exempel. Men för de som har en begränsad behörighet måste insättningen föranmälas.

Kndsäkerhetschefen Thomas Bäcker uppmanar den som köper en vara på Blocket att använda sig av Blocketpaketet, som är en säker betalningsmetod.

Köparen betalar först för varan när paketet hämtas ut hos ombudet och har därefter 24 timmar på sig att godkänna varan.

– Skicka aldrig pengar i förskott. Ska man använda Swish vid betalning kan man göra det face-to-face, precis som vid kontant betalning. Om man följer de tips om att handla säkert som finns på vår hemsida undviker man att bli lurad.
