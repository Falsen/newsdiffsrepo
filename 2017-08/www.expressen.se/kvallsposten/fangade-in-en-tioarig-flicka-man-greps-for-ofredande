Högg tag i flicka vid ett
skogsparti – man greps
Claes Carlson

Flickan och en kompis var på väg till fotbollsträning efter skolans slut sent på onsdagseftermiddagen när mannen kom i fatt dem i ett skogsparti. Han grep tag i tioåringen och försökte få henne att följa med honom.

– Hon lyckades slita sig och sprang i väg till fotbollsplanen där hon berättade för tränaren vad som hade hänt, säger Ingela Hessbo.

– Vi blev kontaktade och det blev ett stort pådrag med många patruller inkopplade. Det var många engagerade på orten också, fotbollstränaren och föräldrar.

Eftersom flickorna hade varit inne i den lokala Ica-butiken tittade polisen och flera hjälpsamma personer från allmänheten igenom filmbilder från övervakningskameran. Då hittade de mannen.

– Vi fick hjälp av allmänheten att identifiera mannen och tog beslut om att genomföra en husrannsakan i hans hem, säger Ingela Hessbo.

Vid husrannsakan hittades mannen som omedelbart greps som misstänkt för sexuellt ofredande.

Han visade sig dock inte vara mentalt i skick för att kunna förhöras. Polisens befäl beslutade att i stället lämna över mannen till sjukvården.

– Han är inte gripen längre men han är fortfarande misstänkt för brottet, säger Ingela Hessbo.

– Eftersom han är identifierad kunde han överlämnas till vård.

Aftonbladet var sent på onsdagskvällen först med att skriva om ofredandet i Lidhult.
