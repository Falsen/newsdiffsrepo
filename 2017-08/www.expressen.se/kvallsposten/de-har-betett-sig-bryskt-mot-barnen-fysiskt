Misstänkta kränkningar
mot flera förskolebarn
Martin Hardenberger

Ett larm som inkom den 9 augusti har lett till att de två pedagogerna misstänks för att ha kränkt flera barn på förskolan.

Två dagar efter larmet togs den ena personen ur tjänst. Den 15 augusti var det dags för nästa. De är båda arbetsbefriade tills dess att den interna utredningen är avslutad.

– De har betett sig bryskt mot barnen fysiskt, vi har dock inget som tyder på att det förekommit direkt våld, säger skolans pressansvarige till Helsingborgs Dagblad.

En treårig pojke påstår dock motsatsen, han har berättat för sina föräldrar att han blivit slagen.

– Han sa det varje dag under en period i våras och visade rörelsen hur någon slog honom på överarmen, säger barnets pappa.

Enligt Helsingborgs Dagblad trodde föräldrarna först att pojken hittade på, men efter hand ska beskrivningarna ha blivit tydligare och tydligare. När de först, i maj, kontaktade personalen fick de till svar att de "lugnt tar tag i barnens överarmar för att markera när de gör fel".

Pappan berättar nu att hans son är rädd för att gå till förskolan och att treåringen "är rädd för sin egen skugga".

Tidningen skriver även att pedagogerna ska ha använt tilltal som inte är lämpliga mot barn. Flera barn ska ha drabbats, men skolans pressansvariga vill inte gå in på vilka och exakt hur många barn som drabbats då de kan bli utpekade och mobbade.

– Det är färre än fem stycken i alla fall.

Från skolans sida vill man inte uppge hur länge pedagogerna jobbat på förskolan, men man bekräftar att ingen av dem är nyanställd.

Förskolan har skickat brev till samtliga föräldrar. Reaktionerna har varit starka.

Pojkens föräldrar har börjat titta runt på andra förskolor. Han ville inte gå dit i slutet av förra veckan, men var tillbaka på måndagen.

Förskolan har inte polisanmält händelsen. Istället har man satt in extrapersonal, satt i gång den ovan nämnda internutredningen och har ledningspersoner på plats.

Pojkens pappa vill att förskolan ska kontakta polis och Skolinspektion.
