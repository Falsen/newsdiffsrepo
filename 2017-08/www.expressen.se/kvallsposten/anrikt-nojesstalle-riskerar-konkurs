Måndag 21 augusti 2017
Anrikt nöjesställe
riskerar konkurs
Lars-Olof Strömberg

Slagthuset är en av Malmös mest kända nöjesscener. Under en period beskrevs det som Skandinaviens största nattklubb.

Vid sidan om den renodlade nattklubbsverksamheten har där även ordnats mässor. I lokalerna finns också en teater där massor med kända artister stått på scenen.

I början av augusti ansökte dock ljud- och ljusföretaget Tune AB om att försätta företaget bakom Slagthusets verksamhet i konkurs, Slagtkastellet AB med säte i Sölvesborg.

Företaget äger inte fastigheten, man har efter att man 2009 tog över verksamheten från paret Claes och Anita Schmidt bedrivit omfattande arrangemang i lokalerna.

Tune AB har fordringar på sammanlagt 628 802 kronor och har skickat med 37 förfallna fakturor till domstolen för att styrka sin sak.

De äldsta av fakturorna är, enligt bolagets juridiska ombud Staffan Sörenson, 23 månader gamla.

Enligt ombudet har parterna fört en dialog om betalningen under lång tid och det ska hela tiden ha lämnats utfästelser om betalning  - men inga pengar har trots det kommit in.

Om företaget försätts i konkurs finns stor risk att de arrangemang som planerats i lokalerna inte blir av.

Under hösten har bland annat artister som Claes Malmberg, Lustans Lakejer, Jason Timbuktu Diakté och Lena Philipsson bokats in på Slagthuset.

Det är känt att det anrika nöjesstället haft en ansträngd ekonomi under lång tid. Redan förra sommaren var det egna kapitalet förbrukat och en kontrollbalansräkning genomfördes.

Den 26 juli överräcktes en skriftlig uppmaning till Slagtkastellets styrelse om att hela det förfallna beloppet skulle betalas.

Så skedde aldrig och i stället kom ett motkrav om att ljud- och ljusföretaget Tune AB skulle betala för alla de måltider deras personal ätit på Slagthuset sedan 2009.

– Denna motfordran ska lämnas utan avseende eftersom den är helt ogrundad och görs mot bättre vetande, med enda avsikt att undvika ett konkursbeslut, säger Tunes ombud Staffan Sörenson.

Enligt honom är företaget på obestånd.

– De har ingen ordning på ekonomin. Jag vågar påstå att det finns andra företag som inte heller fått betalt.

Kvällsposten har utan framgång sökt kommentarer från motparten Slagtkastellet AB.

Blekinge tingsrätt fattade under måndagen beslut om att skjuta på förhandlingen till den 28 augusti klockan 13.
