Skelettfynd kan vara
utländsk medborgare
Micke Ölander

Fyndet gjordes i förra månaden av svampplockare som besökte Ivön, en ö som ligger i Ivösjön i Kristianstads kommun. Svamplockarna såg bland annat en skalle. På platsen fanns också andra skelettdelar.

Efter att polisen spärrat av området hittade man även ett par jeans och en livrem.

Polisen tog senare fram en lista på 20 personer bland 100 som anmälts saknade som anses vara intressanta. Inledningsvis gjorde man antagandet att det var en man. En teori var att det skulle kunna vara den försvunne rockmanagern Lelle Hildebrand som dödförklarades 2006.

– Det är personer som på olika sätt kan ha en koppling till området. De kommer från hela landet, säger Nils Norling.

Men polisen har inte fått någon träff vare sig på Lelle Hildebrand och andra saknade. Rättsmedicinalverket använder bland annat tandkort, DNA och röntgenbilder när sådana undersökningar görs.

Resultatet av undersökningen av skelettdelarna har visat sig vara komplicerad.

– Det går inte att avgöra om det är en man eller kvinna. Men det är en vuxen person, säger Nils Norling.

Polisen måste nu gå vidare och utöka kretsen av personer som kan vara intressanta bland annat ska man titta på utländska medborgare som anmälts saknade av sina hemländer. En sådan förteckning med specifika detaljer om personerna finns hos Noa, Nationella operativa avdelningen i Stockholm.
