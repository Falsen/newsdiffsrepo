Tisdag 22 augusti 2017
Larmet: "Patienter ligger i sin avföring"
Fredrik Jonsson

Ystads lasarett har under flera månader haft problem med stängda avdelningar, hjärnpatienter som saknar övervakning och patienter som inte får plats på grund av bristen på sjuksköterskor som råder.

Nu har personalen på avdelning 7 på medicinkliniken, en avdelning för neurologi och stroke, tröttnat på det ansträngda läget. De slår nu larm om den arbetsbelastningen som är så hög att den anses riskera patientsäkerheten.

– Vi hinner inte med att byta blöjor, patienter ligger i sin avföring. Vi hinner inte göra provtagningar, kontroller eller ge läkemedel enligt ordination. Vi kan inte bedriva en patientsäker vård, säger undersköterskan Felicia Fischlein till SVT Nyheter Skåne.

– Vi har bemanning för 16 patienter, nu har vi i snitt 22-23. Personal har ångest och gråter i läkemedelsrummet. Man gråter innan man kommer till jobbet, man gråter efter och har hjärtklappning, fyller sjuksköterskan Jeanette Antoniusson i.

Divisionschefen Karin Ekelund säger att vårdplatssituationen är mycket ansträngd på grund av bristen på sjuksköterskor att bemanna medicinavdelningarna med.

Samtidigt ska verksamhetschefen ha bedömt att det är en god och säker vård, säger hon.

Men det håller inte personalen med om. I stället har de nu skrivit ett öppet brev till de ansvariga politikerna där de även hotar om att anmäla situationen till Arbetsmiljöverket om ingen förändring sker snart.

– Det här är ett rop på hjälp. Vi är inga gnällspikar, då hade packat ihop och gått för länge sen, säger undersköterskan Vivi Löfgren.

Personalen ska även tillsammans med divisionschefen Karin Ekelund jobba fram en plan för att förbättra arbetssituationen.
