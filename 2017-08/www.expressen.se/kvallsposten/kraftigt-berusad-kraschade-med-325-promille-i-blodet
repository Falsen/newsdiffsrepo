Kraftigt berusad kraschade
– med 3,25 promille i blodet
Martin Hardenberger

Flera boende i den skånska orten Kävlinge blev vittnen till händelsen. En person såg det med egna ögon, en annan hörde kollisionen när han befann sig inne i sitt närliggande hus.

Det skulle visa sig att den redlöst berusade mannen i 45-årsåldern kört in i en stenmur, centralt i byn och mitt på blanka dagen. Mannen som såg händelsen har berättat hur han denna februarisöndag såg den kraftigt berusade föraren lämna bilen och stappla i väg från platsen.

Vittnet och hans granne följde den berusade mannen som tio minuter senare kunde gripas av polis.

Blodprovet visade sedan att mannen haft 3,25 promille alkohol i blodet. Tingsrätten bedömer att det är  en alkoholhalt som ”för de flesta människor skulle innebära total medvetslöshet”.

Under rättegångsförhandlingarna nekade den dömde till att ha suttit bakom ratten. Han påstår i stället att föraren ska ha varit en av tre andra män han menar ska ha befunnit sig i bilen.

Tingsrätten har dock valt att gå på vittnenas linje om att mannen ska ha varit ensam.

Mannen i 45-årsåldern förnekar att han har alkoholproblem, något som den höga alkoholhalt han hade i blodet dock tyder på. Han menar därför att han inte är i behov av vård.

Därför döms han till två månaders fängelse.

Den dömde var också åtalad för smitning från trafikolycka. Men då tingsrätten menar att han var så berusad att de inte anser att han haft uppsåt när han lämnade bilen så ogillas åtalet på den punkten.
