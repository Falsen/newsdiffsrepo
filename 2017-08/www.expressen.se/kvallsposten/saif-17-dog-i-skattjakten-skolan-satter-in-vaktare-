Saif, 17, dog i skattjakten
– skolan sätter in väktare
Simon Larsson

I den traditionella aktiviteten "Skattjakten" föll det på Saif, 17, att simma över Linneasjön. Trots att han var simkunnig hände något. Saif ropade på hjälp. Men ingen hjälp nådde honom.

Hans kropp hittades under eftermiddagen på 13 meters djup.

Krisgrupper sattes in på Åkrahällskolan dagen efter dödsfallet och har pågått sedan dess. Händelserna har väckt starka reaktioner, både på skolan och i samhället.

Under veckan har flera obehöriga varit inne på skolans område. Därför har nu Thomas Lundberg, säkerhetssamordnare, beslutat att skärpa säkerheten.

Vid en presskonferens berättade han om arbetet.

– I dag (tisdag) på morgonen sattes en väktare in på Åkrahällskolan. Det har varit obehöriga personer som har stört vår verksamhet. Så jag bestämde mig i går för att ta beslutet om att sätta in en väktare, säger Thomas Lundberg.

Enligt 24Nybro har det inte förekommit några hot.

– Nej, utan det handlar om att personal och elever har blivit störda av dessa obehöriga personer och inte kunnat arbeta och bearbeta processen i lugn och ro. Därför har vi valt att sätta in en väktare.

Både polisen och kommunen utreder nu varför ingen vuxen fanns på plats under tävlingen – och händelsen är anmäld till Arbetsmiljöverket..

Saifs familjs har i en intervju med Kvällsposten frågat sig varför ingen tar ansvar.

– Kommunens chefer har varit här och beklagat sorgen. Men de tar inget ansvar, säger Adib Iwais, bror till Saif.
