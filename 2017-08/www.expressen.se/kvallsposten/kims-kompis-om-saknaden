Kims kompis
om saknaden
Claes Carlson

Malin och Kim var vänner sedan ett tiotal år. Tjejerna lärde känna varandra när båda jobbade som telefonsäljare efter gymnasiet.

De brukade träffas när Kim Wall var hemma från något av sina internationella reportage.

– Par gånger om året svepte hon in i lägenheten, dragandes på sin gigantiska resväska, och när hon åkte igen var man uppfylld av känslan att allt är möjligt, skriver Malin Franzén.

– För knappt tre veckor sedan satt hon i vår soffa och berättade om sitt nya hus i Kina där det enligt utsago ibland ramlar in katter genom taket, visade bilder på kinesiska T-shirtar med opassande engelsk text, och demonstrerade översättningsappar.

Malin Franzén beskriver hur Kim Wall "berättade om sin kärlek, om hur många historier det finns att berätta, om framtiden, om sitt liv."

– Man lyssnade alltid storögt på henne, för hur många känner man egentligen som kan ge förstahandsinformation om både Ugandas filmindustri, massgravarna på Sri Lanka och Kubas poliskår? Som blivit antagen och tagit examen från inte en, men två superskolor.

– Jag tittade över hennes axel när hon läste sitt antagningsbesked till Columbia, och höll på att svimma när jag såg deras terminsavgift, men hon sa bara något i stil med "ja just det, måste fixa det". Och det gjorde hon, för det hon åstadkommit har hon gjort på egna meriter, inget har serverats.

– Trots detta var hon inte överlägsen eller pretentiös (men heller aldrig falskt ödmjuk), och behöll samma humor (utan konkurrens den mest opassande jag stött på) som hon hade när vi jobbade som telefonförsäljare på ett sunkigt callcenter.

Till sist ger väninnan upp sitt försök att berätta vem Kim Wall var för henne.

– Det är omöjligt att beskriva henne, och jag är tveksam till att någon skulle kunna måla upp en helt komplett bild av henne. Förlusten av henne är inte bara förlusten av en fin vän, utan också en källa till inspiration.

– Det är svårt nog att begripa att hennes äventyr är slut, det är rakt omöjligt att förstå att hon fick detta slut. Vila i frid kära Kim, skriver Malin Franzén.
