Leif GW Persson: Så
mördades Kim Wall
Lars-Olof Strömberg

Frågorna är fortfarande fler än svaren kring vad som egentligen hände i dansken Peter Madsens ubåt i Köpenhamn.

Hittills har inte polisen fått så särskilt många svar från den mordmisstänkte ubåtsbyggaren och raketforskaren Madsen.

Han har egentligen bara erkänt att det skett en olycka ombord på fartyget - och att han därefter "begravt" kroppen till sjöss.

Kim Wall hade bestämt träff med dansken den 10 augusti för att göra ett reportage om honom på ubåten.

Det finns också bilder på när paret lämnar kajen och ger sig ut till havs för en tur i ubåten.

På bilderna som privatpersoner tagit syns hur både Kim Wall och Madsen står i ubåtstornet. Den svenska journalisten ler mot fotografen och tycks obesvärad av situationen.

Vad som sedan hände vet bara en person - Peter Madsen.

Polisprofessorn Leif GW Persson har dock en teori om det troliga händelseförloppet.

– De har kommit ihop sig om något och sedan har han kanske klappat till henne. Sedan har hon börjat skrika och då har Madsen strypt henne.

– Det är det klassiska scenariot. Allt är gjort på ett par minuter, säger polisprofessorn.



LÄS MER: Så ska polisen få svar om ubåten



Han är övertygad om att det misstänkta mordet är ett oplanerat våldsdåd. Och när det gäller de oplanerade våldsdåden har gärningsman och offer som regel alltid kommit ihop sig om något.

Dagen efter Kim Walls försvinnande hittades Peter Madsen med sin ubåt söder om Köpenhamn. Han sa då att han haft problem med fartyget och räddades strax efteråt av privatpersoner i samband med att ubåten sjönk till botten.

I det första förhöret med polisen påstod Madsen att det skett en olycka ombord och att han "begravt" Kim Wall till sjöss.

Den 21 augusti hittades delar av Kim Walls kropp, nära stranden söder om Köpenhamn.

Polisen kunde konstatera att det fanns stickskador på kroppen som tydde på att någon försökt få ut all luft så den skulle sjunka till botten. På kroppen fanns också tecken på att någon hängt på metalltyngder.

Fortfarande saknas flera vitala kroppsdelar som anses ha stor betydelse för polisutredningen. Hittills har Peter Madsen helt förnekat brott.

I nuläget har Madsen delgetts misstanke för vad som i Sverige kan jämföras med brott mot griftefriden och mord. Han nekar fortsatt till brott.

Leif GW Persson säger att det är mycket tragiskt alltihop.

– I det militära har det skett flera grova brott på ubåtar. Men att det sker brott mellan civila personer på en privatägd ubåt, det är nog unikt.



LÄS MER: Peter Madsens övertag mot polisens utredare



Leif GW Persson säger vidare att Madsen efter gärningen säkert besinnat sig och insett att han haft ett problem som han måste ta hand om.

– De flesta väljer att ta en konfrontation med polisen. Men andra väljer att inte göra det.

Polisprofessorn tror dock att Madsen nu börjat anträda sin färd mot ett fullständigt erkännande.

– Det är knepigt att sitta i finkan om man inte har gjort det tidigare. Och det är speciellt svårt om man dessutom har en skuld att bära på som är ansenlig.

– Men det är knepigt att erkänna också. Det är därför han tar det steg för steg. Nu har Madsen tagit det första stora steget om att det det var en olycka och att han gjort sig av med kroppen. Jag tror det snart kommer mera, säger Leif GW Persson.
