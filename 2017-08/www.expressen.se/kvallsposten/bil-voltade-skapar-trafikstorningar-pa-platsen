Fredag 18 augusti 2017
JUST NU: Bil voltade
– tre förda till sjukhus
Karin Selåker Hangasmaa

Omkring klockan halv sju på fredagskvällen kom larmet om olyckan på länsväg 1717 mellan Åstorp och Ängelholm. En bil ska ha voltat av vägen och ut på en åker i höjd med Ausås.

Ambulans, räddningstjänst och flera polispatruller är på plats.

Enligt vittnen på platsen ska bilen vara kraftigt demolerad och ligga ute på åkern.

Tre personer har förts med ambulans till Helsingborgs lasarett.

– Jag vet inget om skadeläget eller om omständigheterna, säger Åsa Emanuelsson vid polisens ledningscentral.

Efter olyckan stoppades trafiken vid platsen.

Föraren är nu misstänkt för drograttfylla, olovlig körning och grov vårdslöshet i trafik.

Enligt larmet ska olyckan inträffat i samband med en biljakt, där polisen försökt få stopp på en förare. Men polisen vill inte bekräfta uppgifterna.

– Jag kan inte uttala mig om omständigheterna kring olyckan, det är för tidigt att säga just nu, men man kan tänka sig utifrån rubriceringarna att vi försökt kontrollera föraren som då kört i väg, säger Åsa Emanuelsson.

Bilen kommer att bärgas från platsen. I samband med olyckan skadades ett elskåp och en reparatör är på väg till platsen.
