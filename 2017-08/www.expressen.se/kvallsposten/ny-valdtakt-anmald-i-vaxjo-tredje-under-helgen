Ny våldtäkt anmäld i Växjö
– tredje under helgen
Maria Rydhagen

Den 44-åriga kvinnan anmälde på söndagsmorgonen att hon blivit våldtagen på en restaurang i Växjö under natten till söndag. Anmälan kom in i dag på morgonen. Ingen är gripen för brottet.

Det är den tredje anmälan om våldtäkt i Växjö – bara under helgen.

På lördagsmorgonen hörde en 17-årig flicka av sig till polisen och berättade att hon blivit våldtagen av en man vid när hon skulle köpa en biljett vid tågstationen.

Händelsen skedde vid sextiden på morgonen och en okänd man smög upp bakom den 17-åriga kvinnan och begick "en sexuell handling som är att likställa med våldtäkt", enligt polisen.

Polispatrullen som kom till platsen för att ta upp flickans anmälan såg en person som stämde in på signalementet, och en misstänkt kunde på grund av detta snabbt gripas.

– I samband med det ser en observant kollega en misstänkt person som stämmer in på signalementet kvinnan anger, han finns i närområdet, sa Jörgen Gustavsson, jourhavande förundersökningsledare vid polisen, till Kvällsposten efter händelsen.

Mannen är nu anhållen.

Även på området Teleborg i Växjö ska en våldtäkt ha skett runt klockan sex på lördagsmorgonen.

En kvinna i 20-årsåldern anmälde till polisen att hon följt med en väninna hem till en man som senare våldtog henne i lägenheten. Även den mannen är anhållen.

Polisen sätter inte de två första våldtäkterna i samband med varandra.

– Inte alls, de råkade bara ske vid samma tid, sa Jörgen Gustavsson, jourhavande förundersökningsledare vid polisen, till Kvällsposten efter händelserna.



LÄS MER: Två våldtäkter under helgen i Växjö
