Kvinna hölls inlåst i
bostad av pojkvän
Lars-Olof Strömberg

Det ska ha varit på natten till den 16 juli i år som den grova misshandeln skedde i en lägenhet i centrala Malmö.

Den 53-årige mannen greps av polisen efter händelsen och sitter sedan dess häktad, misstänkt för de olika brotten.

Enligt flickvännens berättelse hade båda trevligt tillsammans i början av den aktuella kvällen. De åt middag och lyssnade på musik.

Men efter att 53-åringen tagit några tabletter ska det enligt flickvännens beskrivning ha sagt klick i huvudet på mannen.

– Han lämnade plötsligt lägenheten och jag blev så klart oroligför honom, säger flickvännen i förhör.

När mannen senare kom tillbaka ska han ha varit alldeles som förbytt.

– Han kallade mig "fitta", "hora" och "knullanka" och sedan sa han att NN var den värsta personen man någonsin kunde träffa, säger flickvännen i förhör.

Enligt åtalet ska kvinnan ha blivit instängd i ett rum i lägenheten. Mannen ska ha låst alla dörrar och stängt alla fönster.

Därefter ska mannen ha inlett den brutala misshandeln. Enligt åklagarens beskrivning ska mannen ha misshandlat flickvännen genom att utdela ett antal slag och sparkar som träffat på kroppen och armar och ben. Han ska även ha tagit henne i håret, bankat huvudet i väggen och tagit stryptag om halsen. Mannen ska även ha utdelat en dansk skalle mot flickvännen.

Enligt åklagaren ska mannen under misshandeln ha hotat att döda flickvännen. När hon lyckades få fram sin mobiltelefon i syfte att ringa polisen slet han telefonen ifrån henne.

I förhören erkänner pojkvännen att han gjort sig skyldig till grov misshandel. Han förnekar dock övriga åtalspunkter.

Mannen skyller gärningen på att han druckit sprit. Han hävdar att båda varit lika aktiva i bråket och att han startat misshandeln efter att flickvännen sparkat honom på revbenen.
