51 miljoner kronor – för att
renovera Öresundstågen
Karin Selåker Hangasmaa

Öresundstågen har trafikerat järnvägen i 16 år. Nu behöver tågen renoveras för att fortsätta vara attraktiva för resenärerna. Risken är annars att passagerarna minskar i antal, menar Skånetrafiken.

I måndags hölls möte i Region Skånes kollektivtrafiknämnd, då beslutades att upprustningen ska påbörjas. Kristianstadsbladet skriver att renoveringarna kommer kosta 51 miljoner, pengar som redan finns avsatta i budgeten, men nu är det alltså bestämt när åtgärderna ska komma i gång.

De första tågen ska börja renoveras under hösten, och från 2018 är det 20-25 upprustade tågset per år. Totalt ska 64 av tågen renoveras i den första omgången av renoveringen.

Tågen ska bland annat målas om, mattor och golv rustas upp och toaletterna ska bytas ut. Förvaringen av bagage kommer att bli säkrare i de uppfräschade tågen och i första klass kommer nya mer bekväma säten sättas in. Även personalutrymmen och förarhytterna ska få sig en makeover.
