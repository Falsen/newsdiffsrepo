Polisen: Fyndet i Skåne
inte från människokropp
Alexander Vickhoff

Strax innan klockan 12 under torsdagen larmades polis till ett strandområde vid Höllviken i Vellinge kommun i sydvästra Skåne.

En privatperson hade då hittat något som misstänks vara en kroppsdel. Fyndet gjordes enligt polisen vid strandkanten.

Räddningstjänsten och polis skickades till platsen och och sökning med dykare, båt och helikopter genomfördes under torsdagseftermiddagen.

Även polisens kriminaltekniker skickades till platsen för att undersöka ett stort avspärrat område.

– Det finns ingen konkret information om att det finns fler. Men när vi hittat något som kan vara så letar vi runtom den platsen, berättade polisens utredningsledare Mattias Sigfridsson medan insatsen pågick.

– Kriminaltekniker har tagit hand om föremålet och vi hoppas kunna ge svar på om det är från en människokropp eller inte rätt snart. Just nu pågår ett sök i vattnet med båt och dykare och vi har en polishelikopter i luften, berättade Mattias Sigfridsson.

Kjell Danielsson bor i området.

– Jag ser att det är aktivitet och det verkar som att de har hittat något. Så det är något på gång där fortfarande eftersom de fortfarande letar, säger Kjell Danielsson, 47.

– Jag ser att de letar vid strandkanten, berättade han samtidigt som insaten pågick.

Den svenska polisen underrättade även dansk polis om fyndet.

– Det kan vara så att det har samband. Men för det första vet vi inte om fyndet är från en människokropp och för det andra: om det är så vet vi inte om det hör ihop med Kim Wall-fallet. Men vi hanterar tillsammans med danskarna och håller dem informerade, berättade Mattias Sigfridsson.

https://twitter.com/KobenhavnPoliti/status/900742693667602432

Gustav Alwén, 18, tog sig ner till stranden efter att han hörde om fyndet. Han berättar om ett stort polispådrag.

– Det är otäckt att man hittat fyndet, jag bor inte jättelångt härifrån. Man kan inte tänka att det händer så nära, det brukar oftast hända längre bort.

Inga ytterligare fynd gjordes dock och strax innan klockan 21 meddelade polisen dock att man efter en kriminalteknisk undersökning av fyndet kunnat konstatera att det inte rörde sig om en mänsklig kvarleva.

Det föreligger enligt polisen ingen misstanke om brott i samband med fyndet.

Tidigare i veckan gjordes fynd av mänskliga kvarlevor utanför Amager i Köpenhamn. Under onsdagen bekräftade Köpenhamnspolisen att DNA från detta fynd matchar DNA från den sedan två veckor försvunne svenska journalisten Kim Wall som rapporterades saknad den 11 augusti efter en tur med den den danske konstruktören Peter Madsen i dennes egenkonstruerade ubåt.

Peter Madsen sitter sedan knappt två veckor häktad, misstänkt för att ha orsakat Kim Walls död.

Peter Madsen erkänner att han dumpat kroppen i havet – men nekar till dråp.
