Svält inte dina kritiker, Magdalena Andersson
Ledarredaktionen

För några år sedan upptäckte Inspektionen för socialförsäkringarna att Försäkringskassan utgick från att ett år har 368 dagar när den beräknade assistansersättningen. Räknefelet hade lett till att Försäkringskassan betalat ut svindlande 1,6 miljarder kronor för mycket i ersättning. Efter inspektionens påpekande dröjde det bara fem arbetsdagar innan Försäkringskassan åtgärdade felet och stora skattesummor kunde räddas.

Historien är ett bra exempel på att fristående utvärderingsmyndigheter inte bara är en kostnadspost  utan också en potentiell källa till besparingar. Dessvärre tycks den rödgröna regeringen främst se granskarna som en onödig utgift.

Redan under valåret 2014 aviserade finansministerkandidaten Magdalena Andersson att antalet utvärderingsmyndigheter skulle minskas i syfte att spara pengar. Att omorganisera ett antal myndigheter med en total budget på omkring en halv miljard var en av hennes tre punkter för att komma tillrätta med budgetunderskottet om 87 miljarder kronor.

I sin budget för 2015 tog den rödgröna regeringen det första steget och drog in finansieringen för Myndigheten för Kulturanalys. Nedläggningen genomfördes dock aldrig då Sverigedemokraterna röstade på alliansens budget.

Nu tar regeringen nya tag. I slutet av juli tillsatte Ardalan Shekarabi en utredning med det uttalade syftet att motverka "stuprörstänkande". Det handlade dock inte - som man skulle kunna tro efter haveriet med Transportstyrelsen, där flera departement kände till säkerhetsläckorna utan att vidarebefordra informationen - om att komma tillrätta med brister inom regeringskansliet.

Det är i stället de fristående utvärderingsmyndigheterna som ska nagelfaras, bland dem  Institutet för arbetsmarknadspolitisk utvärdering, Inspektionen för socialförsäkringarna, Inspektionen för arbetslöshetskassorna och Myndigheten för vårdanalys. Utredaren ska bland annat genomföra en "behovsanalys" och föreslå organisationsförändringar.

Elaka tungor menar att det är ett sätt för regeringen att klämma åt obekväma kritiker. Det är en misstro som Magdalena Andersson själv har bäddat för genom okloka uttalanden, som det att Finanspolitiska rådet har spelat ut sin roll eftersom S-regeringen ju för en ansvarsfull politik.

Om det finns sådana dunkla skäl till utredningen är det förstås ytterst illa. Men det finns faror även med regeringens uttalade syften om att minska stuprörstänkandet och spara pengar.

För om granskningen ska bli verkligt effektiv krävs det att granskarna har djupa sektorskunskaper. Om myndigheter slås ihop och till för stor del bemannas med generalister finns risken att utvärderingarna blir mer allmänt hållna och mindre användbara, något som Riksrevisionen har haft problem med.

Regeringen bedrar sig också om den tror att det finns stora belopp att spara på utvärderingen. Om något behöver staten snarare lägga större resurser på granskning.

I dag finns exempelvis ingen fristående myndighet som fokuserar på hur Försvarsmakten förvaltar sitt uppdrag och sina medel. Även polisen - som fått stora resurstillskott det senaste decenniet - lider brist på granskning, Brottsförebyggande rådet ägnar sig främst åt Kriminalvården.

"Varje förslösad skattekrona är en stöld från folket", lär socialdemokraten Gustav Möller ha sagt. Om hans nutida partikamrater håller med borde de inse vikten av att också satsa pengar på att minska slarv och slöseri inom staten. Allt annat är dumsnålt.



Läs också:Dina ministrar måste samarbeta, Stefan Löven
