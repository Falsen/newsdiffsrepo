Facken måste säga ja till fler låglönejobb
Ledarredaktionen

Arbetsförmedlingen borde för länge sedan ha bytt namn till Åtgärdsförmedlingen. Det finns för tillfället: nystartsjobb, instegsjobb, lönebidragsanställning, särskilt anställningsstöd, extratjänst, yrkesintroduktion, traineejobb och moderna beredskapsjobb.

Vem som omfattas och vilka villkor som gäller varierar. De kommuner och ideella föreningar som tar in folk på extratjänst får hela lönekostnaden betald, samt 150 kronor i handledarbidrag per arbetsdag i tre månader. Därefter 115 kronor om dagen.

Ändå hamnar många utanför. Bland utrikesfödda är arbetslösheten uppe i 21,8 procent. Bland infödda är den 3,9.

Allianspartierna tror att arbetsgivarnas ointresse för att stödanställa beror på att förfarandet inbegriper mycket pappersarbete. Därför lanserar de en ny anställningsform - inträdesjobb.

Tanken är att unga under 23 år utan gymnasieexamen samt nyanlända som bott mindre än 5 år i Sverige ska kunna anställas till 70 procent av ingångslönen, trots att jobbet är på heltid. Arbetsgivaren ska dessutom slippa betala arbetsgivareavgifter. Och Arbetsförmedlingen ska inte behöva blandas in.

De borgerliga önskar att fack och arbetsgivare raskt skriver avtal om sådana anställningar. Annars blir det lagstiftning.

Lönesänkningspolitik vi inte tänker medverka till, var LO:s reflexreaktion. Och visst är statlig lönepolitik illa. Men vad LO inte verkar ha tänkt på är att illa kan ersättas med värre.

Flyktinginvandrares arbetslöshet kommer att öka de närmaste åren. LO har själv gjort en gedigen analys av svårigheterna. Fackets svar är att 25-45-åringar med avklarad grundskola ska anställas på deltid - med "avvikande lönekostnad" - och läsa vidare med studiestöd på resten av tiden.

Det är svårt förstå vilka företag som skulle se LO-lösningen som ett attraktivt alternativ. Några enstaka storföretag som brukar göra reklam för sina mångfaldssatsningar kanske hänger på, men mer än en krusning i kanten lär det inte bli.

Inträdesjobb enligt alliansmodell torde bli större, men ingen jättegrej. Riksdagens utredningstjänst har gjort prognosen att det kan handla om 25 000 till 40 000 arbetstillfällen. Det är långt ifrån vad som krävs för att få bukt med utanförskapet.

Men av de förslag som lagts hittills är inträdesjobben det enda som har någon större effekt. Skrivs inte avtal i den riktningen mellan parterna är risken betydande att den regering som styr 2019 kommer med en statlig lönepolitik vars like vi aldrig sett.

LO kan tänka på migrationspolitiken. Antalet asylsökande steg år efter utan att regeringarna eller det största oppositionspartiet agerade. Sedan blev det tvärvändning. Något liknande kan ske i jobbpolitiken om facken inte inser att förutsättningarna på arbetsmarknaden har förändrats fundamentalt.



Läs också:

Äntligen slutar LO dra rasistkortet

ANNA DAHLBERG: Fackets ansvar för arbetslösheten
