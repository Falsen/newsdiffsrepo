Wallström, ta i för att få Hamza Yalcin fri
Ledarredaktionen

President Recep Tayyip Erdogans regim går rättsvidrigt hårt fram mot personer som mer eller mindre godtyckligt anses ha kopplingar till kuppförsöket förra sommaren. 150 000 människor har fått sparken från offentliga anställningar. 50 000 har fängslats, bland dem 200 journalister.

Tidningar och etermedier har lagts ned eller tagits över av regimen. Tryck- och yttrandefriheten är det inte mycket bevänt med.

Regimen skickar också ut efterlysningar av meningsmotståndare utomlands, via Interpol. Anklagelsen rör i regel stöd för terrorism.

Den 3 augusti skulle den turksvenske journalisten Hamza Yalcin flyga hem från Barcelona efter Spaniensemestern. Han greps som efterlyst på flygplatsen och sitter sedan dess i häkte. Yalcin, som kom till Sverige 1984 och har dubbelt medborgarskap, skriver på Expressens kultursida om sin besvikelse över att inte ha fått stöd av UD i tid.

Det är alltid svårt att veta vad UD gör och inte gör, regeringen kan alltid hänvisa till tyst diplomati. Men när utrikesminister Margot Wallström gjorde sitt lamt kritiska uttalande om utvecklingen i Turkiet den 8 augusti nämnde hon inte Hamza Yalcin vid namn, han var den frihetsberövade svensken i Barcelona.

(Däremot nämnde hon Ali Gharavi, svensk medborgare som greps 5 juli när han lärde ut IT-säkerhet till Amnesty i Turkiet. Han är fortfarande fängslad.)

Den 19 augusti greps den turktyske författaren Dogan Akhanli i Granada. Samma dag satte Tysklands utrikesminister Sigmar Gabriel personligen fart på sina diplomater. Dagen efter släpptes Akhanli, i och för sig med förbud att lämna Spanien så länge Turkiets begäran om utlämning prövas, men ändå.

Då röt kansler Angela Merkel till: Turkiet måste sluta missbruka Interpol för att komma åt politiska motståndare. Och Tyskland har tidigare, liksom Österrike, förklarat att Turkiet inte kommer att få något moderniserat frihandelsavtal med EU så länge yttrande- och tryckfriheten inte respekteras och rättsväsendet används som regimens förlängda arm.

Wallström uttalande är däremot milt luddigt: "Relationen mellan Turkiet och EU kommer att förändras om nuvarande negativa utveckling fortgår."

Senfärdigheten i fallet Hamza Yalcin är inte unik för UD. Svenska Pen hade inget om honom på sin hemsida förrän Internationella Pen i går krävde att Yalcin friges och ska få åka hem till Halmstad. Pen-ordförande Elisabeth Åsbrink har visserligen svarat på intervjufrågor om Yalcin tidigare, men organisationen har inte ställt till eget buller.

Det hävdas i bland att EU inte ska reta upp Erdogan för att han kan säga upp flyktingavtalet som minskar migrationstrycket på EU. Risken finns. Men 45 procent av Turkiets export går till EU. Erdogan har nog råd med ordkrig - men handelskrig skulle kosta Turkiet för mycket.

Sveriges regering måste sluta tassa i förhållande till Turkiet. Recep Tayyip Erdogan begriper bara rakt maktspråk.



Läs också:

Turkiet värre rättsosäkert för var dag som går

Rösta nej till turkisk diktatur
