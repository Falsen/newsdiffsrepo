Hellre ojuste dieselförbud än usel luft
Ledarredaktionen

I mitten på 00-talet valde allt fler som köpte en sprillans ny bil att köpa en diesel. I Sverige liksom i övriga Europa. Eftersom de motorerna drar mindre bränsle blir driften billigare. Och så kunde bilisten känna sig som en klimatkämpe i det mindre formatet, med lägre bränsleåtgång blir det lägre koldioxidutsläpp.

Regeringen Reinfeldt ville skynda på. I april 2007 infördes en miljöbilspremie på 10 000 kronor. Det handlade om att minska koldioxidutsläppen och därför inkluderades även dieselbilar, trots att det var känt att partikelutsläppen i avgaserna är betydande. Huvudsaken var att bekämpa den globala uppvärmningen.

Nu låter det annorlunda. Regeringen överväger att låta kommunerna införa miljözoner med förbud för dieselbilar, utom de allra nyaste som uppfyller reningskraven som kallas Euro 6.

Domstolen i Stuttgart, huvudstaden i delstaten Baden-Württemberg, beslutade förra veckan att staden måste införa ett sådant förbud i de centrala delarna senast 1 januari 2018. Hemstaden för Mercedes-Benz och Porsche ligger i en sänka och har utnämnts till Tysklands partikelhuvudstad.

Hittills har staden vädjat till bilister, och speciellt dieselförarna, att ställa fordonet och åka kommunalt när det legat lock över staden. Det finns både tunnelbana och ett bra bussnät. Appellerna har inte haft någon verkan. Därav domstolsbeslutet, som kan överklagas till Högsta förvaltningsrätten i Leipzig.

Det är lustigt att just Stuttgart inte genomfört verksamma åtgärder mot luftföroreningarna på eget initiativ. Såväl staden (620 000 invånare) som delstaten (11 miljoner) leds av politiker från de Gröna, med stöd av de konservativa.

Möjligen är det bilfabrikerna som spökar. Inte är det de fantastiska bilmuseerna i alla fall, Porsche började som elbilsproducent och på Mercedes-Benz-museet finns en av Kaiser Wilhelms tre elbilar. Men elbilsboomen dog på 1920-talet, räckvidden var för klen. Och bensinmotorerna blev bättre.

Nu hoppas alla på elbilen igen. Men ett brett genombrott ligger långt fram i tiden. Problemet är fortfarande dålig räckvidd, och batterierna är inga under av miljövänlighet.

Det är viktigt att få ner koldioxidutsläppen. Men det är inte allt. Partiklarna och kväveoxiden är ett problem i stadskärnorna. Därför är det rimligt att införa förbud mot äldre dieselbilar där, säg 2020 så att det finns en anpassningstid.

Det betyder inte att den där dieselbilen som inte ens är tio år och köptes med miljöpremie ska gå till skroten. Den kan med fördel rulla i de glesare bebyggda delarna av Sverige. Om utfasningen av dieselbilarna i städerna pågår några år blir prisfallet på de begagnade fordonen inte lika kraftigt som om förbudet kommer snabbt och hårt, som i Stuttgart.



Läs också:

Människoliv ska gå före bilisters privilegier

PATRIK KRONQVIST: Tagga ner! Alla gröna förslag är inte galna
