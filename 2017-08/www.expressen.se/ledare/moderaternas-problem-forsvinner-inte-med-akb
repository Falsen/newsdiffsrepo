Moderaternas problem försvinner inte med AKB
Ledarredaktionen

En riktig moderat ska vara saklig och påläst. Avsaknad av de kvaliteterna kan i Moderaterna aldrig kompenseras av karisma och social begåvning, slår statsvetaren Katarina Barrling fast i sin avhandling om partikulturer från 2004.

Ironiskt nog är det dock just bristen på de senare egenskaperna som till slut fällde Anna Kinberg Batra. När länsförbund efter länsförbund krävde hennes avgång var det främst partiledarens kommunikationsförmåga som underkändes. Riksdagsledamoten Hanif Balis formulering var typisk: "Uppenbart att politiken ej är problemet utan avsändaren".

Det är en bekväm position. Men även en skickligare kommunikatör än Anna Kinberg Batra skulle ha haft svårt att dölja att Moderaternas problem i allra högsta grad är politiska.

Anna Kinberg Batras jobb var tufft från start. Hon efterträdde partiets mest framgångsrika ledare genom tiderna och har ständigt mätts mot Fredrik Reinfeldts höga popularitetssiffror. Samtidigt har hennes uppdrag varit att städa upp efter hans försummelser.

Som i försvarspolitiken, där invasionen av Krim visade att neddragningarna på försvarsmakten gick alldeles för långt under allianstiden. Eller som i migrationspolitiken, där hösten 2015 blev ett tydligt exempel på varför Sverige inte kan ha en flyktingpolitik som markant skiljer sig från grannländernas.

Även om de kursförändringarna har varit riktiga har de medfört pedagogiska problem. Varför ska väljarna lita på att Moderaternas omsvängning är genuin? Hela ledningen satt ju på ledande positioner redan under Reinfeldts tid. Osäkerheten är dessutom stor kring hur en framtida alliansregering skulle tackla migrationspolitiken.

På andra politikområden har Anna Kinberg Batra gjort för lite och för sent. Socialdemokraterna tog över partiets gamla paradgren lag och ordning, medan Beatrice Ask fick sitta kvar som rättspolitisk talesperson för M. I skolpolitiken kombineras fortfarande företagarperspektiv med flåshurtiga krav på mer digitalisering och entreprenöriellt lärande. Och medan sjukvården seglar upp som en av de viktigaste frågorna för väljarna är Moderaterna i det närmaste osynliga i all välfärdsdebatt som inte handlar om vinster.

På politikområde efter område misslyckas Moderaterna helt enkelt med att leva upp till sina ambitioner om att vara ett statsbärande parti. Till det kommer positionsbytet i regeringsfrågan i januari i år som är obegripligt för alla utomstående och som accelererade det opinionsras som inleddes redan sommaren 2016.

Kinberg Batras kritiker har rätt i att hon blev en belastning för sitt parti. Hon var rentav mer impopulär än sitt impopulära parti. Men det betyder inte att Moderaternas bekymmer försvinner när Anna Kinberg Batra nu avgår som moderatledare. Efterträdaren kommer att ha samma problem att göra partiets snabba omsvängning trovärdig. Dessutom är det ont om tid fram till riksdagsvalet. Moderaterna riskerar att i september 2018 stå inför en situation där två partiledare har misslyckats på ett år och det i en tid där partiets persongalleri redan nu framstår som tunt.

Anna Kinberg Batras efterträdare har betydligt mer att jobba på än bara sina one-liners.

Fotnot: Texten har uppdaterats efter beskedet om att Anna Kinberg Batra avgår som moderatledare.



Läs också:

Alla vill vara moderater - bara inte rösta på dem
