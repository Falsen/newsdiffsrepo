MP har infört Sveriges mest korkade skatt
Ledarredaktionen

Sol, vind och vatten är det bästa MP vet. Och det är ingen hemlighet.

Men Miljöpartiet har varit med och infört Sveriges mest korkade skatt. Dessutom på förnybar energi. Från och med 1 juli måste den som har en större solcellsanläggning betala energiskatt för den el man inte längre köper för att man tillverkar egen solel.

Summan är 30 öre per kilowattimme om anläggningen har en effekt på 255 kilowatt eller mer. Och har ägaren - organisationsnumret - flera mindre anläggningar som tillsammans överstiger dessa kilowatt blir man också skattskyldig.

Kan språkröret och regeringens klimatminister, Isabella Lövin, förklara logiken i att betala skatt för energi som man själv producerar och sedan konsumerar? Den finns inte. Inte ens MP skulle kräva att cyklister som får lampan att lysa med dynamon ska straffbeskattas för sin energiproduktion.

Regeringen skyller solenergisskatten på EU och EU-rättens begränsningar för statsstöd. Det är inte ovanligt att svaga politiker skyller saker som de själva har uppfunnit på just EU.

Denna flykt från eget ansvar spär på skepsisen och motståndet mot EU.

SVT kunde i veckan avslöja att EU-kommissionens representation i Stockholm noga har utrett saken - just för att EU inte ska få skulden. Och representationens chef Katarina Areskoug Mascarenhas konstaterade att:

"Det finns inga krav när det gäller energibeskattning. Tvärtom finns det möjlighet för medlemsländerna att göra undantag för förnybar energi som solenergi."

Sedan följer ett sensationellt avslöjande. Den svenska regeringen har inte varit i kontakt med EU-kommissionen innan den införde skatten!

I lagrådsremissen "Vissa punktskattefrågor inför budgetpropositionen för 2016" är det ändå fullt med hänvisningar till EU-rätten, som på sidan 90: "Utan ovanstående begränsningar (255 kilowatt) kan däremot undantaget därmed komma anses utgöra ett statligt stöd."

Bakom den märkliga skatten finns alltså undermåliga förarbeten. Det vore politisk dynamit om en lojal miljöpartistisk riksdagsledamot stod bakom den KU-anmälan som måste komma. Men Carl Schlyter, som nu är ute i kylan, kanske ställer upp.

Magdalena Anderssons statssekreterare Leif Jakobsson vidhåller att inga fel har begåtts och att "det här är inget som EU-kommissionen har kommunicerat till den svenska regeringen."

Kommunicerat? Det är Sveriges ansvar att kontrollera hur våra lagförslag förhåller sig till EU-rätten. Och det var också Jakobssons ansvar då han fram till i juni var vice ordförande i skatteutskottet.

MP:s tidigare språkrör och fixstjärna Åsa Domeij är hållbarhetschef på Axfood. Till SVT säger hon: "Det är en ren idiotskatt. Om man producerar solel på sin egen fastighet och gör av med den på den egna byggnaden, varför ska man betala skatt för det?"

Ja, varför, Isabella Lövin?



UPPDATERING: Den korkade solskatten kan sänkas



Läs också:

Sju korkade skatter som borde skrotas



Följ Expressen Ledare på Facebook för fler ledare och krönikor
