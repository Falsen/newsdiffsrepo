Elever måste få rum i skolan
Malin Siwe

Glömstaskolan har redan fått uppmärksamhet. Senast i tidningen Södra Sidan. Rektor Peter Bragner talar om vikten av transparens, från lärorum är det glasfönster ut mot trapphuset. Inga korridorer. Inga bänkar att sitta och skriva vid. Sittsäckar och ståbord ska det vara. Och några konferensbord.

Här ska det bli holistiskt lärande, en himla massa IT och svårmobbat eftersom ytorna är öppna.

Risken är förstås betydande att det blir precis tvärtom, att eleverna lär sig väldigt lite eftersom det ständigt finns distraktioner runtom.

Andra elever som stojar förbi i det öppna rummet. Andra människor som förflyttar sig i trappan på andra sidan glasväggen. En massa rädsla när det inte finns bra ställen att dra sig undan på.

För idéerna är inte nya. Många skolor har byggts efter samma idé de senaste åren. Vittra vid Telefonplan i Stockholm till exempel. Den friskolan, i Academiakoncernen, fick också uppmärksamhet med snygga bilder när den öppnade hösten 2011. Utan klassrum.

Det funkade inte. Elever vantrivdes, föräldrar rasade och lärare flydde. Efter ett par år skapades hemklassrum för mellanstadieeleverna, för att stärka studieron. Det har blivit lite bättre. Men bra är det inte. I skolans egen redovisning för läsåret 2014/15 framgår att eleverna är betydligt mer missnöjda med sin skolgång en än genomsnittlig Vittra-elev.

Men bilderna var läckra, som sagt. Och ytan verkar dessvärre gå före i Utbildningssverige. Ta den sprillans nya arkitekturskolan i Stockholm, den fick finaste arkitekturutmärkelsen minsann - Kasper Salinpriset. Kul för dem som ritat. Mindre kul för dem som ska lära sig rita på skolan. De blir titt som tätt nedsprungna av studiebesökarna.

"Det här är ett hus gjort för att titta på, inte arbeta i. Det märks, många av de nya bänkarna står tomma den mesta tiden", noterade studenten Anna Björklund i tidskriften Arkitekten. Prodekan Anders Johansson svarade att man ju har en startsträcka för att justera hur ett nybyggt hus utnyttjas bäst.

Är det någonstans funktionen borde sitta felfritt är det väl i ett alldeles nybyggt hus ritat av arkitekter för blivande arkitekter.

Strax därefter på skalan, där bara bagatellartade justeringar behövs, borde vanliga skolor hamna. Ljusa klassrum, tillräckligt många toaletter, avskilda arbetsrum för lärare där de kan jobba ensamma eller tillsammans utanför lektionstid. Skolbibliotek med tystnadsregler. Lärarkåren vet vad som funkar.

Men icke. Arkitekter vill göra det nya, få priser. Och det finns politiker, rektorer och en del lärare som också hellre tar emot studiebesök än bedriver vardagsverksamhet. Som hellre visar upp snygga ytor än fokuserar på grundläggande trälig innötning av det nödvändigaste, läs- och skrivfärdigheter.

Den ännu oöppnade snyggingskolan Glömsta har en hemsida. Där slås fast att "verksamhetens fyra hörnstenar är kommunikation, kollaboration, kreativitet och kritiskt tänkande".

Det hade varit bättre med en gediget gjuten bottenplatta: kunskap.

Sådan skaffar man sig oftare i klassrummet än i uthälld i gradängen: mattklädda läktare är det nyaste nya - bara så ni vet.



Läs även Hyfs är viktigare än lust i skolan

Följ Expresssen ledare på Facebook för fler ledartexter och krönikor.
