Borgs snedfylla borde inte vara polissak
Malin Siwe

Alla myndiga medborgare är medvetna om polisbristen. Inte minst i de gängkriminellas hemstadsdelar.

I Stockholmsregionen har polisledningen tänkt göra något åt otryggheten i dessa bostadsområden genom operation Mareld. 160 extra poliser ska arbeta där hette det i fjol, än har man bara skrapat ihop 63 stycken.

Knivhuggningarna och skottlossningarna fortsätter. Bara de senaste 10 dagarna kan polisen räkna in skottskador i Tyresö, Akalla och Jordbro samt ett möjligt dubbelmord i Alby - och då talar vi bara om Stockholmsregionen.

Cheferna i alla led - upp till inrikesminister Morgan Johansson (S) - måste prioritera gängbekämpningen i praktiken och inte bara på presskonferenser. Bland annat genom att visa det i lönesättningen.

Men vi vanliga medborgare kan också bidra genom att inte polisanmäla problem vi borde vara vuxna nog att lösa på egen hand.

Nu är det inte någon namngiven festdeltagare som har anmält förre finansministern Anders Borg för sexuellt ofredande, hot eller förolämpning under kalaskvällen på Husarö den sista julihelgen. Anmälan har skrivits av en polis som läst tidningar och fått anonyma samtal.

Han borde ha nöjt sig med att läsa. Polisen har viktigare saker att ta itu med än en urspårad festprisse i femtioårsåldern bland många jämnåriga.

Jag var inte på Husarö. Jag vet inte om Anders Borg var praktsvinig eller smågrisig, men med tanke på vad anonyma källor sagt och hans egna ursäkter har något gått snett. Men tydligen utan blodvite.

Utan att ursäkta Borg för vad han än gjort anser jag att medelålders människor måste kunna hantera en person som gör bort sig grundligt.

Man skickar hem skräckgästen med taxibåt eller skickar hen i säng. Värden eller gäster förklarar att beteendet varit oacceptabelt och det inte kommer någon ny festinbjudan i förstone till den som ropat om hora, tafsat och visat organet.

Men någon polissak bör det inte bli.

Det är annat med festivaltafsandet. Där rör sig många omyndiga tonåringar, det handlar om stora folkmassor som har ögonen riktade mot en scen och där individerna har svårt att uppfatta övergrepp som sker strax intill. Det är offentliga tillställningar.

De flesta anmälningar som tas upp på festivaler leder inte till att förövare tas fast, men det händer. Och det är viktigt för att visa att festivaler inte är en frizon för övergrepp.

Men som sagt. Vuxna människor går för ofta till polisen för att de inte klarar att ta hand om konflikter själva. Många skolor har som policy att polisanmäla även lågstadieelever som slåss eller slår sönder saker. De ser det som brottsförebyggande. Det är slöseri med polistid.

I Stockholm anmälde en moderat häromåret en teatergrupp för att den delade ut flygblad med gamla Reinfeldtcitat och loggan "Äkta Moderaterna". Ärendet avskrevs, men först efter en del arbete.

Landstingssossarna polisanmälde SL:s dåvarande moderate ordförande för sekretessbrott genom en siffra i en debattartikel för fem år sedan. Det hade de inget för.

Vuxna måste prata mer med varandra i stället för att gå till polisen. Oavsett om de är politiker eller inte.



Läs också:

MALIN SIWE: Politik är inte en polissak

I kris får man snyta sig själv
