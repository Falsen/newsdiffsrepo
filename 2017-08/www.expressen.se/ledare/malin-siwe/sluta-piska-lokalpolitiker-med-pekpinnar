Sluta piska lokalpolitiker med pekpinnar
Malin Siwe

Partiledningar och riksdagsgrupper har en ful vana. De vill styra allt. Också frågor som hör hemma på lokalnivå, som om riksdagsledamöter är en högre stående politikersort.

Det är de inte. De är varken mer eller mindre förtroendevalda än personer som sitter i kommun- och landstings/regionfullmäktige. Alla är lika demokratiskt utsedda, de har bara olika arbetsuppgifter.

I helgen travade KD-ledaren Ebba Busch Thor i "En arg jävla riksmarsch mot BB-kaoset".  Helt okej. En partiledare kan självfallet i ord och demonstrationsdeltagande visa att hon vill se fler förlossningsplatser och uppmana sina partikamrater att jobba för det på hemmaplan.

Men Ebba Busch Thor lägger sig i detaljer. 5 000 nya BB-platser ska det bli och fler platser på patienthotell intill. KD vill ge 750 miljoner mer om året i statsbidrag till detta ändamål. Det är lite lustigt eftersom partiet annars tjatar om "subsidiaritetsprincipen", att beslut ska tas på lägsta möjliga nivå.

Det är möjligt att bristen på BB-platser är det största problemet i landstingen. Centerledaren Annie Lööf anser inte det. I sitt sommartal lovade hon i stället extra statliga slantar till två andra områden.

Lööf vill anslå 300 miljoner kronor att dela på för de landsting som ser till att barn och unga får tid hos psykiatrin inom 30 dagar från första påringning. Idag lyckas bara Kalmar och Skåne med det. Dessutom en miljard till allmän kökapning.

"Bara en tredjedel av patienterna är nöjda med hur sjukvården fungerar, en minskning med 13 procent sedan 2010", sa Annie Lööf.

Hon har rätt i att missnöjet ökat. Dels på grund av faktiska problem, dels på grund av stigande förväntningar. De har partiledarna bidragit till genom att i regeringsställning lova förbättringar via specialriktade stöd för än det ena och än det andra. Ingen regering är oskyldig.

Sjukvården behöver mer pengar framöver. Staten bör skjuta till eftersom höjda kommunalskatter drabbar låginkomsttagare värst. Men statens bidrag måste komma som en säck pengar för "närodlad", för att prata Cvenska, fördelning. Lokalpolitikerna vet om situationen är värst på BB, i BUP eller om det är cancervården som fallerar.

Det ena landstinget är inte det andra likt. Statliga satsningar får skeva följder, och den byråkratiska processen för att dela ut och följa upp bidragen kostar en betydande del av summorna.

Är det så att rikspolitikerna anser att landstingspolitikerna är lallande fårskallar som måste vallas bör riksdagen besluta att lägga ner landstingen och själva ta över ansvaret för sjukvården. Helt och hållet.

Det är ogörligt. Den rimliga medelvägen är att staten tar över universitetssjukhusen, så att vi slipper dyra dubbleringar av högspecialiserad vård. I övrigt bör staten dela ut generella bidrag och låta de lika förtroendevalda lokalpolitikerna göra sina prioriteringar - utan att bli piskade med pekpinnar.

Annars vill till slut inga vettiga människor ställa upp i lokalval. Besluten hamnar i stället hos statliga tjänstemän. Och det är inte en högre form av demokrati. Tvärtom.



Läs också:

Skolexempel på byråkrati på steroider

ANNA DAHLBERG: På önskelistan: Fler tråkmånsar i politiken
