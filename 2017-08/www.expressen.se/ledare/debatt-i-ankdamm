Debatt i ankdamm
Ledarredaktionen

Det har varit märkligt tyst om eurokrisen i den svenska politiska debatten. Den har hittills mest varit en förevändning för regeringen att skryta om svensk budgetdisciplin. Därför var det glädjande att statsministern ägnade sitt anförande i gårdagens partiledardebatt i riksdagen åt att ställa de frågor som måste diskuteras. Ska Sverige följa euroländerna in i den mer överstatliga finanspolitik som kommer att behövas? Vilka ekonomiska åtaganden är vi beredda att göra?

Fredrik Reinfeldt gav inga definitiva svar, men uttryckte en sund skepsis inför tanken på att Sverige ska engagera sig alltför djupt i de tätare samarbeten som euroländerna kommer att tvingas till. Han har rätt instinkt. Det är i första hand länderna i eurozonen som måste reda ut krisen och tvinna samman sin finanspolitik.

I övrigt nämndes eurokrisen bara pliktskyldigt under partiledardebatten. Socialdemokraternas representant Mikael Damberg lyckades inte göra sitt partis analys, i den mån den finns, tydligare. Däremot var han på hugget i skoldebatten, med sitt goda förslag om att göra sommarskola obligatoriskt för elever som inte nått kunskapsmålen. Det är glädjande att Socialdemokraterna engagerar sig konstruktivt i den ödesfråga som de vikande skolresultaten är.

Partiets numera obligatoriska prat om "näringspolitik" var däremot lika luftigt som vanligt. Företagarna själva nämndes inte annat än som representanter i de olika samarbetsråd Socialdemokraterna inbillar sig är nyckeln till ett blomstrande företagsklimat.



Det var överlag en ganska oinspirerad debatt, där ingen sa någonting oväntat. Göran Hägglund rasade mot förslag om ökad kvotering av föräldraförsäkringen, Jonas Sjöstedt mot riskkapitalister i välfärden och Fredrik Reinfeldt försvarade arbetslinjen.

Jimmie Åkessons samtliga repliker handlade om arbetslöshet bland utlandsfödda och här var tyvärr många av de övriga partiledarnas svar bedrövligt svaga.

Det är självklart så att Åkesson tar varje chans att kritisera invandring. Men oavsett hans främlingsfientlighet är den skyhöga arbetslösheten bland utlandsfödda en viktig fråga.

SD får oförtjänt lätta poänger när Mikael Damberg i sitt bemötande inte ville låtsas om den. Han tyckte att man ska tala om individers arbetslöshet - inte gruppers, trots att arbetslösheten följer tydliga strukturer. Ska S också sluta tala om ungdomsarbetslösheten?

För inte så många år sedan talade partiledarna gärna om miljön. I går var det bara Åsa Romson som gjorde det. På de borgerliga företrädarnas repliker lät det som att klimatkrisen inte finns eller saknar betydelse. De dundrade mot Miljöpartiets föreslagna skatter på lastbilar och flyg utan att själva verka det minsta bekymrade över ökade utsläpp från sinande fossila bränsleslag.

Ett Sverige med ständigt fler tunga lastbilar är förhoppningsvis inte regeringens framtidsvision.

"Det är i första hand länderna i eurozonen som måste reda ut krisen.
