Politiker måste välja skola framför e-sport
Ledarredaktionen

Kommunpolitiker har alltid haft märkvärdigt svårt att koncentrera sin energi på kärnverksamheten: på skolorna, socialtjänsten, omsorgen och stadsplaneringen.

Nu knakar det i denna välfärdens kärna, och det är inte bara lokalpolitikernas fel. Det saknas lärare och socialsekreterare. Effektiviteten i plan- och byggärenden lämnar fortfarande mycket över att önska.

Trots bostadsbristen.

Svårigheterna kommer att bestå under flera år. Alltså borde all lokal politisk fokus ligga på de områdena. Men icke.



I Värnamo siktar politikerna på att delar av den kommunala fastigheten Gummifabriken ska bli en stor e-sportarena. "Vårt mål är att motsvara Gothia Cup om man drar paralleller med fotbollsvärlden", förklarar marknadsföraren Jennie Norberg för tidningen Värnamo Nu.

I Boden ska dataspelarna få ett hundratal fysiska platser i den kommunala Business Park.

I Norrbotten startas en regional e-sportliga, med kommunalt stöd. Varför spela med folk i hela världen när man kan möta dem från grannbyn i mixade lag liksom? Och bara få vara med om man har godkända betyg i skolan?

Inget ont om e-sport. Men det är en aktivitet som företag, föreningar och spelare sköter lysande på egen hand.

Kommunala e-sportarenor är lika behövliga som de skattefinansierade datastugorna var på 1990-talet. Det vill säga, inte alls.

E-sportarenor är i och för sig billigare att fixa till och ha i drift än de kongresshus alltför många kommuner lägger tiotals miljoner varje år på att stötta. Men en liten onödig utgift är lika onödig som en stor.

Nya kongressbyggen borde inte vara att tänka på. Politikerna i Borås borde avbryta sitt projekt, även om det kommit en bit på väg. Att i dag låsa minst 15 miljoner kronor per år i driftsstöd till en drömkåk är dumt. Allra helst när villkoren för stadens socialsekreterare är tredje sämst i riket, enligt fackens enkätundersökning i höstas.



Det är ingen skam och inget svek att tänka om när verklighetens problem blivit helt andra än dem man föreställt sig i framtidsvisionerna och varumärkesplattformarna. Tvärtom.

Förmågan att prioritera om, eller att alls prioritera, brister inte bara i kommunerna. Att regeringen nu går vidare med planen att inrätta en jämställdhetsmyndighet med 75 anställda i Göteborg är ett allvarligt utslag av den politiska sjukan att det är roligare att göra nytt än rätt.

Det viktiga är att få ordning på polisen och medel till försvaret. Och att fortsatta röja i regeldjungeln som förhindrar och fördyrar bostadsbyggen.

För jämställdhetsarbetet vore det bättre att erbjuda genusvetarna en kortad socionomutbildning så att de kan bekämpa hederskultur genom praktiskt arbete i socialtjänsten, om de nu inte är anhängare av samma-talibaner-teorin.

I så fall finns andra arbetsuppgifter, som att hålla kontakt med alla de ungdomar - ynglingar mest - som är placerade i familje- och HVB-hem under oklara förhållanden.

De närmaste åren är medborgarnas vilja att pynta för nytt pynt på välfärdsgranen minimal.



Läs även:

Dålig smak av kommunala kor

Sluta dalta med elitfotbollen



Följ Expressen Ledare på Facebook för fler ledare och krönikor.
