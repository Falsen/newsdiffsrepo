Viktigt att utkräva ansvar på farligt vatten
Ledarredaktionen

Den 38-årige fiskaren Muhammed Quanas från Jemen höll på att förberedda middagen när skotten föll. Någon på det norskregistrerade tankfartyget Nordic Fighter tros ha misstagit fiskarna för pirater och avlossade flera skott. Övriga fiskare i båten hann kasta sig i skydd. Men Quanas träffades och dog i sin farbrors armar. Han efterlämnade fru och åtta små barn.

Enligt Ekots granskning är Muhammed Quanas inte det enda oskyldiga offret i kampen mot piraterna. Bara från Jemen har minst elva oskyldiga fiskare dödats. Det väcker liv i debatten om huruvida svenska fartyg ska få ha rätt att ha beväpnade vakter ombord. Riksdagen ska inom kort fatta beslut i frågan och redan från den 1 juli i år kan det bli tillåtet med vakter.



Ett skäl till piraternas framgångar är att det inte finns någon stat som på ett effektivt sätt uppehåller våldsmonopolet, exempelvis utanför Somalias kust. Världssamfundets lösning har varit att försöka ta på sig rollen som våldsmonopolist. Sverige har deltagit i insatser i Adenviken vid två tillfällen, och så sent som i förra veckan avstyrde HMS Carlskrona en piratattack. Men det område där attackerna sker är så stort att det i praktiken är omöjligt att skydda alla fartygen med militära styrkor.

Därför tillåter nu flera länder, bland dem Danmark och Norge, att beväpnade privata vakter skyddar fartygen. Det, i kombination med de militära insatserna, tros vara de viktigaste orsakerna till att angreppen minskat de senaste åren.

Att delegera våldsmonopolet till privata företag är en utveckling som kan vara riskabel. Visserligen sköts det redan i dag av beväpnade vakter på privata säkerhetsföretag, exempelvis på flygplatser. Men för att avskräcka pirater krävs kraftigare, militära vapen - i praktiken är det alltså en form av legoknektar som kan komma att sanktioneras. Erfarenheterna från Irak där privata säkerhetsföretag som Blackwater agerade i en juridisk gråzon förskräcker.

Men frågan är vad alternativet är. I praktiken handlar det om hur besättningar ska kunna få det skydd som ingen annan ger dem. I en global värld finns också risken att svenska fartyg flaggas ut om vakter inte tillåts - med risken att det sker med betydligt mindre översikt. Om sjöröveriet kan stävjas gynnas också lokala fiskare, i dag löper de ständigt risken att bli rånade eller att tvingas att arbeta för piraterna.



Det blir inte heller per automatik mindre problematiskt om militärer sköter bevakningen. Enligt Bloomberg som först rapporterade om fallet Muhammed Quanas kan det ha varit ryska militärer som medföljde det norska fartyget som sköt ihjäl honom.

Det viktigaste är i stället att det är tydligt hur man utkräver ansvar om våldet blir kraftigare än vad nöden kräver. Att ingen förundersökning inletts i Norge för att utkräva ansvar för Quanas död är oacceptabelt. Där saknas tydlighet i den proposition som riksdagen nu har att ta ställning till och det borde förbättras.
