Troll och fejknyheter är här för att stanna
Ledarredaktionen

Tokyo Rose - så kallades den smekande kvinnliga radioröst som kunde höras av de allierade Stillhavstrupperna under andra världskriget. Tokyo Rose varvade amerikansk populärmusik med nyheter om kriget. Men rapporteringen var inte sann eller objektiv. Detta var japansk propaganda, syftande till att förvirra och demoralisera de allierade. Tokyo Rose var i verkligheten ett dussin kvinnoröster. Med dagens terminologi var det en "trollfabrik" som spred "fake news".

Organiserad desinformation är alltså ingenting nytt. Men i dagens digitala medielandskap har en helt ny värld öppnat sig. Ryssland kan sägas ha gått i bräschen: lögner är en integrerad del av Vladimir Putins maktartilleri, såväl inrikes- som utrikespolitiskt.

Och Ryssland har förstås starka traditioner av "dezinformatsija" sedan Sovjetväldet och kalla kriget.

Sverige är ingen skyddad hamn i lögnstormen. På fredagen rapporterade DN om en trollfabrik i Makedonien där unga män tjänar bra på att sprida falska nyheter om invandring och muslimer i Sverige, till amerikanska läsare. Eskilstuna-Kuriren har wallraffat i trollfabriken Granskning Sverige som har kopplingar till såväl nättidningen Fria Tider som nazistiska Nordiska motståndsrörelsen. Dess syfte är att sprida främlingsfientlighet och torpedera förtroendet för politiker, journalister och andra opinionsbildare.

Ekuriren beskriver hur personer, under täckmanteln "vanlig svensk läsare", ringer upp journalister, ofta för att tala invandring och etnicitet. Samtalen spelas in, klipps ihop för att ge önskad effekt och läggs upp på Youtube.

Aldrig förr har medier rapporterat så mycket om fejknyheter, ryska påverkansaktioner och om president Trumps mytomani. Man kan lätt få intrycket att vi lever i ett undantagstillstånd. Men det bör vi utgå ifrån att vi inte gör. Risken att stöta på lögner och halvsanningar i informationsfloden måste betraktas som det nya normala:

Nyheter kan var lögn, intervjuer trollklippta, bilder fotoshoppade och videor manipulerade. Det ligger i slutändan på varje individ att vara källkritisk - och självkritisk, hålla huvudet kallt även när en nyhet eller ett nätrykte bekräftar ens världsbild.

Skolan måste lära eleverna kritiskt tänkande och källkritik. Postmodernt förakt för fakta, förnekande av objektivitet och uppgraderande av det egna tyckandet måste utrangeras ögona böj. Sådant är superbroccoli för domptörer som Putin, Trump och trollfabrikanter.

Tidningen Bamse låter i sitt senaste nummer Herr Skalman & Co undervisa de unga läsarna i källkritik och onda nätrykten, som att Bamse aldrig borstar tänderna. Det är ett föredömligt initiativ.



Behovet av skepsis och misstro är baksidan av vår tids fria informationsflöde. Men frihet har å andra sidan aldrig varit gratis. I 200 år har amerikaner citerat sentensen: "The price of freedom is eternal vigilance."

Frihetens pris är evig vaksamhet.



Läs också:

Låt inte Facebook bli sanningsministerium



Följ Expressen Ledare på Facebook för tips om fler ledare och krönikor.
