Det är inte alls synd om hyresgästerna
Ledarredaktionen

De gamla sekelskifteshusen vid Mosebacke på Södermalm i Stockholm kvalar enkelt in på listan över stans mest attraktiva kvarter. Här är bor man lugnt och skönt, med storstadens puls direkt bakom husknuten.

Vetter lägenheten norrut har man fantastisk utsikt – nåja – över Slussen. Och framför allt: man betalar en skrattretande låg hyra. I alla fall fram tills nyligen.

Hyrorna i Stockholm ökar. I en intervju i Svenska Dagbladet (4/8) säger en besviken hyresgäst, som bor i en femma på cirka 118 kvadratmeter med sin familj, att han förstår att hyran på 8 560 kronor varit väl låg. Däremot är han besviken över att värden höjt yran till 18 000 kronor.

Det är lätt att förstå den besvikne mannen. Att få en hyreshöjning på 10 000 är inte så kul. Men en sådan hyra är knappast orimlig, sett till bostadens attraktivitet. Hovrätten gjorde helt rätt i sin bedömning när den dömde till hyresvärdens fördel.

Orsaken till hyreshöjningen är att fastighetsägaren genomfört en omfattande renovering. En granitskiva i köket och ett helkaklat badrum driver upp hyran.

Att ”fräscha upp” en lägenhet genom att exempelvis kakla badrummet är ett av få sätt för hyresvärdar att kunna höja hyresintäkterna.

På den svenska hyresmarknaden sätts inte hyrorna efter marknadsvärde. I stället förhandlar hyresgäst och fastighetsägare om priset i hyresnämnden.

Bruksvärdet, det vill säga det pris en hyresgäst kan tänkas betala för att bo i bostaden, väger tungt i förhandlingarna.

Det spelar alltså ingen roll hur mycket en renovering kostar fastighetsägaren. Priset sätts efter hur standardökningen påverkar bruksvärdet.

De besvikna hyresgästerna på Mosebacke verkar förvisso inte ha problem med att betala en högre boendekostnad. I stället beklagar de sig över ”hyresgästernas svaga ställning” gentemot fastighetsägarna. De boende borde ha mer att säga till om, säger de till SvD.

De får gehör från regeringen. I våras presenterades en utredning som föreslår att hyresgästernas ställning ska stärkas. Ett av förslagen innebär att hyresgästerna får mer att säga till om vid renoveringar och ombyggnationer. Detta, konstaterar utredningen, kommer troligtvis leda till att fastighetsägare skjuter upp renoveringar som följd av meningsskiljaktigheter mellan värd och gäst.

Det kan tyckas rimligt att de som bor i en lägenhet har stor makt över sitt boende. Men som hyresgäst äger man inte bostaden. Det gör fastighetsägaren. Att öka hyresgästernas inflytande skulle snarare leda till att det blir ännu mindre attraktivt att äga hyresfastigheter.

Vad det leder till i det långa loppet är inte svårt att lista ut: färre hyresrätter, och därmed en jobbigare tillvaro för alla dem som inte kan ta banklån men gärna vill ha någonstans att bo.

Många har det svårt på den svenska bostadsmarknaden. Den som har ett förstahandskontrakt på en femma vid Mosebacke är inte en av dem.



Läs också: Riv villaidyllerna och ge plats för riktiga städer
