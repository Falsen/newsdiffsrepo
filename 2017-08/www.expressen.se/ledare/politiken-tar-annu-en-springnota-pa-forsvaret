Fredag 18 augusti 2017
Politiken tar ännu en springnota på försvaret
Ledarredaktionen

Onsdagens presskonferens i Rosenbad var en märklig tillställning. Där stod de försvarspolitiker som länge högljutt varnat för att säkerhetsläget i Sveriges närområde blivit kraftigt sämre och meddelade att försvarsmakten nu ska få extra resurser för att kunna köpa – ammunition, sjukvårdsmateriel och lastbilar.

Så illa är alltså läget i försvaret att inköp av den allra mest basala materielen nu kan beskrivas som "satsningar".

Försvarsöverenskommelsen mellan regeringen, Moderaterna och Centerpartiet måste ändå beskrivas som ett fall framåt. Det trendbrott som skedde 2015 – då försvarsutgifterna för första gången sedan kalla kriget började öka – följs nu upp med ännu en påse pengar.

Mellan 2018 till 2020 ska regeringen lägga 2,7 miljarder kronor extra per år på försvaret, totalt 8,1 miljarder kronor. Försvarsmakten får 6,8 miljarder kronor, medan resten läggs på civilförsvaret.

Utöver rent lappande och lagande ska pengarna bland annat gå till att förstärka marinens ledningssystem och se till att Gripenplanen kan behålla sin sensorförmåga efter 2020.

Den politiskt mest intressanta satsningen är dock den på fler heltidsanställda soldater. Inför att värnplikten aktiveras nästa år har det funnits farhågor om att billiga beväringar ska ersätta många av de dyrare yrkessoldaterna. Men nu ska försvarsmakten i stället alltså anställa fler. Med tanke på att moderna konflikter ofta kännetecknas av snabba förlopp är det bra att ÖB kommer att förfoga över större styrkor som inte kräver mobilisering.

Åtta miljarder kronor i tillskott kan låta imponerande. Men i praktiken finansierar politikerna inte ens det försvar de själva har beställt.

ÖB Micael Bydén meddelade tidigare i år regeringen att försvarsmakten skulle behöva ett tillskott om 6,5 miljarder kronor fram till 2020. Men till det kommer äskanden som inte redovisas öppet, försvarsmaktens fullständiga beskrivning (och kalkyl) av glappet mellan politikernas ambition och de resurser man tilldelats är hemligstämplad.

Brigadgeneral Anders Carell, vid Försvarets materielverk, beräknade vid ett föredrag ifjol att det skulle behövas ett tillskott på åtta miljarder kronor per år för att försvarsmakten ska kunna leverera det som politikerna beställt.

Att Sverige ensamt driver kostsamma utvecklingsprojekt för att ta fram stridsflygplan och u-båtar är en bidragande orsak till att försvarsmakten får lite pang för pengarna. Men även om vapen- och materielinköp kan effektiviseras är det uppenbart att Sverige - trots onsdagens besked – inte satsar tillräckligt på försvaret.

Politikernas retorik och praktik hänger helt enkelt inte ihop. Vår beredskap är inte god.



Läs också:

"Försvarets kris är som grekisk ekonomi"
