Utkräv ansvar
Ledarredaktionen

Hur ska man beskriva inkompetensen inom den svenska polisen? Adjektiven börjar bli utslitna. Ibland ter den sig upprörande, ibland skrattretande - ibland chockerande.

När Nora (fingerat namn) var en trasig, självskadande 17-åring, spändes hon fast och våldtogs brutalt av dåvarande polischef Göran Lindberg. Nora ringde polisen direkt och härvan började nystas upp. Men bara en liten del av härvan, enligt uppgifter från Ekots reporter Daniel Velasco.

Nora hade namn och telefonnummer till flera personer som hon hade kunnat peka ut som sexbrottslingar om polisen hade gjort sitt jobb. Det gjorde man inte; personerna förhördes inte och förundersökningen lades ner.

I dag förklarar sig polisens handläggare med att man bara hade förnamn eller smeknamn, och nummer till kontanttelefoner att gå på - man kunde inte komma någonstans.

Men för Daniel Velasco var det inga problem att hitta utpekade. En av männen hade använt sitt riktiga namn och det telefonnummer som finns i förundersökningen använder han än i dag. Polisen hade till och med hans personnummer.



Historien är chockerande, men inte förvånande. Polisens bristfälliga utredningar - slarviga eller uteblivna förhör med misstänkta och vittnen, underlåtenhet att göra kroppsbesiktning eller brottsplatsundersökning - har bland annat uppmärksammats i samband med kartläggningar av ouppklarade våldtäktsanmälningar. Prematurt nedlagda förundersökningar, som ibland återupptas hastigt när medierna uppmärksammar ett fall, är inte heller ovanliga.

Ibland blir det inga utredningar alls.

I november inledde JO en utredning av Södertörnspolisen efter att den dröjt tio månader med att utreda ett barnmisshandelsfall.

En 11-årig pojke hade berättat för skolkuratorn att hans styvpappa slog honom, lillebrodern och mamman nästan dagligen. Enligt lagen ska sådana ärenden hanteras "skyndsamt", men fallet blev liggande hos polisen, trots fyra påminnelser från åklagarmyndigheten.

Chefen för Södertörns polismästardistrikt, Christian Agdur, förklarade sig i DN med att: "Vi har inte haft en organisation som klarat av att hantera det tillräckligt fort." Den typen av svar är inte ovanliga.

Som Leif GW Persson sa i gårdagens Expressen, apropå Ekots avslöjande:

"Organisationen har en ytterst överslätande attityd till sådana som inte gör sitt jobb."



Det behövs en ny attityd. Polischefer kan inte fortsätta att skylla allt undermåligt arbete på "organisationen". Den överslätande attityden poliser emellan, måste bort. Ansvar måste göras personligt.

Att missköta en utredning, exempelvis genom att strunta i att höra lätthittade misstänkta, måste betraktas som tjänstefel. Och tjänstefel måste bestraffas. Om en hel organisation fallerar, bör chefen bytas ut.
