Skolexempel på byråkrati på steroider
Ledarredaktionen

För fem år sedan hade drygt hälften av skolorna svårt att hitta högstadielärare i matte och naturämnen. I fjol var det nästan alla. Men det saknas också förskollärare säger 87 procent av arbetsgivarna. Lika många har svårt att finna fritidspedagoger. Och 82 procent efterlyser speciallärare, skriver Dagens Samhälle.

Det är motivet till att regeringen, liksom Expressen, vill höja lärarnas löner. Det ska vara lockande att välja skolbanan, inte något studenter gör för att de inte kom in på något annat.

Kommunpolitiker har givit lärare större lönepåslag än andra grupper de senaste åren. Också om man bortser från den statliga insatsen med förstelärare. Viljan finns alltså hos de politiker som är praktiskt ansvariga.

Men regeringen litar uppenbarligen inte på sina partikamrater på lokal nivå.

I så fall hade man valt att höja det generella statsbidraget till kommunerna med de tre miljarder kronor som nu ska satsas. I stället föreslår utbildningsminister Gustav Fridolin (MP) ett system bortom de flesta byråkraters värsta skräckfantasier.

54 000 lärare i svenska grund- och gymnasieskolor ska få vanlig löneökning plus mellan 2 500 och 3 500 kronor som staten bidrar med. Det ska även sammanlagt 6 000 förskollärare och fritidspedagoger få. Men inte lärare i vuxenutbildning - trots att SFI-lärare borde vara dyrgripar.



Löneökningen för varje enskild person ska rapporteras till Skolverket när kommuner och friskolor söker statsbidraget, en gång i halvåret.

Sedan ska Skolverket kolla att det verkligen stämmer. Att inte för många förskollärare får påökt, även om det skulle vara den personalgruppen som saknas i en kommun. Högst 10 procent får går till förskola och fritids, oavsett behoven. Och kommunerna måste skapa nya lönerapporteringssystem eftersom lönepåslag aldrig särredovisats.

Många nya byråkrattjänster blir det. I en tid när alla krafter borde inriktas på att underlätta integrationen för de många nyanlända.

Om nu Skolverket har för mycket folk kan de ju skicka över anställda till Migrationsverket för att beta av högarna med enklare ärenden, som att kolla att studenter och doktorander som söker förlängda uppehållstillstånd har tagit sina poäng eller att jobbet de har fått finns i verkligheten. Till exempel.

Om kommunerna mot förmodan har anställda som rullar tummarna på personalkontoren kan de flyttas över till skolorna för att ta hand om något av all den pappersproduktion som nu åvilar lärarna, så att de i stället kan ägna energin åt att undervisa.

Dessutom är det inte bara skriande brist på lärare. Erfarna socionomer som kan bistå barn och unga, hitta vettiga placeringar och följa hur det går för individerna är också guld värda.

I en tid av akuta integrationsproblem är bautabyråkrati inte lösningen. Tvärtom.

Ge gärna kommunerna högre statsbidrag, men låt dem laga efter eget läge.
