Peka hellre finger mot Ann Linde än Hultqvist
Ledarredaktionen

Om väljarna inte hänger med i turerna kring Transportstyrelsen är de förlåtna. Vid det här laget har uppgifterna om vem som visste vad vid vilken tidpunkt bildat ett obegripligt töcken.

På söndagen tjocknade dimman ytterligare när Stefan Löfvens närmaste medarbetare - statssekreteraren Emma Lennartsson - sparkades under dramatiska former. Den mest troliga förklaringen är att man i Rosenbad nu går igenom de minnesanteckningar som KU har begärt ut och insett att Lennartssons tidigare version av när hon blivit informerad om outsourcingen inte stämmer.

Då är det bättre att förekomma än att förekommas. Och genom att iscensätta en brutal avgång hoppas man antagligen stilla skalpaptiten hos alliansen så att den inte går vidare med misstroendevotumet mot förvarsministern.

Men det går förstås inte att utesluta att det finns en annan och betydligt allvarligare sanning dold bakom Lennartsson avgång.

För det finns utan tvekan frågor som pockar på svar: Agerade verkligen Transportstyrelsens dåvarande generaldirektör Maria Ågren helt på eget bevåg? Bröt hon medvetet mot centrala lagar om rikets säkerhet utan att ha så mycket som knystat om saken till sina uppdragsgivare?

Enligt dåvarande statssekreteraren på näringsdepartementet, Erik Bromander, fick han inte veta något om den olagliga outsourcingen förrän i februari 2016. Det förefaller väldigt underligt, för att inte säga helt osannolikt.

Ann Linde har i alla fall erkänt att hon blev informerad av Säpo redan i september 2015. Det innebär att det faller ett väldigt tungt ansvar på den dåvarande statssekreteraren på justitiedepartementet, numera EU-minister. När Säpo larmade om vad som var på gång borde hon givetvis ha lyft frågan så att regeringen hade kunnat stoppa läckaget innan det hade ägt rum.

Till Lindes försvar ska sägas att hon befann sig mitt i en akut flyktingkris och sannolikt inte orkade ta in allvaret i varningarna från Säpo. Men det är ändå i detta skede som haveriet hade kunnat förhindras. Trots det agerade hon inte utan förblev passiv i månader.

Ältandet av frågorna kring vem som informerade vem under 2016 är sekundära i sammanhanget. Den stora skandalen är att regeringen lät outsourcingen fortskrida i strid med Säpos varningar. Den andra skandalen är att regeringen därefter verkar ha gjort sitt bästa för att tysta ner händelsen.

Det smusslades med skälen till att Maria Ågren fick lämna sin post och antagligen hoppades man att strafföreläggandet mitt i semestertider också skulle passera under radarn. Planen var att svenska folket aldrig skulle få veta.

Oppositionen bör nu släppa sitt misstroendevotum mot försvarsministern och låta KU-granskningen ha sin gång. Det kommer att svida tillräckligt för regeringen, var så säkra.

Att utse Peter Hultqvist till en av huvudansvariga i det här läget framstår som oförlåtligt tjurskalligt.
