Måndag 21 augusti 2017
Terrordåd har blivit det nya normala i Europa
Ledarredaktionen

Kusligt förutseende gjorde SR-reportern Beatrice Janzon nyligen ett reportage om Spaniens kamp mot terror. Barcelonabon José, en av dem som intervjuades i inslaget, konstaterade nyktert att terrorister nog kommer att slå till mot turistmålet La Rambla. Han fick rätt.

Hundra människor skadades och åtminstone 14 dödades när en vit skåpbil körde rakt in bland fotgängare på promenadstråket. Ytterligare ett terrordåd inträffade tidigt på fredagen i turistorten Cambrils, elva mil söder om Barcelona, när sju personer blev påkörda av en bil. Ett av offren dog senare på sjukhus. Enligt uppgift hade terroristerna koppling till attacken i Barcelona.

Båda terrordåden har kopplats till jihadism. Det är ingen slump att de sker i Barcelona med omnejd. Staden har blivit Spaniens jihadistcentrum. Nästan en fjärdedel av de som frihetsberövades på grund av terrorrelaterade aktiviteter under 2013-2016 hade radikaliserats i Barcelona, visar en ny forskningsrapport om radikalisering i Spanien.

Staden är närmast perfekt belägen. Närheten till både Frankrike och Nordafrika gör att den kan tjäna som ett nav för jihadister och salafister på genomresa.

Den spanska polisen har väntat sig den här typen av dåd länge. Barcelona är den stad där det har skett flest tillslag mot terrormisstänkta i hela Spanien. Katalonien, regionen där Barcelona är huvudstad, ligger på fyra av fem på terrorhotskalan. Bara förra året avvärjdes en rad attacker. Flera av nätverken i regionen har för övrigt koppling till Skandinavien.

Metoden var heller inte oväntad. Fordonsattacker har blivit ett vanligt tillvägagångssätt bland terrorister i Europa. Den första skedde i Frankrike 2014. Sen dess har åtminstone sju dåd skett där fordon har använts som vapen. Ett av dem var terrorattacken på Drottninggatan, där Rakhmat Akilov körde fram längs gågatan och dödade fem människor.

Det är en metod som IS rekommenderar till sina anhängare i väst. Medan det går att beslagta och förbjuda konventionella vapen är det svårare att hindra människor från att äga eller hyra en bil.

Förra året skrev den norska terrorforskaren Thomas Hegghammer en prognos för jihadismens framtid i Europa. Hegghammer förutspådde att fyra trender kan leda till ökad aktivitet; det ökande antalet ekonomiskt utsatta muslimska ungdomar, fler ”veteraner” bland jihadisterna, väpnad konflikt i den muslimska världen och fortsatt operationell frihet på nätet.

Hegghammer drar slutsatsen att Europa därför kan vänta sig ännu mer aktivitet bland jihadisterna inom de närmaste fem till femton åren. Det värsta är inte över än. Det är olycksbådande med tanke på de många terrordåd som har skett i år: Barcelona, Paris, Stockholm, London, Manchester. Redan nu har islamistiska terrordåd på europeisk mark blivit det nya normala.



Läs också:

När IS spränger barn måste samhället svara
