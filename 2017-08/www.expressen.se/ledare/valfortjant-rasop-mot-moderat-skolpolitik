Välförtjänt råsop mot moderat skolpolitik
Ledarredaktionen

Skolpolitiken har länge varit en av Moderaternas svagaste punkter. Utgångspunkten har varit en närmast blind tro på frihet. Frihet för föreningar och företag att starta skolor som de vill. Frihet för rektorerna att göra som de vill - M har förespråkat avskaffande av de statliga timplanerna. Och gör så än i Norrköping.

I alliansregeringen ansvarade Folkpartiet för utbildningspolitiken, så det blev två moderata kommunpolitiker som kom att synas i skoldebatten. Maria Stockhaus från Sollentuna kom att stå för digitaliseringsdårskapen - en lärplatta till varje elev. Hon var dessutom ordförande i SKL:s utbildningsberedning.

I Stockholms stad finns Anna König Jerlmyr, som så sent som i söndags argumenterade för att korta loven och ha tre i stället för två terminer. Då blir det mer undervisningstid för eleverna. Och det hade ju varit en god idé, om Sverige hade haft överskott av lärare. Som bekant är det precis tvärtom, en grav brist väntas bli värre.

På riksnivå har Moderaterna ändå föreslagit en skoltimme mer per dag, varav en i veckan ska ägnas åt matematik. Och så ska programmering stå på schemat från årskurs ett i en tioårig grundskola.

Att vilja införa programmering är en del av framtidsflåsigheten, som regeringen dessvärre hakat på. "Tittar vi framåt behöver vi inte mindre digitalisering, utan mer", förklarade Anna Kinberg Batra i idg.se.

Kanske det. Men inte just i skolan. Det är välgörande att Benjamin Dousa på DN Debatt kritiserar sina tekniktillbedjande partikamrater och påpekar fokus i skolan måste vara ämneskunskaper samt att sådana bäst erövras genom katederundervisning. Ny forskning visar dessutom att inlärningen i regel går lättare för den som använder papper och penna än för den som fipplar med datorer.

MUF-ordföranden kritiserar också med fullt fog moderpartiet för att inte ha begripit att kombinationen av friskolor och fritt skolval eldat på betygsinflationen. Självklart bör de nationella proven rättas externt eftersom det finns alldeles för många lärare som sätter snällbetyg; en del under påtryckningar från rektor, andra alldeles av sig själva.

Benjamin Dousa vill reformera lärarutbildningarna, göra dem mer inriktade på praktisk undervisning, vilket tyvärr är lättare sagt än gjort med den uppsättning fast anställd personal som arbetar där.

Dousa resonerar också om en skolpeng som ska åsättas varje elev av staten utifrån föräldrarnas bakgrund. Det tål att tänka på, med kritiskt sinne. Här talar vi enorma register, med massor av säkerhets- och uppdateringsproblem.

Hur som helst bör Moderaterna ta intryck av argumenten. Partiets politik har allt för länge präglats av företagarperspektiv. Men skolan är till för att ge eleverna djupa kunskaper, inte för att klona mikroslavar.





LÄS OCKSÅ:

Sveriges elever får inte vara försökskaniner

Sätt inte fritids före skolan, Moderaterna
