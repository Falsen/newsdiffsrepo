Låt inte Facebook bli Sanningsministeriet
Ledarredaktionen

I dagarna är det 250 år sedan som förhandscensuren avskaffades i Sverige. Kulturminister Alice Bah Kuhnke, MP, firade världens äldsta tryckfrihetsförordning med att hota Facebook med statliga ingripanden:

"Vi vill ju alla att förändringsarbetet ska ske frivilligt. Om det inte lyckas är vi många regeringar och ministrar i Norden som är beredda att ta nästa steg. Det skulle vara att ta fram tvingande åtgärder", sa kulturministern till Expressen.

Uttalandet kom i debatten om vilket ansvar Facebook har för de hot och falska nyheter som sprids via deras verktyg, en diskussion som har intensifierats efter Trumps valseger i USA.



Visst borde Facebook kunna agera betydligt mer resolut mot dem som hotar andra människor på plattformen. Det är stötande att se hur den amerikanska sociala medier-jätten raderar bilder på ammande mammor samtidigt som man avvisar anmälningar om allvarliga hot i kommentarsfälten.

Men när Alice Bah Kuhnke låter antyda att det kan behövas tvingande åtgärder även mot falska nyheter borde alla varningsklockor ringa i landet.

Kulturministern har förvisso rätt i att fejkade och falska nyhetsartiklar är ett problem. Rena lögner, som att påven skulle stötta Donald Trump, spreds i stor skala under den amerikanska presidentvalskampanjen. Vissa hävdar rentav att den ryska regimen på detta sätt aktivt försökte - och lyckades - påverka valutgången.

Men när kulturministern öppnar för att lagstifta mot problemet framstår medicinen som betydligt farligare än sjukdomen.

Den vanliga ordningen i en liberal demokrati är att påståendens sanningshalt avgörs i fri debatt. Om sociala medier ska sätta stopp för falska nyheter krävs dock att någon får makten att avgöra vad som är att betrakta som sant och falskt.

Är det enskilda Facebookanställda som ska faktagranska nyhetsartiklar? Ska länkar från utvalda sajter flaggas som opålitliga av företaget? Eller måste ett nytt sanningsministerium skapas?

Tajmningen för kulturministerns utspel framstår också som mycket märklig – även oaktat firandet av Tryckfrihetsförordningen.



Donald Trump har både före och efter sin valseger visat förakt för de institutioner och den maktdelning som begränsar den omedelbara folkviljan. I den debatt som utbrutit om hur den liberala demokratin bäst försvaras har många därför påpekat vikten av mer "checks and balances". När populistiska vindar blåser över västvärlden är Alice Bah Kuhnkes reflex i stället alltså att vilja ge staten större makt även över sociala medier.

Det är ett mycket oroväckande förslag. Och de entusiastiska bör betänka att det i framtiden inte är säkert att vi har en välmenande miljöpartist som kulturminister.



Läs också:

Lyd inte alla Twitterstormar. Upprörda känslor i sociala medier är sällan ett bra beslutsunderlag.



Följ Expressen Ledare på Facebook för tips om fler ledare och krönikor.
