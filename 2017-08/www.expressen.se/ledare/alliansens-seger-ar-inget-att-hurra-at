Alliansens seger är inget att hurra åt
Ledarredaktionen

Statsminister Stefan Löfven har ställts inför hot om misstroendevotum mot sina statsråd i två omgångar i sommar. Efter haveriet på Transportstyrelsen lät han Anna Johansson och Anders Ygeman avgå, medan Peter Hultqvist fick behålla jobbet – i alla fall tillfälligt.

Löfven går alliansen till mötes på två av tre punkter även när det gäller hoten om att fälla ministrar på grund av planerade skattehöjningar. Skärpningen av 3:12-reglerna och den sänkta brytpunkten för statlig inkomstskatt slopas, medan flygskatten införs, meddelade finansminister Magdalena Andersson på lördagen.

Rent sakpolitiskt är det ett glädjande besked. Visst är den stora skillnaden i skatteuttag mellan företagare och anställda problematisk. Men det problemet borde mildras genom sänkt marginalskatt och genom att låta den omfatta färre skattebetalare.

Regeringen ville i stället göra tvärtom och höja skatteuttaget både av företagare och anställda. Men det är tveksamt om åtgärderna ens hade lett till högre skatteintäkter i slutänden.

Det är också bra att en flygskatt nu införs. Dagens ordning - där flyget knappt betalar någonting för sina kraftigt ökande utsläpp - är absurd. En global skatt hade varit att föredra, liksom en utformning där skatten läggs direkt på utsläppen. Men i väntan på att avtal gör det möjligt med en internationell flygbränsleskatt är det bra att Sverige sällar sig till länder som England, Frankrike, Tyskland, Norge och Österrike och inför en nationell skatt.

De borgerliga partiledare som fortfarande har sitt jobb kvar utropade seger efter finansministerns besked. "Det är bra för Sverige och en stor seger för Alliansen", jublade exempelvis centerns Annie Lööf.

Det är dock en dyrköpt seger.

Dagens budgetregler har utformats så att även minoritetsregeringar ska kunna lotsa sin ekonomiska politik genom riksdagen. Det fanns minst två alternativ för alliansen om den ville driva politiken i borgerlig riktning utan att bryta mot andan i dessa regler. Man hade kunnat göra upp med Stefan Löfven om skattepolitiken eller så hade man kunnat lägga en gemensam budget.

I stället valde alliansen så att etablera en ny praxis där oppositionen kan ägna sig åt krypskytte mot enskilda ministrar från läktaren. Det är ett ansvarslöst agerande, speciellt som risken för att vi får fler minoritetsregeringar de närmaste mandatperioderna är stor.

Så mycket att yvas över är det inte heller att skattehöjningarna stoppas. Det är ju alliansen själv som har tvingat fram dessa skadliga förslag genom att driva Stefan Löfven i armarna på Jonas Sjöstedt och Vänsterpartiet.

Av alliansens skrala opinionsstöd att döma är inte väljarna speciellt imponerade av den charaden.



Läs också:

Alliansens mittroendehot är rena fjortisfasoner
