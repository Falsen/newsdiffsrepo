Sommarskola ska ge kunskap - inte lön
Ledarredaktionen

I takt med att skolresultaten sjunkit har kommunerna prövat olika vägar för att få eleverna att samla ihop sig till åtminstone godkänt i kärnämnena svenska, matematik och engelska.

Det har inte alltid varit lätt att locka elever att plugga några veckor på sommaren. Dagens Eko rapporterar att eleverna i Hallsberg, Kramfors, Umeå, Vilhelmina och Överkalix får betalt för att läsa sig till ett E.

I Umeå är det gymnasister som slutat ettan som får 51 kronor i timmen för att skaffa sig ett godkänt betyg i matte, engelska eller svenska.

"Vi har en fantastiskt välfungerande gymnasieskola med hög genomströmning och det här är ett av de sätten vi kan upprätthålla den", säger gymnasie- och vuxenutbildningsnämndens ordförande, Peter Vigren (S) i Umeå, till Ekot.

Det kanske hade gått utan studielön också.

I Överkalix är betalningen än bättre, 70 kronor i timmen får de 16- och 17-åringar som väljer skolan i stället för feriearbete i parker, förskolor, ålderdomshem eller i byaföreningar. Studielönen har funnits i flera år, men resultaten har kommunen föga koll på.

Att locka elever med F - alltså gamla IG, äldre streck och semiantika C - med en pengabelöning för sommarstudier är inget nytt påfund. För 19 år sedan tog moderaten Ulf Melin upp frågan i riksdagen. Då fick gymnasister som gått ut första och andra ring i Motala 35 kronor i timmen för att läsa upp betygen. Och studielönen fanns på fler orter.

Hur mycket energi lägger den elev som är på gränsen till G ner under terminstid om det finns chans att få hyggligt betalt för att skaffa G:et på lovet? undrade Melin.

Hur surt är det inte för den som slitit hårt för sitt G under skoltid?

Det är upp till kommunerna, svarade Ylva Johansson (S) som på den tiden var skolminister. Hon undvek att diskutera incitamentsfrågan.

Men det är den som fått många av kommunerna att ta bort studielönen. I Jönköping gav tre veckors kommunal praktik 3 600 kronor, medan skolan gav 2 100 kronor. Ändå tyckte eleverna som klarat betygen under terminstid att det var ORÄTTVIST.

Från och med denna hösttermin är det obligatoriskt för kommunerna att ordna lovskola minst 50 timmar för de elever som i årskurs åtta och nio har underkända betyg som gör att de inte kommer in på nationella program. Varken de eller andra sommarskoleelever bör få studielön som morot.

Vill kommunerna locka med pengar, för sommarskolan är inte obligatorisk för eleverna, finns en annan väg att gå. Garantera den deltagande eleven en betald kommunal feriepraktik när lovskolan ringer ut.

Det allra viktigaste är förstås att få barnen att förstå att kunskap är sin egen belöning, redan i förskoleklass.



Läs också:

Läxhjälp kan vara skolstjälp

Stålar i sista minuten ger unga sämre sommarjobb
