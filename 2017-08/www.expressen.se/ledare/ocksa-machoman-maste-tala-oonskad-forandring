Också machomän måste tåla oönskad förändring
Ledarredaktionen

Ingen vill få sänkt lön, det är en självklarhet. Men ibland är det bara att tugga i sig som anställd. Tar arbetsgivaren bort nattarbetet är det klart att skifttillägget försvinner. Till exempel.

I Stockholm strejkar sopgubbar nu vilt eftersom deras arbete ska läggas om 1 oktober. Dagens prestationslön tas bort, körturerna ritas om så att en och samma sopbil ska ta allt skräp i ett område - i dag kan det komma tre olika.

Det kostar miljöutsläpp och arbetstid i onödan, framhöll Stockholms stad när man presenterade förändringen. Man förklarade att övergången är noga planerad, men att det kan bli "vissa störningar" under en övergångsperiod när sophämtarna ska köra in sig på nya områden.

I själva verket går planeringen si och så. Bland annat för att många sopgubbar hos entreprenören Reno Norden vägrar lämna i från sig nycklarna till soprum. De talar om sin "nyckelkompetens". Det är en roligt bokstavlig tolkning av begreppet. Men samtidigt ren idioti.

Nycklarna och koderna tillhör fastighetsägarna, som lånat ut dem. Om sopgubbarna har upprättat ett system som gör det omöjligt för arbetsgivaren eller Stockholm vatten att inventera soprummen är det att betrakta som sabotage.

Reno Norden hävdar att de strejkande tjänar 40 000 - 45 000 kronor i månaden med en veckoarbetstid på strax under 30 timmar. De vilt strejkandes talesman Peter Börjesson talar om 35 000 kronor i snitt, då räknas också de gubbar som har små distrikt med.

Det är inte illa betalt för ett relativt enkelt arbete. En bussförare tjänar i snitt strax över 26 000 kronor. Och hen har betydligt mer värdefull last.

Sophämtarnas lönenivå avspeglar, som så många andras, forna tider. En gång var arbetet enormt fysiskt slitsamt. Man bar tunnor med stinkande skit och hivade upp dem manuellt på vagnar. Nu rullar kärlen på hjul och det finns lastredskap.

Det samma gäller hamnarbetarna. I containerhamnen i Göteborg delade företaget APM Terminals på fredagen ut de första uppsägningarna till varslade anställda, som strejkade fyra dagar i fjol och en i januari. Det har varit övertids- och nyanställningsblockad. Företaget har kontrat med lockout mellan 16 och 07 under försommaren. Medlingsförsöken har hittills inte lett någonvart.

Där handlar den mer än årslånga konflikten formellt om att Hamnarbetarförbundet vill ha eget kollektivavtal. I praktiken handlar det om att skydda löner om 43 000 kronor i månaden för 36-timmars vecka.

Den gemensamma nämnaren för sophämtarna och hamnarbetarna är den självsvåldiga machokulturen, stärkt av höga löner baserade på fysiska svårigheter som inte längre finns.

Än är arbetsgivarnas rimliga lösning att sätta hårt mot hårt. Men den kaxiga kampen för gamla privilegier kommer att påskynda automatiseringen.  Så sopar sopgubbarna bort sig själva. Och ordet nyckelkompetens återfår sin rent bildliga betydelse.



Läs också:

Kvinnor måste lära sig att kräva högre lön

MALIN SIWE: Piloterna svävar för högt i det blå
