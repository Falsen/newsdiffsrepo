Bilmålvakter bör få nobben av Transportstyrelsen
Ledarredaktionen

Alla dessa halvrisiga bilar som är skrivna på målvakter utan utmätningsbara inkomster är ett stort bekymmer. De är ofta trafikfarliga och rattas inte sällan av folk som blivit av med eller aldrig haft svenskt körkort. De används av grovt kriminella. Men också av människor med svarta inkomster och ovilja att betala parkeringsavgifter, trängselskatt och försäkringar.

Alla bilarna är inte skruttiga. En del är så pass bra att de går att sälja för flera tiotusentals kronor, och just därför kan den egentlige ägaren inte fronta eftersom hen lever på försörjningsstöd.

Hur många bilar det handlar om vet ingen. Transportstyrelsen räknar bara supervärstingarna, fattiglappar som står registrerade för fler än 100 fordon per man. I januari "ägde" 157 personer tillsammans 57 000 bilar. Skulle man börja räkna vid 20 fordon bleve summan betydligt större.

Därtill kommer personer med samordningsnummer hos Skatteverket, alltså personer som inte är eller har varit folkbokförda i Sverige. Runt 500 sådana nummer står registrerade för 29 000 fordon. En hel del av dessa identitetsnummer saknar en verklig person bakom, för Transportstyrelsen menar att Skatteverket ska göra den ordentliga id-kollen medan Skatteverket har motsatt idé.

Samtidigt ökar antalet målvaktsbilar i trafiken - trots lagändringen 2014 som gör att polisen kan lägga beslag på bilar vars ägare dragit på sig trafikavgiftsrelaterade skulder över 5 000 kronor. Fast det går bara att ta in kärran om den är felparkerad.

Det är ren idioti. Även om bilen står perfekt fickparkerad och avgiften är erlagd borde bilen tas i beslag. Den lagändringen krävde riksdagsmajoriteten i våras.

Men det behövs mycket mer för att bekämpa denna växande verksamhet i skuggsamhället. Myndigheterna måste bli mer noga med att kolla identiteter när de upprättar samordningsnummer. Och en person med samordningsnummer borde inte få stå för mer än en bil.

Transportstyrelsen borde ha ett larm som skräller när en privatperson vill registrera fordon nummer, säg sex. Banker gör grundliga utfrågningar av sina kunder: man måste berätta vad man ska göra med sina pengar vid ett stort kontantuttag, förklara sina inkomster från Ryssland med mera.

Transportstyrelsen borde också ges skyldighet att ställa frågor till privatperson med många bilar. Innehaven kan förstås vara helt rimliga: bilsamling, hobbymekning. Men är svaren dåliga och ekonomin usel - då ska det bli nobben.

Därtill måste parkeringsvakterna få snabb direkttillgång till skulddata i bilregistret. Polisen har det. Nu är planen att p-vakterna ska få det nästa år.

Polisen har så mycket annat att göra för att komma åt gängkriminaliteten att jakten på målvaktsbilar i huvudsak bör skötas av p-folket. App, app - det borde inte vara så svårt.



Läs också:

ANNA DAHLBERG: Skuggsamhället är större än någon anar

Statens oförlåtliga slarv med ID-kontroller
