Dömda våldsmän ska inte få straffrabatt
Ledarredaktionen

Martin Jonsson erkände vid häktningsförhandlingen att han "tillfogat alla skador som Lotta har." Och skadorna var fruktansvärda. Obeskrivbara.

Kunde Lottas liv ha räddats om rättsväsendet hade agerat annorlunda? Frågan är berättigad och har ställts av många. Svaret är: Det vet vi inte.

Vi kan nämligen inte veta om Jonsson verkligen skulle ha häktats för den misstänkta grova kvinnofridskränkning - som åklagaren inte ville driva vidare.

Det anmärkningsvärda är att åklagaren motiverar sitt beslut med att målsäganden - Lotta - inte ville medverka i utredningen. Polis och åklagare har en skyldighet att utreda den här typen av fall ändå. Och det är inte ovanligt att kvinnor som förföljs och misshandlas också skräms till tystnad. Som i Lottas helvetesvärld.

Vi kan inte heller veta säkert om Lotta skulle ha levt om Jonsson hade suttit av hela sitt straff i stället för att ha fått den i princip automatiska straffrabatt som fängelsedömda får: Frisläppt efter två tredjedelar av tiden.

I Jonssons fall är denna straffrabatt extra stötande. Han har tidigare rånat; han har misshandlat och suttit av ett antal fängelsestraff. I Sverige spelar det ingen roll om du är en notorisk återfallsförbrytare, du har ändå rätt att släppas efter två tredjedelar av strafftiden.

Hagamannen - Niklas Lindgren - släpptes också efter två tredjedelar förra sommaren trots att han några månader före frisläppandet hade bedömts vara alldeles för farlig för att beviljas permission utan vakter.

För att sitta hela den utdömda tiden krävs det "synnerliga skäl". Lagtekniskt sett är det mycket starka ord.

Att Hagamannens 14 år i fängelse i verkligheten inte var 14 år kan knappast anses ha stöd i det allmänna rättsmedvetandet. Avkunnade domar ser ut att vara betydligt hårdare än vad de egentligen är.

Dessutom infaller denna straffrabatt för sexualförbrytare - och andra grova brottslingar - även om de har vägrat att delta i de olika behandlingsprogram som erbjuds på anstalterna.

Tack och lov ser det nu ut att bli ändring. Debatten efter Hagamannens straffrabatt - trots att Kriminalvården hade bedömt att det fanns en återfallsrisk - har tvingat fram en politisk reaktion.

Justitieminister Morgan Johansson har tillsatt en utredning som ska skärpa reglerna för villkorlig frigivning. "Vi vill att det ska ses som en förmån som man ska förtjäna," löd justitieministerns kommentar.

Utmärkt. Sedan ska det givetvis finnas kvar en möjlighet att kunna få en mindre straffrabatt om man sköter sig exemplariskt och deltar i behandlingsprogram som minskar risken för återfall.

När utdömda domar devalveras sänks också förtroendet för rättsstaten.



LÄS OCKSÅ: Hagamannen ska inte släppas ut i förtid

Följ Expressen Ledare på Facebook för fler ledare och krönikor.
