Varning för lättsinnemed Sveriges finanser
Ledarredaktionen

Argumenten för ett skifte är uppenbara. Överskottsmålet kom till i en helt annan tid som ett led i saneringen av Sveriges raserade finanser. Nu har Sverige återvunnet trovärdigheten på de internationella marknaderna och den offentliga sektorns skuldkvot är nere på en nivå runt 40 procent av BNP.

Även det demografiska argumentet har börjat svikta. Tanken var att Sverige skulle bygga upp en buffert inför den stundande åldersboomen. Nu börjar vi på allvar närma oss den verkligheten med en växande försörjningskvot.

Till det ska läggas att överskottsmålet saknar trovärdighet. Sverige har inte levt upp till det på ett drygt decennium och kommer inte att göra det under den närmaste mandatperioden heller. Det strukturella sparandet - det vill säga hur de offentliga finanserna ser ut om vi rensar för konjunkturens upp- och nedgångar - ligger i dag på minus en procent av BNP. I praktiken lever vi alltså som om vi följde ett underskottsmål på en procent i stället för ett överskottsmål.

Samtidigt är det just detta som skapar oro kring regeringens utspel. Om överskottsmålet betyder minus en procent - vad innebär då ett balansmål? Öppnar det månne för minus två procent i strukturellt underskott?

Finansminister Andersson försökte igår komma med lugnande besked. Några nya utsvävningar kommer det alls inte att bli fråga om ifall ett balansmål införs. Det är krona för krona som gäller i närtid. Men kan vi verkligen lita på det?

Många av dem som igår hurrade för regeringens besked såg något helt annat. LO och stora delar av den övriga vänstern förväntar sig nu en mer expansiv finanspolitik. "Det är klart vi ska använda oss av de resurser vi sparat ihop", slog en lycklig Karl-Petter Thorwaldsson fast.

Det är heller ingen lyckad tajmning att byta budgetmål i ett läge där det framstår som att man gör det för att man inte klarar av att hålla i utgifterna. Finanserna pressas hårt av växande utgifter för bland annat migration, integration och sjukskrivningar. Samtidigt vill de rödgröna kunna infria åtminstone några av sina vallöften.

Det är ironiskt att samma Magdalena Andersson som gång på gång attackerade Anders Borg för att slarva med finanserna nu själv vill sprätta upp sömmarna på budgetkostymen.

Så hur bör oppositionen svara på denna invit? Det är givetvis bra om det råder så bred enighet som möjligt om Sveriges finanspolitiska ramverk. Det rimliga svaret är därför detta: Visst finns det skäl att överge överskottsmålet. Men för att skapa trovärdighet för det nya målet bör regeringen visa hur man tänker ta tillbaka Sverige till en bana i balans.

En självklar del i en sådan strategi är en ny skattereform som breddar skattebaserna och ökar beskattningen av sådant som boende och konsumtion. Det skulle visa att Moder Svea faktiskt kan hantera ett glas, utan att tömma hela flaskan.



Följ Expressen Ledare på Facebook för tips om fler ledare och krönikor.
