Inga mobiler i klassrummet
Ledarredaktionen

Och Löfven kunde se otåligheten manifesterad i bänkraderna. Kongressdeltagarna stirrade ner i sina mobiler, pekfingrarna gled över skärmarna när partikamraterna letade efter något mer underhållande än den store ledarens tal. Inte precis den otålighet han syftade på i talet. Men synen var en perfekt illustration av bristen på uthållighet i dagens samhälle, och på den eviga längtan efter lätthet - nu nåbar per mobil.

I helgen var statsminister Löfven gäst i Ekots lördagsintervju. Budskapet han verkligen ville trumma hem löd: "Inga mobiltelefoner under lektionstid". När alliansregeringen lät utreda fram ett sådant förslag i fjol var Socialdemokraterna varken direkt emot eller för, skoltalesman Ibrahim Baylan avfärdade det hela som symbolpolitik. Sveriges gröne utbildningsminister Gustav Fridolin gjorde det samma i våras.

Det är visserligen inte riksdagens sak att avgöra vilka hjälpmedel som används i klassrummen. Det är rimligen rektor och lärarkollegiet som skriver ordningsreglerna för sin skola. I den mån skolledningen vill besluta om inlåsning av mobiler hela skoldagen ska det självfallet vara möjligt. Kräver det ändring av skollagen bör så ske.

Statsministern Löfven har alldeles rätt i att grundregeln bör vara mobilförbud och undantagen välmotiverade. Telefonerna erbjuder alldeles för många svåremotståndliga möjligheter till verklighetsflykt.

Det gäller även vuxna. Den frånvarande närvaron är epidemisk i privat umgänge och på arbetsplatser. I Sverige har vi mötesfnatt, och sammanträdestiderna blir allt längre i takt med att deltagarna fördjupar sig i telefonen i stället för att säga i från och när mötet gaggar ur.

De älskade mobilerna, som rätt använda är effektiva verktyg, blir tidstjuvar av mästarformat. För vuxna som barn.En studie från London school of Economics visade att eleverna i skolor med mobilförbud förbättrade sina resultat mer än de som fick ha telefonen på. Det var de lågpresterande som tjänade på att distraktionen försvann. Med tanke på att skolresultaten försämrats mest i den gruppen finns här en enkel möjlighet att göra gott – genom att ta bort mobilen.

Detta är inte någon patentlösning. Men det är en av åtgärderna som krävs för att fler ska lära mer.

Många elever och deras föräldrar hävdar att mobilförbud kränker integriteten. För barnen gör dock föräldern som ringer och messar under skoltid ett större intrång. Liksom barnen som ringer far och mor på jobbet för att pladdra.

Så det är bra att Stefan Löfven nu följer den då förhånade Jan Björklund i spåren och pläderar för pli.

Ordning och reda, fritt surf på freda´- när det ringt ut.



Följ ledarsidan på Facebook för fler tips om ledare och krönikor
