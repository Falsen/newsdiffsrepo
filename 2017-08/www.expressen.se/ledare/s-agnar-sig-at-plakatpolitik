S ägnar sig åt plakatpolitik
Ledarredaktionen

Vi kommer att få höra många lovord om den egna vårbudgeten de närmaste dagarna. Inte minst lär den presenteras som ett viktigt steg för att minska de växande klyftorna i landet.

Konkret handlar det om att medel- och höginkomsttagare ska betala mer i skatt från och med årsskiftet. Det blir höjd skatt med 150 kronor i månaden för dem som tjänar runt 39 000 kronor i månaden och uppåt samt 200 kronor mer på månadsinkomster på cirka 60 000 kronor och uppåt.

Samtidigt sänks skatten för pensionärer, med som mest uppemot 200 kronor i månaden på pensioner runt 14000 kronor i månaden. Skatten sänks även för dem som lever på förtidspension.

Det kommer att presenteras som klassisk fördelningspolitik av bästa sort. I själva verket är det mest en skadlig form av signalpolitik.

Det är inte ens säkert att skattehöjningarna ger några extra pengar till statskassan att tala om. Höga marginalskatter på arbete gör att människor tvekar att ta ett extra pass eller på andra sätt anstränga sig ytterligare. Det visar forskningen, och det är därför nationalekonomer så kraftigt avråder från den sortens förslag.

Tajmingen är också den sämsta tänkbara. I ett läge där det råder akut arbetskraftsbrist i Sverige behöver vi alla extra timmar som poliser, civilingenjörer och läkare är beredda att lägga ner.

Även försöken att kompensera grupper som har släpat efter är missriktade. Det är riktigt att jobbskatteavdragen i kombination med stora reallöneökningar har gjort att löntagarna har dragit ifrån andra grupper. Men det har också varit avsikten med arbetslinjen - att det ska löna sig bättre att arbeta än att uppbära andra former av ersättningar. Det är den bästa garantin vi har för att säkra framtidens välfärd och pensioner. Vill man hjälpa fattiga pensionärer finns det betydligt mer träffsäkra sätt, såsom att höja de kommunala bostadstilläggen.

Det som däremot sticker i ögonen är hur husägare och bostadsrättsinnehavare har gynnats under senare år. Bostadsbristen i kombination med rekordlåga räntor och ett skattesystem som premierar ägande har skapat mängder av nya miljonärer.

Förmögenheter har bildats utan att många har rört ett finger. De har inte tagit några extrapass i vården eller nattskiftet i fabriken. De har bara ägt sitt boende.

Denna förmögenhetsbildning har Socialdemokraterna inga planer på att rucka. Den som sover sig till sina miljoner ska garanteras EU:s mest generösa ränteavdrag och slippa betala statlig fastighetsskatt. Det är de som jobbar för hårt som ska klämmas åt.

Det går inte ihop. Socialdemokraternas form av fördelningspolitik är varken effektiv eller rättvis. Om de rödgröna menar allvar med att försöka utjämna livschanser borde de koncentrera sig på att skapa en skola i världsklass och beskatta ägande i stället att höja världens högsta marginalskatter.

Vårbudgeten signalerar plakatpolitik när den är som sämst.



Läs också: Ta tag i Sveriges perversa skatter



Följ Expressen Ledare på Facebook för tips om fler ledare och krönikor.
