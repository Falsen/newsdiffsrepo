USA:s ledartröja dras i smutsen
Ledarredaktionen

USA är långt ifrån perfekt. Landet har invärtes problem med allt från vapenvåld till rasism. På den internationella arenan har USA inte heller alltid följt sina ideal eller för den delen regelboken. Irakkriget är ett av flera exempel på när USA har agerat världspolis på ett sätt som skördar långt fler människoliv än det skyddar.

Men likväl är USA den fria världens garant. Den världsordning som ibland brukar kallas för Pax Americana har alltsedan andra världskriget skapat en bättre och tryggare värld än många trodde var möjligt. Västvärlden har kunnat avnjuta fred och välstånd alltmedan USA:s exempel har inspirerat frihetskämpar över hela världen. Valet av Obama blev ännu en påminnelse om denna kraft. Om en svart man från enkla förhållanden kan bli president i världens mäktigaste land är det mesta möjligt.



Nu sätts allt detta på spel. På fredag svärs Donald Trump in som USA:s 45:e president. Vilken sorts president han blir kan ingen veta säkert, men tecknen är illavarslande. Ta bara hans personliga krig mot några av landets ledande mediehus. När Trump i förra veckan kallade till sin första presskonferens på över ett halvår skällde han ut två medieföretag och vägrade att ta frågor från CNN:s reporter.

Det är en katastrofal signal. Om presidenten i världens ledande demokrati kan ifrågasätta legitimiteten hos den fria pressen och peka ut misshagliga medier och journalister - varför ska då andra länders ledare hålla fingrarna i styr? Fasoner som tills nyligen var främmande i västliga demokratier sanktioneras nu av USA:s tillträdande president.

Med vilken trovärdighet kommer USA att kunna kritisera världens alla Erdogan och Putin för att de förtrycker pressfriheten i fortsättningen?

Samma sak med svågerpolitik och risken för korruption. Trump har förklarat att han tänker behålla sitt företag Trump Organization och låta sina två äldsta söner ta över kontrollen av bolaget. Det har väckt stark kritik på grund av den uppenbara risken för intressekonflikter. Trump såg heller inga problem med att utnämna Scott Pruitt till ny chef för USA:s miljömyndighet EPA, trots att denne har nära band till kol- och gasindustrin, som har donerat pengar till Pruitts politiska kampanjer.



På punkt efter punkt äventyrar Trump de ideal som USA förväntas stå för. Det gäller även på den internationella arenan där Trump har signalerat att sådant som klimathänsyn och folkrätt inte får lägga snubbeltråd för målet att göra "America great again".

I stället för en värld där USA står upp för normer och axlar ett särskilt ansvar för kollektiva nyttigheter såsom FN-bistånd kan vi räkna med en världsordning där starka män gör upp i slutna rum. Världens auktoritära ledare kan peka på Trump och säga att lögner, utfall mot pressen och svågerpolitik minsann är vardag även i USA.

Det är ett skrämmande perspektiv för alla som tror på idén om den goda västvärlden.



Läs också: Shit, Trump menar allvar om klimatet



Följ Expressen på Facebook för tips om fler ledare och krönikor.
