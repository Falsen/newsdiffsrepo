Skona lärarna från självutnämnda orakel
Karin Pihl

Det finns många eldsjälar i skolans värld. En av dem heter Micke Gunnarsson, samhällsentreprenör och föreläsare. I söndags la han upp en bild på sitt Instagramkonto. Fotot föreställer en lapp riktad till en lärare, och förklarar att ”mitt barn får inte ta med sig läxor hem i höst. Micke hoppas att detta ”underlättar både för dig som lärare och för mitt barn”.

Man kan ju fråga sig varför Micke Gunnarsson anser att han har rätt att bestämma hur sonens lärare ska bedriva undervisning. Kanske har han missat att den svenska lärarkåren dränks i krav från föräldrar som klagar så fort deras barn inte får högsta betyg.

Att det har varit en politisk tävlan om att höja läraryrkets status verkar också ha gått honom förbi. Det är märkligt, eftersom Micke Gunnarsson fakturerar tiotusentals kronor för att tala inför just lärare.

Han är inte den enda personen man kan anlita om man som rektor vill kompetensutveckla sina anställda. Efterfrågan på experter som föreläser om pedagogik växer. År 2012, då det nya betygssystemet började gälla, slogs något slags rekord. Enligt Lärarnas tidning, som kartlagt föreläsningsexplosionen, anlitade 135 kommuner 350 olika externa föreläsare det året.

Och det är inte bara tips om betygsimplementering som erbjuds. Den skolledare som vill bli peppad och upprymd av positiva budskap kan enkelt surfa in på valfri sajt som förmedlar inspirerande talare. Här finns en uppsjö av ”coacher” och ”inspiratörer” med inriktning skola.

Vad sägs om en föreläsare med mottot ”den som aldrig vågar prova något nytt kommer aldrig att misslyckas”? Bara 50 000 kronor. Eller kanske "sikta mot stjärnorna, landa på månen!" för 40 000?

Endast fantasin sätter gränser för vad man kan lägga skattebetalarnas pengar på. De flesta kommuner – 71 procent enligt Lärarnas tidning – saknar nämligen en policy kring vilka typer av talare som får bjudas in.

De flesta föreläsare är säkert mycket kompetenta på sina områden. Men att ha mycket åsikter och gedigen livserfarenhet är inte samma sak som att vara insatt i kvalitativ pedagogisk forskning. Propagerar man mot läxor för att man anser att hemuppgifter strider mot barnkonventionen har man uppenbarligen ett politiskt snarare än ett pedagogiskt syfte med sina föreläsningar.

Och att anlita en föreläsare som är aktiv i det utomparlamentariska vänsternätverket Ofog, som Nacka gymnasium och Globala gymnasiet har gjort, är direkt olämpligt.

Dessutom är livsstilifieringen av svensk utbildning snarare ett problem än en lösning. Att försöka få lärarna att bli elevernas kompisar och ledstjärnor i livet är inte bra. Det urvattnar idén om skolan som en arbetsplats, där betyg finns till för att bedöma just arbetsprestation och inte hur mycket man är värd som människa.

Vill man öka antalet elever med godkända betyg är det kompetenta lärare som behövs. Inte predikande livsstilsguruer. Den rektor eller kommunpolitiker som vill öka kompetensen kan med fördel vända sig till Skolverket, som erbjuder fortbildningar i allt från digitalisering till arbete mot rasism.



Läs också: Usel utbildning ger usla lärare
