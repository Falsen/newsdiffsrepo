Måndag 21 augusti 2017
Borgerligheten är för snäll mot bankerna
Karin Pihl

Det går bra för de svenska bankerna. Den sammanlagda vinsten för de fyra jättarna Nordea, SEB, Swedbank och Handelsbanken landade på 92 miljarder kronor under 2016. Och det är bolånekunderna som betalar.

Bankerna lånar pengar till ett betydligt lägre pris än vad de lånar ut för. Skillnaden mellan in- och utlåning har aldrig varit högre. Enligt Finansinspektionen ligger marginalen på 1,73 procent. Att svenskarna betalar för mycket till bankerna är kanske inte så lätt att se, eftersom räntorna ändå är blygsamma. Men det beror på den exceptionellt låga reporäntan.

Trots att Riksbankens styrränta ligger på minus och att utlåningsräntan är låg har kostnaderna för bolån pressats stadigt uppåt sedan 2009. Mellanskillnaden delas ut till aktieägarna. Kraven på att bankerna ska ha mer egna pengar för att klara en kris har förvisso skruvats åt. Men det håller inte som enda förklaring till prisökningen, enligt Finansinspektionens generaldirektör Erik Thedéen, som intervjuas i Svenska Dagbladet.

Man kan förvisso hävda att svenska låntagare är för lata och inte förhandlar tillräckligt hårt med bankerna. Men det är inte hela sanningen. Marknaden fungerar inte som den ska, i stället råder ett slags marknadsmonopol.

Svenskarna göder bankerna genom att betala orimligt höga räntor. Samtidigt kommer medborgarna behöva rädda bankerna via skattesedeln vid en krasch. Det är inte särskilt rättvist. Men det är i sin ordning, verkar politikerna tycka. Särskilt borgerligheten.

De borgerliga partierna brukar kritisera inkomstskattehöjningar med argumentet att det slår mot vanliga människors ekonomi. Medborgarna får mindre makt ju mer skatt staten tar. Att bankerna mjölkar barnfamiljer med hjälp av dyra villalån har man dock inga problem med.

Det blev ett jädra liv när finansminister Magdalena Andersson (S) föreslog att resolutionsavgiften, som säkerställer bankernas stabilitet, ska höjas. Likaså när hon helt riktigt påpekade att bankerna är underbeskattade.

Nordea – en bank som är så pass stor att staten inte får låta den gå under, enligt EU-reglerna – har hotat med att flytta från Sverige. Halva borgerligheten ryckte genast ut till storbankens försvar.

”Finansministern välkomnar att företag och jobb flyttar från landet. Helt bisarrt”, skrev Annie Lööf (C). ”Vi driver företag ur landet med den politik som regeringen hotar med att införa”, sa Ulf Kristersson (M). Från Liberalerna var det också blankt nej. De enda som såg någon poäng med att bankerna bidrar mer till statskassan var Kristdemokraterna.

Att Sveriges bankväsende är alldeles för stort – fyra gånger större än vad ekonomin kräver, enligt nationalekonomen Ulf Dahlsten, som på DI Debatt (9/8) varnar för en bankkrasch – verkar gå de borgerliga politikerna förbi.

Det är smått ofattbart. Den som värnar skattebetalarnas pengar och ekonomisk stabilitet borde rimligtvis vara för fler bankregleringar. Och det finns saker att göra.

För att skydda skattebetalarna borde Sverige genomföra en bankdelning, som tvingar bankerna att skilja på samhällsviktiga uppgifter, som in- och utlåning, från de spekulativa verksamheterna som handel med värdepapper.

Om någon annan står för kostnaderna är det alltid lättare att ta risker. En borgerlighet som står för eget ansvarstagande och värnar om skattebetalarnas pengar borde förhålla sig betydligt mer kritiskt till bankerna.



Läs också: Vem betalar om bankerna kraschar?
