Skjut skarpt mot vilda svin och kanadagäss
Karin Pihl

Hästhagens förskola i Malmö tvingas stänga i två veckor. Orsaken är att ett gäng råttor har tagit över lekplatsen. Ett bygge i närheten har skrämt upp odjuren, och nu har barnen evakuerats.

Malmö är inte den enda stad som har drabbats av råttor. Många stockholmares vardag påverkades till det sämre när sopgubbarna gick ut i vild strejk. För stadens råttor var det dock julafton. Sopberget gav upphov till en invasion av gnagare, och då är det inte fotbollsfans vi talar om. Anmälningarna till Anticimex har slagit rekord i år.

Men råttorna var ett problem redan före strejken. I fjol tog giftet som Stockholms stad använt sig av slut, och eftersom detta mycket effektiva bekämpningsmedel numera är förbjudet ökar råttorna i antal.

Över hela landet byggs det så det knakar, vilket driver upp råttorna ur deras underjordiska hem. Allt fler uteserveringar lockar också fram djuren.

Råttor har förvisso funnits så länge människan har vandrat på jorden och varit en ständig plåga i stadsmiljö. Som en symbol för pest, trångboddhet och sanitetsproblem har råttan varit människans värsta ovän.

Men nu förtiden har råttorna fått konkurrens om förstaplatsen bland de djur människan avskyr mest. Råttornas utmanare är stora, svartvita fjäderfän som förpestar badplatserna – kanadagässen, Sveriges antagligen mest hatade fågelart.

De fula och frånstötande fåglarna har funnits i Sverige sedan 1940-talet. Av någon obegriplig anledning importerade zoologen Bengt Berg ett antal kanadagäss från Nordamerika till Blekinge. Sedan spred de sig runtom i hela Skandinavien. Inte sällan leder deras spillning till att badplatser måste stänga ner. De ställer till problem för jordbrukare. Dessutom hotar de andra djurarters existens, eftersom kanadagåsen inte har någon naturlig fiende här.

Även vildsvinsstammen har ökat lavinartat på senare år. De tar över nya bostadsområden runtom i landet, och kan till och med vara farliga. Nyheter om barn, joggare och andra skogsflanörer som jagats av ilskna vildsvinshjordar är inte ovanliga.

Vi människor tror kanske att vi är herre över naturen. Men både råttor och kanadagäss visar att kampen mellan människa och djur inte är över, trots modern teknologi. Förändringar i väder och klimat kan dessutom leda till att skadedjur blir mer motståndskraftiga.

I början av 1900-talet storsatsade Stockholms stad på råttbekämpning. Den som lämnade in en råttsvans fick tio öre i belöning för att ha deltagit i kampen mot råttorna. Den strategin är kanske lite väl drastisk. Men för att få bort skadedjuren måste allmänheten och det offentliga hjälpas åt. Många kommuner har väl inarbetade tillvägagångssätt för att minska antalet råttor, men eftersom det mest effektiva råttgiftet alltså är förbjudet måste man ta till andra strategier.

Att försöka se till att inte locka fram råttorna är en bra start. Restauranger måste se till att inte mat står framme. Låt aldrig soprummen stå öppna och lägg ut fällor innan råttinvasionen är ett faktum.

Skyddsjakt på kanadagäss och vildsvin är tillåtet, så den som innehar jaktlicens kan göra mycket gott för sin omgivning genom att be länsstyrelsen om tillåtelse att skjuta skarpt.

Och framför allt: mata inte de satans fjäderfäna.



Läs också: Sopstrejken sabbar svenska modellen
