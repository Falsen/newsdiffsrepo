Ingen supertisdag för Xi Jinping
Ledarredaktionen

De amerikanska republikanernas interna valkamp kan inte beskyllas för att vara direkt underbevakad. Varenda mer eller mindre osannolik utmanare till Barack Obama som passerat revy under primärvalssäsongen har fått sin oproportionellt stora andel av medieutrymmet.

Men hur är det egentligen med presidentkandidaten Xi Jinping?

Han blir med stor säkerhet Kinas nya president om ett år, och den som Barack Obama - eller då möjligen Mitt Romney - ska förhandla med. Kina finansierar ju stora delar av USA:s statsskuld.



I Peking samlas nu 2 987 ombud för den årliga folk- kongressen. Något folkligt valt parlament är det förstås inte tal om, utan en partidiktaturens demokratiska kuliss.  Men centralmakten i Peking kan inte helt och hållet ignorera ombuden; den ekonomiskt och socialt delade nationen måste försöka plåstras ihop.

Kina håller sig precis som USA och andra länder med en politisk klass. Xi Jinpings far var vice premiärminister som kickades av Mao under kulturrevolutionen för att senare tas till nåder av Deng Xiaoping.

Vill man bli president i USA gäller det att kunna ragga dollar till kampanjkassan. I Kina gäller det att upprätthålla goda relationer med olika makt-eliter, i partiet och i militären. Precis som Romney - OS-general i Salt Lake City 2002 - har Xi Jinping kunnat använda sitt chefskap för Peking OS 2008 som språngbräda i den politiska karriären.



På tal om idrott, delar Barack Obama och Xi Jinping ett intresse för basket. När Xi Jinping under sitt USA-besök för några veckor sedan såg Los Angeles Lakers spela var det inte bara ett uttryck för basketdiplomati, utan också en PR-seger för honom hemma i det basketfrälsta Kina.

Det vore naivt att hoppas på någon dramatisk förbättring när det gäller yttrandefrihet och demokrati, bara för att det blir en ny coach på den kinesiska bänken. Partieliten och det kollektiva ledarskapet släpper inte fram någon reformator.

Under folkkongressen, intill det blodbesudlade Himmelska fridens torg, meddelades typiskt nog högre budgetanslag för den inre säkerheten.

Men i den globala ekonomi som Kina i allt högre grad vill vara en del av är det just fritt utbyte av information som bygger tillväxt.

För att travestera Deng Xiaopings slagord för marknadsekonomi: Om det tidigare inte spelade någon roll vilken färg katten hade för att fånga möss, spelar det numera en allt större roll om katten kan söka fritt och bygga relationer med katter över hela världen.



Xi Jinping lär under sin mandatperiod, tio år eller så, leda en nation som passerar USA som världens största ekonomi. Även om man saknar en supertisdag och ett fritt presidentval så förtjänar utvecklingen i Kina betydligt mer uppmärksamhet.
