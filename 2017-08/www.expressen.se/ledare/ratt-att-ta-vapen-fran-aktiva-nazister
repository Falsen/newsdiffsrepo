Rätt att ta vapen från aktiva nazister
Ledarredaktionen

I spåren av ekonomisk kris och flyktingvågen från Balkan på 1990-talet växte sig en nynazistisk rörelse stark. Högerextrema skinheads slogs och bråkade på gatorna, och utgjorde ett potentiellt hot mot alla med mörkare hårfärg. Lasermannen sköt elva personer inom loppet av ett halvår, varav en dog. Motivet var rasistiskt.

Nu verkar den våldsbejakande högerextrema rörelsen åter öka sin aktivitet, enligt Säpo.

På senare år har nynazisterna riktat in sig på asylboenden och utländska tiggares tältläger. I juli dömdes tre nazister för att ha placerat bomber vid en flyktingförläggning och framför Syndikalistiskt forum i Göteborg. Nu senast angrep Nordisk ungdom en demonstration för migranter på Mynttorget i Stockholm. De unga afghanerna höll en fredlig manifestation med syfte att stoppa utvisningar till Afghanistan och attackerades med minst en rökbomb. Tre personer skadades.

Till skillnad från många andra europeiska länder har den svenska högerextremismen alltid varit dåligt organiserad. Under hela 1900-talet präglades de nationalsocialistiska grupperingarna av inre splittring. Den moderna högerextremismen har också haft svårt att hålla ihop. För några år sedan lade Svenskarnas parti, den parlamentariska delen av den nynazistiska rörelsen, ner sin verksamhet.

I stället har Nordiska motståndsrörelsen tagit över som den främsta högerextrema kraften i Sverige. Till skillnad från Svenskarnas parti, som ställde upp i de allmänna valen, är NMR en rakt igenom utomparlamentarisk och våldsbejakande organisation.

Målet för rörelsen är att införa ett etniskt homogent, socialistiskt samhälle med en ”folkdomstol” som ska kunna döma människor för ”folkförräderi”.

Trots NMR:s aggressivitet och dess ambitioner att avskaffa parlamentarismen har nynazismen knappast potential att störta det demokratiska samhället. Enligt Expo har organisationen ett 150-tal aktiva medlemmar i Sverige. Men att nazisterna inte direkt lyckats bilda en folkrörelse är ingen anledning att inte ta deras politiska extremism på allvar. Det finns inga skäl att tro att NMR:s attacker kommer att minska, snarare tvärtom.

Den radikala högerextremismen måste betraktas för vad den där: en samling rasistiska fundamentalister som är benägna att utsätta andra människor för våldsbrott. Debatten om högerextremism kan inte enbart kretsa kring huruvida det är rätt eller fel att åka till bokmässan.

Det är viktigt att på alla sätt markera mot radikala ideologier, men nynazisterna är ytterst en fråga för polisen och Säpo att hantera. Att polisen beslagtagit jaktvapen från en nazist med jägarexamen är utmärkt.

För att motverka nynazisternas våldsbrott krävs liknande metoder som för att stävja andra typer av politisk extremism: ge Säpo ökad tillgänglighet till signalspaning, tillåt kameraövervakning utanför asylboenden och se till att demonstrationer likt den vid Mynttorget hårdbevakas av polisen.



Läs också: Blunda inte för hotet från högerextremismen
