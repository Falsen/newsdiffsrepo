Putin måste älska den svenska fredsrörelsen
Ledarredaktionen

Det är tur att entusiasterna i Sveriges vänsterlutande fredsrörelse inte lallar runt med vapen. Skulle de råka få ett vapen i hand kan man nämligen utgå ifrån att de skulle skjuta sig i foten. När detta var avklarat skulle de oundvikligen skjuta sig i fot nummer två.

De enda dojor i vårt närområde som skulle gå helt säkra vore väl Vladimir Putins. Ryssland är i hög grad dessa fredsvänners blinda fläck.

I september genomförs försvarsövningen Aurora 17 i Sverige. Det är den största övningen på 20 år. Landets samtliga stridskrafter, Hemvärnet och ett 40-tal myndigheter kommer att delta.

Syftet är att stärka totalförsvarsförmågan så att vi bättre kan möta ett angrepp. I samma syfte kommer en rad andra länder att delta: Danmark, Finland, Norge, Estland, Litauen, Frankrike och USA.

Övningen har stött på motstånd från "Nätverket stoppaurora17 nu", där bland annat Feministiskt initiativ, Vänsterpartiet och Ung Vänster, fredsnätverket Ofog, Sveriges Kommunistiska Parti och Palestinska riksförbundet ingår.

I en typisk debattartikel i Göteborgs-Posten skriver representanter att Aurora 17 är "en maktdemonstration mot Ryssland" som utförs av "krigsalliansen Nato". De motsätter sig att Sverige på detta sätt "väljer sida" och påtalar att det inte finns några formella garantier för att USA inte medför kärnvapen till Göteborgs hamn.

Det faktum att Ryssland exempelvis flyttar kärnvapenbestyckade fartyg till Östersjön - passerandes Göteborgs hamn - i juli nämner de icke. Detta trots att tilltagande ryskt vapenskrammel i Östersjöområdet är ett grundläggande skäl till att Sverige vässar sin försvarsförmåga, sluter värdlandsavtal och samövar med andra länder.

Nyligen konstaterade Totalförsvarets forskningsinstitut, FOI, att Ryssland moderniserar och producerar nya taktiska kärnvapen, eller slagfältskärnvapen. Dessa lättare kärnvapen är i ett avseende betydligt farligare än katastrofala "Hiroshimabomber": tröskeln för att använda dem kan paradoxalt nog vara lägre eftersom de inte ofrånkomligen leder till ett fullskaligt globalt kärnvapenkrig.

När Ryssland militärövar, avslutar man numera med att sätta in simulerade kärnvapenattacker. Vladimir Putin sticker på intet sätt under stol med att han kan tänka sig att använda kärnvapen. 2015 hotades Danmark med kärnvapenmissiler i det fall landet skulle ansluta sig till ett USA-styrt missilförsvar.

Nätverkarna mot Aurora 17 blir mycket förolämpade när de anklagas för att vara naiva eller för att gå Rysslands ärenden. Men det är helt legitima anklagelser så länge de enögt definierar Nato och amerikanska kärnvapen som ett hot mot världsfreden, samtidigt som Ryssland - med bland annat annekteringen av Krim på sitt cv - kommer undan.

Gemene svensk är för klok och påläst för att köpa denna vrånga omvärldsanalys, tack och lov. För med fredsälskare som dessa behöver krigsgudarna inga vänner.



Läs även:

Javisst ska vi öva med Trumps trupper
