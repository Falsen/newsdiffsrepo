Varför gynnar en grön regering rysk diesel?
Patrik Kronqvist

"Den nya miljörörelsen," så marknadsför sig Lantbrukarnas riksförbund numera. Det är inte så konstigt; svenska bönder producerar mat under några av världens strängaste miljö- och djurskyddslagar och håller det svenska landskapet öppet.

Lantbrukarnas riksförbund bedriver också ett ambitiöst klimatarbete. LRF i Örebro har exempelvis målet att hälften av bönderna i länet ska minska användningen av fossila bränslen med hälften fram till år 2020.

Lantbrukaren Håkan Wahlstedt på Hidinge gård i Fjugesta utanför Örebro har börjat tanka sina maskiner med biodieseln HVO. Än så länge är det dock bara ett test. Att överge den fossila dieseln permanent skulle bli allt för dyrt: 30 000 kronor mer per år bara för hans gård.

"Vi måste få ett konkurrensneutralt sätt att jobba med de här energifrågorna så att man gynnar det icke fossila på något sätt. På något sätt måste vi få bort den fossila energianvändningen och öka bioenergianvändningen, säger Håkan Wahlstedt till SVT.

Här någonstans börjar dock retoriken skorra falskt. För den främsta anledningen till att det blir betydligt billigare för Håkan Wahlstedt att välja fossil diesel framför biobränsle är att LRF har lobbat intensivt för lägre dieselskatt.

Skatten har länge varit nedsatt för den diesel som används i lant- och skogsbruksmaskiner. Men som ett led i sitt klimatarbete började alliansregeringen trappa av subventionerna i början av 10-talet. År 2015 var tanken att bönderna enbart skulle få tillbaka 90 öre per liter. Men efter ilskna protester från LRF och som ett svar på krisen för mjölkbönderna valde den rödgröna regeringen att hösten 2015 i ett slag höja subventionen till 1,70 kronor per liter. Lantbrukarnas riksförbund är dock inte nöjt utan kräver att subventionerna fördubblas.

När HVO nu slår igenom som drivmedel på bred front står det dock klart att lantbrukarna inom LRF har satt krokben för sig själva, vilket påtalats av miljöexperten Magnus Nilsson. Att efterfrågan på biodiesel ökar är nämligen inte bara en god nyhet för klimatet, det är också en jättechans för svenska bönder och skogsägare att få större avkastning för sin produktion. HVO kan tillverkas av slaktavfall, raps och råtallolja. Om svenska bönder tankade sina egna maskiner med HVO skulle det inte bara göra marknaden för biodiesel större, det skulle dessutom stärka det svenska jordbrukets miljöprofil.

Håkan Wahlstedts enkla kalkyl visar dock att LRF:s lobbying gjort det betydligt mer lönsamt att köra traktorer och skördetröskor på fossil diesel från Ryssland än på det miljövänliga drivmedel som bönderna själva är med och producerar i Sverige.

LRF:s främsta argument för dieselsubventioner är förstås att svenska lantbrukare måste kunna konkurrera med europeiska bönder som betalar ännu mindre för sitt drivmedel.

Och det är klart att svenska lantbrukare på en fri marknad inte kan ha markant högre kostnader jämfört med sina konkurrenter. Men exemplet dieselskatten visar på faran med att sänka lantbrukarnas kostnader genom att subventionera miljöskadliga utsläpp. Alliansregeringen gjorde dessvärre något liknande när man slopade skatten på kadmium och handelsgödsel.

Framöver borde målet för både politiker och LRF vara att öka jordbrukets konkurrenskraft utan att sänka priset på dess utsläpp. Då skulle talet om "Den nya miljörörelsen" bli mer trovärdigt.



LRF replikerar:

Vi vill ha att ett nytt system där det är lönsamt att köra klimatsmart



Läs också:

Sanningen bakom Volvos u-sväng om elbilar

Smutsiga bilar borde inte få köra i centrum MP:s miljöpolitik är bättre än sitt rykte
