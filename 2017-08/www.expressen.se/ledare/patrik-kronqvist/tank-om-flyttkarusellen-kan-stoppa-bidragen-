Tänk om flyttkarusellen kan stoppa bidragen
Patrik Kronqvist

Regeringen tänker flytta sju myndigheter från Stockholm och ut i landet. Statsminister Stefan Löfven menar är att den tidigare centraliseringsivern har minskat människors förtroende för staten.

Jag tror att han har både rätt och fel.

Tilliten minskar nog alldeles säkert när två polispatruller i Västerbotten förväntas täcka ett område stort som hela Danmark eller när ett brottsoffer behöver resa långt för att vittna då tingsrätten har flyttat. Frågan är bara om det förtroendet återupprättas av att Polarforskningssekretariatet flyttar till Luleå.

Stefan Löfven och civilminister Ardalan Shekarabi verkar vilja göra myndighetsflyttarna till en fråga om Stockholm mot landet. Tidigt under onsdagens presskonferens kallade statsministern alliansregeringen för "Stockholmsfixerad".

Men centraliseringen har inte i första hand handlat om att statliga jobb flyttar från landet till huvudstaden. Den tydligaste trenden är att jobben lämnar småorter för residensstäderna och andra större regioncentra.

Under alliansregeringens tid ökade faktiskt andelen invånare som jobbar statligt i städer med minst 50 000 invånare. Det är främst till sådana kommuner som regeringen nu  flyttar myndigheter: ESF-rådet till Gävle, SCB till Örebro och Fastighetsmäklarinspektionen till Karlstad. Katrineholm, där statsministern höll sin presskonferens och som får delar av Strålsäkerhetsmyndigheten, är ett av få undantag.

Men var myndigheter placeras är förstås inte det enda som påverkar tilliten till staten. En viktigare faktor torde vara hur väl myndigheterna utför sitt arbete.

I det perspektivet riskerar omlokaliseringarna att bli rent förtroendeskadliga. När Riksrevisionen granskade flytten av Konsumentverket till Karlstad och flytten av Folkhälsoinstitutet till Östersund 2004 konstaterade den att myndigheternas arbete i praktiken låg helt nere under två år eftersom i stort sett all kompetent personal valde att sluta.

När Stefan Löfven på onsdagen fick kritiska frågor om detta försökte han antyda att frågeställaren var fördomsfull. Men att det bor dugligt folk i hela Sverige betyder inte att det finns nog med specialistkompetens överallt. Det var talande att Ardalan Shekarabi strax innan förklarat att en stor fördel med Katrineholm är att Strålsäkerhetsmyndighetens personal kan pendla från Stockholm.

Någon större vilja att lära av gamla misstag tycks regeringen inte ha. Riksrevisionen har konstaterat att det tar minst fem år att omlokalisera en myndighet, men att de negativa effekterna kan minskas genom extrapengar. Ändå ska flera av flyttarna vara genomförda redan 2018 och det inom ordinarie budget.

Men inget ont som inte för något gott med sig.

Trots två blocköverskridande överenskommelser om att inga medel ska gå till dem som sprider våldsbejakande och antidemokratiska budskap har Myndigheten för ungdoms- och civilsamhällesfrågor hittills haft förtvivlat svårt att stänga sin bidragskran. När detta har uppmärksammats i medier har generaldirektören rentav ilsknat till på granskarna.

Men om myndigheten skulle lamslås av flytten till Växjö kan det innebära att bidragen till slut ändå sinar för organisationer som sprider våldsbejakande islamism.

Det skulle tilliten till staten verkligen må bra av.



Läs också:

Statliga verk kan inte rädda landsbygden
