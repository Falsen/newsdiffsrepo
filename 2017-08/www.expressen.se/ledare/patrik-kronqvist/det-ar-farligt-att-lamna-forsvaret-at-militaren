Det är farligt att lämna försvaret åt militären
Patrik Kronqvist

I Lars Wilderängs militärthriller "Midsommargryning" får en bitter agent en avgörande inverkan på kriget mellan Sverige och Ryssland. Den försupne pensionären Bertil avlönas av ryssarna för att följa fartygsrörelserna vid marinbasen i Karlskrona, men struntar i att rapportera när tre ubåtar en midsommaraftonskväll plötsligt lämnar hamnen.

I verkligheten hade Ryssland dock inte behövt någon agent. Karlskrona kommun har själv livesänt marinens fartygsrörelser på nätet via en webbkamera.

Försvarsmakten påpekade tidigt det olämpliga i detta, men Karlskronas turistchef Terje Pedersen förklarade i juli frankt att kameran var laglig och gjorde samtidigt en egen bedömning av informationens skyddsvärde.

"Så som världen idag ser ut i stort skulle jag påstå att våra kameror är ganska oskyldiga", sa han till BLT.

Den synen delas inte av den brittiske försvarsanalytikern HI Sutton, som har lyft fram kommunens agerande som ett skräckexempel. Livesändningen har gjort det möjligt för främmande makt att dra slutsatser om försvarets styrkor och svagheter. I ett värsta scenario skulle informationen kunna användas för att attackera Sverige när samtliga ubåtar och fartyg ligger vid kaj, var hans slutsats.

Jag vet inte om det beror på den samlade effekten av 200 år av fred eller på att allt färre svenskar har gjort värnplikten. Men många tycks numera dela förre statsministern Fredrik Reinfeldts syn att försvaret är ett särintresse.

Visst ska väl försvarsmakten kunna försvara landet, men bara helgfria vardagar mellan 9 och 15 (OBS! Ej sommartid) och bara om det inte blir för dyrt, för krångligt eller för bullrigt, verkar inställningen vara.

Återmilitariseringen av Gotland sinkades länge av att kommunen överklagade det miljötillstånd som gav militären rätt att öva på sitt eget skjutfält (överklagandet drogs senare tillbaka).

Karlshamns kommun struntar i försvarsmaktens säkerhetsinvändningar och ska nu hyra ut delar av hamnen till helryska Nordstream 2. Och som en perfekt illustration av att ingenting någonsin tas på riktigt allvar i Sverige cyklade två privatpersoner i helgen förbi en låst bom in på Bodens södra skjutfält där militären övade med granatkastare.

Transportstyrelsens monumentala säkerhetshaveri framstår bara som den yttersta konsekvensen av en vitt spridd uppfattning om att Sveriges försvar alltid är någon annans ansvar.

Men med risk för att låta högtravande, alla måste ta ansvar för försvaret av Sverige.

Att en kommun får hyra ut sin hamn till Putins eget oljebolag betyder inte att den bör göra det. Att det är lagligt att sätta upp en webbkamera innebär inte att det är lämpligt. Att det går att tråckla sig in på ett avlyst skjutfält gör det inte till en god idé.

På torsdagseftermiddagen böjde sig Karlskrona kommun för den massiva kritiken, webbkameran ska nu riktas om. Men det är till föga tröst.

Om inte ens kommunala tjänstemän i rikets viktigaste marinstad på eget bevåg kan lyfta blicken från den egna naveln kommer det aldrig att bli någon ordning på den svenska försvarsförmågan.



Läs också:

Politiken tar ännu en springnota på försvaretVansinne att låta Putin hyra svenska hamnar
