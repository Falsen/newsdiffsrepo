Måndag 21 augusti 2017
Bygger vi för många bostäder i Sverige?
Patrik Kronqvist

Byggs det för många bostäder i Sverige? Frågan framstår som lätt absurd i ett land där det råder brist i närmare nio av tio kommuner och där Boverket anser att det behöver byggas 600 000 bostäder på åtta år. Men flera experter varnar faktiskt för att bostadsbolag riskerar att stå med outhyrda och osäljbara lägenheter inom bara några få år.

Varningarna kommer efter att byggtakten skruvats upp mycket kraftigt på kort tid. Ifjol påbörjades över 67 000 nya bostäder i Sverige - den högsta siffran sedan 1970-talet. I år väntas siffran bli ännu högre.

Om spådomarna slår in skulle det inte vara första gången i svensk historia som en byggboom snabbt övergår i vakanser. När miljonprogrammet lanserades av Socialdemokraterna i mitten av 1960-talet ansågs det allmänt råda svår bostadsbrist. Men redan 1968 - bara tre år in på det tioåriga programmet - kom det rapporter om svårigheter att hyra ut nybyggda lägenheter. Några få år senare stod tiotusentals nya bostäder tomma runtom i Sverige.

Att jämföra dagens situation med miljonprogramstiden blir ändå skevt. De många vakanserna då berodde främst på att Medel-Svensson hellre köpte egen villa än hyrde lägenhet i en betongförort.

Nu kan vi komma att stå inför en situation där vi på samma gång har tomma lägenheter OCH en stor grupp människor som saknar bostad. Långtifrån alla har nämligen råd att bo i nyproducerade lägenheter. Det experterna oroar sig över är att det inte ska finnas tillräckligt många välbemedlade människor för att marknaden ska kunna svälja allt som byggs.

Ta Stockholms län. Här byggs mellan 25 000 och 30 000 bostäder per år och antalet fastighetsutvecklare har tiofaldigats på bara några få år. Men samtidigt har inflyttningen av inrikes födda från resten av landet nästan helt stannat av. I gruppen 24 år och äldre handlar det netto bara om några tusen per år, i Stockholms stad är det rentav fler som lämnar.

Befolkningsökningen i regionen är visserligen fortfarande kraftig. Men det beror nästan uteslutande på fler bebisar och fler invandrare. Tyvärr - för byggbolagen - kännetecknas båda grupperna av svag ekonomi.

Situationen är inte unik för Stockholm. Fastighetsanalytiker menar att risken för att nybyggda lägenheter kan komma att stå outhyrda är ännu större i landsorten där främst allmännyttiga bostadsbolag storsatsar på hyresrätter.

I Rosenbad anas dock ingen nervositet. I fredags gladde sig bostadsminister Peter Eriksson, MP, åt den höga byggtakten och tog den som intäkt för att regeringens politik fungerar.

"Jag är glad och stolt över att bostadsbristen nu möts av en kraftig nybyggnation," skrev Eriksson.

Experternas varningar om stundande vakanser är en påminnelse om att regeringen inte har någon egentlig politik för dem som står allra längst ifrån bostadsmarknaden.

De små summor som regeringen lägger på billiga hyresrätter kommer inte dem till del, därtill står de för långt bak i bostadskön. I stället låtsas Peter Eriksson att de nyfunkistreor med ekparkett, induktionshäll och walk-in closet som marknaden spottar ur sig på något magiskt sätt ska ge nyanlända tak över huvudet.

När konjunkturen viker och byggandet bromsar in kommer alla att inse att det är ungefär lika realistiskt som trickle-down-economics.



Läs också:

Sluta dröm om ett nytt miljonprogram

Riv villaidyllerna och ge plats för riktiga bostäder

Regeringens politik är lika träffsäker som ett avsågat hagelgevär

Kommunerna har gett upp och betalar för svartkontrakt
