Människoliv ska gå före bilisters privilegier
Ledarredaktionen

Klockan sex på tisdagsmorgonen förbjöds dieseldrivna privatbilar att köra på kommunala gator i Oslo. Det tillfälliga förbudet är ett akut försök att förbättra den dåliga Osloluften. Den norska huvudstaden ligger som i en gryta och vintertid har staden ofta problem med att avgaser stannar kvar vid marknivå.

Nu är luften så dålig att astmatiker och människor med hjärt- och kärlproblem rentav rekommenderas att stanna inomhus. Dieselbilar är extra problematiska eftersom de släpper ut stora mängder partiklar och kvävedioxid.

Förbudet i Oslo är bara ett av tecknen på att lokala politiker börjar ta krafttag mot bilavgaserna. I december enades storstäderna Aten, Paris, Madrid och Mexico City om att förbjuda dieselbilar helt från 2025. Och Transportstyrelsen har föreslagit att svenska kommuner från år 2020 ska få införa miljözoner där fordon med stora utsläpp inte får köra.

Utvecklingen är värd att applådera. Enligt WHO bidrar dieselanvändningen starkt till de luftföroreningar som kopplas till tre miljoner dödsfall varje år. Bara i Sverige är antalet förtida dödsfall orsakade av luftföroreningar från trafiken omkring 3 000 årligen.

Det finns förstås de som motsätter sig inskränkningar. Motormännen är exempelvis starkt kritiska till förslaget om miljözoner i svenska städer.

Visst går det att förstå upprördheten över att vissa bilar om några år inte kommer att få köras i innerstäderna. Ilskan är dock i grunden felriktad. Den borde i stället riktas mot de delar av bilindustrin som länge har försökt kringgå miljöregler samt de myndigheter som godkänt de tester som inte har motsvarat utsläpp vid verklig körning. Utan det rena fusket från bland andra Volkswagen hade övergången till renare bilar kunnat ske smidigare.

För det är klart att lokalpolitikerna måste agera när flera svenska städer hotas av böter från EU för den dåliga luftkvaliteten och halten av kväveoxider inte sjunker. Miljözoner skulle dessutom kunna ha den positiva bieffekten att det blir möjligt att bygga bostäder på centrala platser där luften i dag är allt för dålig.

Även andra verktyg bör övervägas för renare luft. I Stockholm och Göteborg skulle ett alternativ kunna vara högre trängselskatt för smutsiga bilar. Regeringen bör också se över systemet med miljöbilspremier. I dag subventionerar svenska skattebetalare köp av miljöbilar, men Trafikanalys har visat att många av dem säljs vidare till utlandet efter bara några år. Det är en ohållbar ordning.

De allra viktigaste besluten fattas dock hos bilhandlarna. Den som står i begrepp att köpa bil gör klokt i att välja en modell som klarar tuffa utsläppskrav. Det kommer att gynna både plånboken och medmänniskorna.



Läs också: Smutsiga bilar ska inte få köra i stan



Följ Expressen Ledare på Facebook för tips om fler ledare och krönikor.
