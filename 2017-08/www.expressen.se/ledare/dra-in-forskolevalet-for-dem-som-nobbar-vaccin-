Tisdag 22 augusti 2017
Dra in förskolevalet för dem som nobbar vaccin
Ledarredaktionen

Tonåringen kunde knappt tala. Något var fel, han påminde mer om ett barn. Femton år senare minns barnläkaren Jonas Ludvigsson, professor vid Karolinska institutet, fortfarande pojken som fick hjärnhinneinflammation efter att ha insjuknat i mässlingen (Aftonbladet 13/3).

Hjärnhinneinflammation är en av de komplikationer som kan drabba den som blir sjuk i mässlingen, en av världens mest smittsamma sjukdomar. I värsta fall kan mässlingen vara dödlig. Den är särskilt farlig för dem som är svaga och har ett nedsatt immunförsvar, exempelvis cancersjuka som genomgår cellgiftsbehandling.

Även om sjukdomen mest förknippas med fattigare delar av världen har det skett flera utbrott i Europa under de senaste åren. Flera av dem har lett till dödsfall. Därför har flera länder valt att ta tuffare tag för att stoppa spridningen.

I Italien blev det nyligen obligatoriskt att vaccinera sina barn mot de vanligaste smittsamma sjukdomarna. Den som vägrar tvingas att betala flera tusen kronor i böter. I Tyskland skärptes också lagen i år.

I Sverige är vaccinationsgraden fortfarande hög jämfört med många andra europeiska länder. Men vissa områden sticker ut i statistiken.

Ett av dem är Järna, antroposofernas huvudstad i Sverige. Där upptäcktes 23 fall av mässlingen 2012. Antroposofläkare tror nämligen inte på vaccin. En femtedel av alla barn i Järna är inte vaccinerade. Det är emot all vett och sans.

Det finns en annan del av Sverige som skiljer ut sig; Järvafältet utanför Stockholm. I vissa stadsdelar på Järvafältet är bara runt 70 procent vaccinerade mot mässlingen, jämfört med 95,6 i Stockholms län som helhet.

Precis som i Järna frodas antivaccinmyterna. En av de vanligaste är att vaccination leder till autism. Den är särskilt vanlig inom den somaliska gruppen. ”Föräldrar vill förstås vara rädda om sina barns hälsa och oron har kommit genom rykten om forskning som sprider sig på nätet.” Det säger Asha Ismail, förbundssekreterare för Somaliska riksförbundet (SVT 17/3).

I Sverige är grundregeln att all sjukvård, med vissa undantag, är frivillig. Att tvinga föräldrar att vaccinera sina barn, som i Italien, skulle alltså gå på tvärs med den svenska synen på sjukvård. Men det vore rimligt att införa någon form av åtgärd för att skydda dem som riskerar att smittas om vaccinationsgraden blir för låg.

En tänkbar variant har föreslagits av Liberalerna. Partiet tycker att föräldrar med ovaccinerade barn borde fråntas möjligheten att välja förskola själva. Undantag skulle självklart ges till de barn som av medicinska skäl inte kan vaccineras.

De barn som saknar vaccin mot de mest smittsamma sjukdomarna skulle placeras så att smittorisken begränsas i största möjliga mån. Det handlar inte om att straffa föräldrarna, utan om att skydda dem som annars riskerar att fara illa.

Läs också:

Vaccin mot villfarelse
