Vi har inte råd att vaska kompetenta seniorer
Naomi Abramowicz

”Skulle man plötsligt bli dum i huvudet bara för att man fyllt 67?”. Det frågar sig 71-åriga Anneli Löfgren i en artikel i Svenska Dagbladets serie om pensionsvägrare (13/8). Själv har hon inte lagt av, utan arbetar fortfarande som IT-expert.

Några andra som vägrar att pensionera sig är skådespelerskorna Meta Velander, 93, och Yvonne Lombard, 88. De är just nu aktuella i pjäsen Nattorienterarna på Stockholms stadsteater.

Det finns många fler som skulle vilja jobba längre, enligt Pensionsåldersutredningen från 2013. En femtedel av pensionärerna mellan 61 och 70 år hade föredragit att fortsätta arbeta. Inte undra på.

Dagens 65-plussare är både friskare och piggare än för bara trettio år sedan. Antalet svenskar som arbetar efter pensionen har ökat med 36 procent jämfört med 2010. Hälften av dem är egenföretagare. Det är inte särskilt märkligt, med tanke på hur arbetslivet ser ut.

Bland arbetsgivare premieras ungdom framför erfarenhet och mognad. Enligt en ny rapport från Institutet för arbetsmarknads- och utbildningspolitisk värdering (IFAU) är åldersdiskriminering ett utbrett fenomen i Sverige. Forskarna gjorde ett experiment där de skickade ut 6 000 fiktiva jobbansökningar till olika arbetsgivare som sökte efter personal. I de fejkande ansökningarna var de sökande mellan 35 till 70 år gamla.

Studien visar att så fort man inte räknas som ung längre, det vill säga man har passerat 40-strecket, sjunker ens attraktionskraft på arbetsmarknaden. Ju äldre sökanden var, desto färre svar från potentiella arbetsgivare. Värst var det för dem som var i pensionsåldern, då svarade bara två till tre procent av arbetsgivarna på ansökningarna.

Nationalekonomerna Magnus Carlsson och Stefan Eriksson menar att åldersdiskriminering mycket väl kan vara ett större problem än etnisk diskriminering. Det kan man inte tro med hänsyn till den svenska samhällsdebatten, där det pratas betydligt mer om rasism än ålderism.

Det är en förlust att äldre inte uppskattas mer på arbetsmarknaden. Dels för den enskilde som fortfarande orkar och vill arbeta, dels för statskassan som går miste om intäkter när färre jobbar.

Det finns givetvis yrkesgrupper som kommer att ha svårt att arbeta längre, särskilt de som har fysiskt slitsamma arbeten där kroppen värker långt innan pensionsåldern. Men det är inte ekonomiskt hållbart att människor ses som uttjänta när de fortfarande har lust och kapacitet kvar.

I Pensionsåldersutredningen, som har fyra år på nacken, skrev utredaren att försörjningsbördan för dem som arbetar kommer att bli ohållbar ifall inte arbetslivet förlängs.

Sen dess har situationen förvärrats. Den stora flyktinginvandringen har lett till ett ökat tryck på välfärden. Den är i skriande behov av pengar.

Under de närmaste åren kommer allt färre behöva försörja allt fler. Enligt Riksrevisionen kommer det att behöva skjutas till 50 miljarder kronor fram till 2020 enbart för att behålla den välfärdsstandard som vi har i dag.

Det krävs ett attitydskifte när det gäller synen på äldre, både i samhället i stort och bland arbetsgivare. Sverige har inte råd att fortsätta slösa bort värdefull kompetens.



Läs också:

Fler äldre borde jobba – som Owe Thörnqvist

Ung och oerfaren ingen styrka i politiken
