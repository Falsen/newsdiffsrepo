Älskar vänsterfeminister bara fallna kvinnor?
Naomi Abramowicz

Äntligen har Anna Kinberg Batra välkomnats in i systerskapet med öppna armar. Så fort som hon meddelade sin avgång som moderatledare på fredagen kom de första genuscertifierade analyserna.

En rad skribenter, tyckare och politiker som inte hade visat nämnvärd sympati för Anna Kinberg Batra tidigare, drog nu samma slutsats; AKB tvingades bort för att hon är kvinna.

”Det går inte att komma ifrån det särskilda raseri som en kvinna med makt väcker”, skrev Malin Ullgren i DN (25/8).

”Anna Kinberg Batras största problem är att hon är kvinna”, menade Irena Pozar, chefredaktör för veckorevyn.com (25/8).

Fi-ledaren Gudrun Schyman var inne på samma spår: ”Jag kan konstatera att det sätt man uttrycker sig på om henne som partiledare är enligt genuskontraktet. Kvinnor är generellt mer påpassade och det gäller även henne.” (SVT 25/8).

Det är säkert svårare att vara partiledare och kvinna, jämfört med att vara partiledare och man. Som kvinnlig politiker blir man i större utsträckning bedömd utifrån sin frisyr, sitt val av väska och sin klädsel. Man behöver svara på frågor om familjebildning. Kvinnor får ofta utstå mer hot och hat än män, inte minst på nätet.

Men att hävda att Anna Kinberg Batras kön ledde till hennes fall är att göra det väl enkelt för sig. Då slutar hon också att vara en självständig aktör, med åsikter och handlingsutrymme. Hennes politiska gärning blir en bisak i jämförelse med hennes kön.

Med den utgångspunkten kan all kritik skyllas på kvinnohat. Det är att ge kvinnor ansvarsfrihet, bara för att de är kvinnor. Det är kontraproduktivt om målet är att kvinnliga och manliga politiker ska dömas utifrån samma måttstock.

Låt oss vända på steken. Hade det varit lättare för en man att ta över som partiledare efter Fredrik Reinfeldt? Det är inte alls säkert. Oavsett om man råkar vara man eller kvinna är det ingen enkel sak att ta över efter en figur som närmast upphöjts till landsfader och varit den mest framgångsrike moderatledaren genom tiderna. Om Reinfeldt hade haft en manlig efterträdare, med lika lite karisma som AKB, hade han också dömts ut som en blek kopia.

Att påstå att moderata väljare hatar kvinnliga partiledare håller inte heller. Tvärtom, många kvinnliga väljare har flytt från Moderaterna till Centerpartiet, som ju leds av Annie Lööf. Det visar en mätning av SVT/Novus från i februari.

Statsvetaren Katarina Barrling kallar AKB:s avgång ”en triumf för sifokratin” (SR 28/8). Enligt Svensk väljaropinions augustimätning, som presenterades dagen innan AKB avgick, låg Moderaterna på 16,2 procent. Jämför det med valresultatet 2014, då M fick 23,3 procent.

Hade en manlig partiledare kommit undan med sådana katastrofalt dåliga opinionssiffror? Det är osannolikt. Siffror är siffror, oavsett kön.

Det finns en risk att vänsterfeministernas vevande om kvinnohat blir en självuppfyllande profetia, att flickor och kvinnor säger nej till politiken innan de ens försökt. För varför ska man satsa om man ändå riskerar att stoppas av patriarkatet?

Låt därför historien om AKB bli sedelärande. Kvinnor kan, precis som män, bli partiledare. De löper därmed risken, precis som män, att kritiseras och avsättas. Det måste även systerskapet inse.



Läs också:

Systerskapet lika illa som gubbväldet
