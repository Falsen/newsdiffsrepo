Skrämmande judehat bland Palestinavänner
Naomi Abramowicz

Judar är apornas och svinens avkommor. Det skanderades nyligen på en av de demonstrationer som anordnades av Svensk-palestinska centret i Helsingborg, rapporterar SVT. Syftet var att protestera mot säkerhetskontrollerna som införts vid al-Aqsamoskén i Jerusalem. Men Israelkritiken urartade i antisemitism.

Polisen i Helsingborg har på eget initiativ satt i gång en utredning. Judiska församlingen i nordvästra Skåne ska anmäla centret för hets mot folkgrupp.

Ammar Daoud, en av arrangörerna bakom demonstrationen, tycker inte att han är ansvarig för det som skedde. Antisemitism och Israelkritik är två skilda världar, säger han.

Så det var alltså en slump att demonstranterna började skandera antisemitiska slagord? Det verkar osannolikt, med tanke på att Svensk-palestinska centret har för vana att sprida antisemitisk propaganda via sin Facebook-sida.

Ahmed Suleiman, ordförande för Svensk-palestinska centret, verkar dock oförstående inför kritiken som har uppstått. I en intervju med Världen Idag säger han: ”Vi palestinier är kusiner med judar, och vi är ju själva semiter. Så vi kan inte vara antisemiter.”

Men uppenbarligen går det alldeles utmärkt att vara semit och antisemit samtidigt. Bara för några dagar sen delade Svensk-palestinska centret en bild på sin Facebook-sida med texten: ”Den moderna israeliska staten skapades av familjen Rothschild, inte Gud, och det de gör nu mot det palestinska folket är PRECIS vad de tänker göra med resten av världen.”

På bilden syns en tecknad soldat från den israeliska armén, flinandes och nersölad av blod. I bakgrunden finns en jordglob, täckt med en Davidsstjärna. Bredvid den israeliska soldaten syns en bild på ett svårt skadat barn, bildtexten lyder: ”I dag är det ett palestinskt barn, snart kommer det att vara ditt barn.”

Det är så nära en klassisk antisemitisk nidbild som man kommer. De blodtörstiga judarna ligger bakom en kapitalistisk konspiration, vars slutgiltiga mål är världsherravälde.

För svenska judar kommer händelserna i Helsingborg inte som någon chock. Vi vet hur det går till vid det här laget. Först eskalerar konflikten mellan israelerna och palestinierna. Sen drabbas judar i Sverige.

Det bekräftas också av Brottsförebyggande rådet. Det är inte ovanligt att antisemitism aktiveras av händelseutvecklingen i Mellanöstern, står det i Brå:s senaste rapport om hatbrott från 2015.

Statistiken är deprimerande. Under 2015 anmäldes fler hatbrott med antisemitiska motiv än någonsin. Men det hör till undantagen att gärningsmannen får svara för sitt brott. Enbart tre procent av de antisemitiska hatbrotten som anmäldes 2014 blev personuppklarade.

Kommer den judiska församlingens anmälan leda någonvart? Det återstår att se.

För övrigt har Svensk-Palestinska centret i Helsingborg sökt tillstånd för ännu en manifestation. Dels för att demonstrera mot säkerhetskontrollerna vid al-Aqsamoskén, dels för att protestera mot anklagelserna om antisemitism. Om det så småningom visar sig att det råkade slinka med några antisemitiska slagord blir jag inte ett dugg förvånad.

Läs också:

Minnesmärken hjälper inte Sveriges judar

Ursäkta inte judehatet, vänstern

Tala klarspråk om antisemitismen, Löfven
