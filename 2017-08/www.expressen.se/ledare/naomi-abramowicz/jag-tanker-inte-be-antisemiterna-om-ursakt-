Jag tänker inte be antisemiterna om ursäkt
Naomi Abramowicz

Som judinna och skribent får jag motta hatiska kommentarer på regelbunden basis. Det ingår nästan i arbetsbeskrivningen.

Ibland blir jag imponerad över hur påhittiga de är, antisemiterna. De kan koppla sitt judehat till nästan vilket ämne som helst. En läsare hörde av sig efter att jag hade skrivit en ledare om en facklig konflikt involverande ett bageri i Göteborg. Vederbörande tyckte att jag skulle åka hem. Jag är född och uppvuxen i en av Stockholms finorter, så jag svarade med genuin nyfikenhet: Vart ska jag åka då, Djursholm?

Sen finns det ämnen som garanterat leder till att inkorgen fylls med antisemitiska mejl. Så var fallet med min artikel om hur Svensk-palestinska centret i Helsingborg sprider klassiska judiska konspirationsteorier på sin Facebooksida (som numera har stängts ned) och anordnar manifestationer där människor skanderar antisemitiska slagord.

I princip vartenda hatmejl handlade om Israels politik. Detta trots att jag inte hade skrivit ett dyft om Israel/Palestina-konflikten annat än att den väcker judehat till liv. Jag tog inte heller ställning för eller mot säkerhetskontrollerna på Tempelberget, som var orsaken till Svensk-Palestinska centrets demonstrationer. Ändå kom mejlen.

”Hur fan har ni mage, att förvänta er annat än hat, från det palestinier som lever i träldom, som ni judar skapat åt dem. Ni judar behandlade palestinierna, så som nazisterna behandlade er.”

”Enfaldigt att tala om hur judar utsätts för antisemitisk propaganda utan att andas ett ord om hur judar och israeler ser på Palestinier i allmänhet och araber i synnerhet. Enögt och fegt.”

”Det skulle dock kännas bättre att hålla med dig om jag visste att du är beredd att också kritisera Israels etniskt rensande och etniskt ’rena’ bosättarpolitik.”

Varför är det relevant att återge vad ett antal okända antisemiter tycker? För att de inte är ensamma. Åsikterna brukar förvisso uttryckas på ett mer förfinat sätt, men  judar har fått vänja sig vid att människor finner ursäkter för antisemitism när det gäller Israel/Palestina-konflikten.

Så fort det hettar till i Mellanöstern sätter det i gång. Det kan ske på jobbet, i skolan och inte minst på nätet. Värst är det när åsikterna uttrycks av människor som faktiskt har ett inflytande över samhällsdebatten. För den som är skeptisk rekommenderar jag att läsa Svenska kommittén mot antisemitisms sammanställning om vad som sades och skrevs i samband med Gazakriget 2014.

Oavsett om åsikterna uttrycks av kända personer eller ej är innebörden oftast densamma: Antisemitism bortförklaras med hänvisning till vad som händer i Mellanöstern. Judar uppmanas att ta avstånd från Israel.

Svenska judar hamnar alltså i den märkliga situationen att de måste förklara varför de inte förtjänar att hatas. En del väljer att distansera sig från Israel. De förklarar att de är svenskar, inte har röstat fram den israeliska regeringen och därmed inte har något med landet att göra.

Så kan man självklart resonera. Alla judar känner inte frändskap med Israel och de flesta svenska judar har inte heller israeliskt medborgarskap. Men det är farligt om det blir obligatoriskt för judar att ta avstånd från Israel eller dess regering för att slippa hat.

Det ska inte spela någon roll om du är jude från Israel eller Sverige – om du gillar Benjamin Netanyahu eller den israeliska vänstern. Den som utsätts för hat ska inte behöva ursäkta eller urskulda sig för att förtjäna sympati.



Läs också:

Tala klarspråk om antisemitismen, Löfven

Minnesmärken hjälper inte Sveriges judar
