Lägg av med hånet mot de utmattade
Naomi Abramowicz

Redan nu måste jag göra vissa läsare besvikna. Det här kommer inte att bli ytterligare en text som fördömer SSU-ordföranden Philip Botströms agerande. Ni vet, han som tog en taxi från Sälen till Stockholm för nästan 8 000 kronor. Han som skippade att gå på det där mötet med Socialdemokraternas verkställande utskott dagen efter.

Nej, den här texten kommer att handla om något helt annat: nämligen utmattning. Botström angav stress och utmattning som orsaken till att han inte infann sig på mötet med det mäktiga VU.

I en intervju med Aftonbladet berättar Botström att han lider av stress och utmattningssymtom sedan en tid tillbaka (11/1). Vissa dagar är det så illa att han inte kan ta sig upp ur sängen.

Stigmatiseringen kring psykisk ohälsa gör att det är en obekväm sak att behöva berätta. Det är inte en merit som någon vill ha på sin cv.

Vissa har haft invändningar kring Botströms medverkan vid Folk och Försvar. Var den verkligen absolut nödvändig? Borde han inte ha stannat hemma om han var sjuk, i stället för att ränna på konferenser?

Det tycker ledarskribenten Eva Franchell: ”Han borde aldrig ha åkt till Sälen. SSU är ett ungdomsförbund där medlemmarna säkert kan dela på uppdragen. Om ordföranden mår lika dåligt som många andra ungdomar borde han kunna berätta det och få stöd av sin organisation.”

Franchell uppvisar en von oben-attityd. Det är knappast hennes sak att avgöra hur Botström bör ta itu med sin sjukdom, eller vilka han ska anförtro sig till.

Jag vet själv ingenting om hur Philip Botström mår, mer än vad han har sagt i medierna. Men jag vet tillräckligt om utmattningsdepression för att veta att han är den enda som kan avgöra vilken aktivitetsnivå som är lämplig för honom.

För den som är drabbad innebär utmattning en ständig balansgång. Man tvingas dagligen göra avvägningar mellan olika prioriteringar. Orkar jag jobba i dag? Vad klarar jag av? Vad klarar jag inte av? Vad är för mycket och vad är precis lagom? Om jag gör detta i dag, vad blir konsekvenserna för morgondagen?

Psykisk ohälsa banaliseras ofta. Den ses inte som lika allvarlig som fysiska sjukdomar. Kanske för att man mycket väl kan låtsas att man lider av utmattning, medan det inte är lika enkelt att låtsas att ha ett brutet ben. Men utmattningsrelaterade sjukdomar innebär reella konsekvenser för den sjuke, även om de inte är lika enkla att se för den utomstående.

Läkaren och psykiatern Pia Dellson liknar utmattningssyndrom vid att ”bryta hjärnan” (DN 9/1). Det är som att den går sönder i tusen bitar, säger hon.

Det är även vad forskningen visar. Inte att hjärnan går sönder, men att den påverkas av långvarig stress. Den intellektuella förmågan drabbas. Minnet och koncentrationsförmågan sviktar. Vissa glömmer bort pinkoden till sitt bankkort, andra kan inte koncentrera sig tillräckligt mycket för att läsa en bok.

Utmattningssyndrom är en bedräglig sjukdom. Den tar lång tid att återhämta sig från. För vissa kan det ta år, snarare än månader. Det är med andra ord ingen avundsvärd situation.

Därför vore lite empati med SSU-ordföranden på sin plats. Även om det givetvis var en sällsynt dum idé att åka taxi för 7 900 kronor.



Läs också:

Personal ska inte behandlas som statens labbråttor



Följ Expressen Ledare på Facebook för tips om fler ledare och krönikor.
