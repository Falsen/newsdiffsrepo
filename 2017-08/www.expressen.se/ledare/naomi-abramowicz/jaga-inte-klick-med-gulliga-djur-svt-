Jaga inte klick med gulliga djur, SVT
Naomi Abramowicz

SVT ska erbjuda ett mångsidigt utbud av nyheter. På SVT:s nyhetssajt verkar man tolka detta som ett mångsidigt utbud av nyheter om gulliga djur. Förlåt, sajten erbjuder även reportage om en hel del ogulliga djur. I allmänhetens tjänst, och med hjälp av licensbetalarnas pengar, så klart.

Den som har besökt svt.se i sommar har kunnat ta del av en rad olika händelser i djurens värld.

På tisdagen kunde man läsa den sorgliga nyheten om att den college-utbildade orangutangen Chantek, hemmahörande i en djurpark Tennessee, hade dött, vid 39 års ålder:

"Orangutangen var en av de första aporna som kunde lära sig teckenspråk. Han kunde även städa efter sig och hade lärt sig att minnas vägen till ett snabbmatsställe."

En oumbärlig nyhet för svenska nyhetskonsumenter.

SVT har publicerat flera viktiga utrikesnyheter i sommar, bland annat om den ilskne geten i Denver:

"När personal på ett kontor i Denver i USA kommer till jobbet efter helgen ser det inte ut som vanligt. Två fönster är sönderslagna. Men tjuven har inte fått med sig några prylar.

Enligt BBC News kontaktade personalen polisen som tittar igenom bilderna från säkerhetskameran. Då upptäcker de hur en ilsken get krossar rutorna."

Själv fastnade jag för en utrikesnyhet som publicerades i söndags. Den handlade om en kanadensisk alpackafarm som erbjuder kurser i både hip hop-dans och pilates:

"– Om du tränar hårt och svettas och sedan tittar upp och ser att där står en alpacka och tittar på dig så blir det hela betydligt lättare, sa Ann häromdagen till Buzzfeed News, som var bland de första att uppmärksamma det alternativa träningsupplägget."

Buzzfeed är för övrigt en sajt där man kan göra olika test i stil med "Betygsätt de här 15 maträtterna och så avslöjar vi om du är mer introvert eller mer extrovert". Det är talande att SVT väljer att hämta nyheter från en hemsida som ägnar sig åt oförblommerad klickjakt.

Cheferna i kolossen på Gärdet verkar nämligen rätt sugna på klick.

Under det senaste året har SVT Opinion utökat sin satsningen på opinionsjournalistik genom att bland annat göra webbklipp signerade några av Sveriges mest kontroversiella tyckare. Det gjordes knappast för att det råder någon allvarlig brist på tyckeri, hart när varenda nyhetssajt har sin egen debattsida. Däremot driver det trafik, samma sak gäller nyheter om djur.

Missförstå mig rätt. Jag livnär mig på proffstyckande och älskar gulliga djur. Men varför ska SVT ägna sig åt sådant som kommersiella aktörer redan gör, och gör väl?

Anledningen till att alla som har en tv-apparat tvingas betala 2340 kronor om året är ju att public service-bolagen ska kunna erbjuda sådant som andra medieaktörer inte har möjlighet att producera, av exempelvis kommersiella eller ekonomiska skäl. I stället gör svt.se tvärtom. Det är inte bara slöseri med människors pengar, public services aggressiva klickjakt riskerar att få allvarliga konsekvenser för den kämpande mediebranschen.

SVT är en av få medieaktörer som inte behöver tänka på klick eller trafik. Därför kan man gott slopa inslagen om alpackor, getter och högskoleutbildade orangutanger. Om SVT fortsätter på samma sätt riskerar man att bli uppäten av klickmonstret.

REPLIK:SVT: "Det är en del av nyhetsmixen"



Läs också:

Låt inte SVT bli ett klickmonster

SVT:s blinda fläck är röd
