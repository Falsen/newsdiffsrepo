Hedersmord måste straffas hårdare
Ledarredaktionen

Hela tio procent av de mord som begicks i Sverige förra året hade hedersanknytning. Det var ämnet för radioprogrammet I lagens namn som sändes i P1 på söndagen. Enligt Sara Mohammad från föreningen Glöm aldrig Pela och Fadime, som intervjuades i programmet, är dock andelen antagligen större än så. Mörkertalet är stort.

Det är osäkert exakt hur många som utsätts för hedersförtryck i Sverige. Men enligt en statlig utredning från 2014 rör det sig om åtminstone 100 000 ungdomar. Carin Götblad, som ledde utredningen, anser att det är lågt räknat.

Astrid Schlytter, docent i rättssociologi vid Stockholms universitet, tror också att de utsatta är ännu fler. ”Vårt antagande är att var tredje elev, flickor som pojkar, som själva är födda utomlands eller som har två utlandsfödda föräldrar lever under hedersrelaterade familjenormer”, säger Schlytter. Om hennes beräkningar stämmer lever 240 000 unga under hedersförtryck. Det är en svindlande siffra, särskilt om man tänker på att vuxna inte är inräknade – då hade den varit än större.

I februari flaggade den rödgröna regeringen för att den ska göra en kartläggning av hur många som utsätts för hedersförtryck. Det är ett gott initiativ. Det krävs mer fakta för att kunna hjälpa de drabbade. Med tanke på den omfattande invandringen från länder med starka hedersnormer behövs dessutom uppdaterade siffror. Det skulle även behövas statistik på lokal nivå, för att sätta press på kommunpolitiker.

Även om regeringen har tagit några steg i rätt riktning ska den inte vara alltför nöjd med sig själv. Det har tagit lång tid för den att vakna och ta hedersfrågan på allvar. Det är graverande för Sveriges första feministiska regering, som den brukar benämna sig själv.

Kampen mot hedersförtryck är den jämställdhetsfråga som en feministisk regering bör prioritera högst. Kvinnor som bor i Sverige ska, oavsett ursprung, ha rätt till samma friheter. De ska kunna älska vem de vill och leva med vem de vill. Så är det inte i dag. Det är en rättighet som nekas de kvinnor som kontrolleras av sin familj eller utsätts för moralpoliser i förorten.

Det är inte enbart flickor och kvinnor som drabbas av hedersförtryck, men de är särskilt utsatta. Förra året mördades 18 kvinnor av någon de hade en nära relation med. Sex av morden hade hedersanknytning.

Regeringen har flaggat för att den ska utreda straffskärpningar för brott som begås med hedersrelaterade motiv. Det är nödvändigt. Dels kan tuffare straff ha en avskräckande effekt. Dels är brott som begås i syfte att försvara familjens eller klanens heder mer allvarliga och har större konsekvenser för offret.

Det är bra att regeringen har vaknat upp gällande hedersförtrycket. Men det är olyckligt för offren att det inte skedde tidigare.

Läs också:

Hedersvåld viktigare än pappamånader
