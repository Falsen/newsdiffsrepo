Inte igen! Det måste bli slut på it-haverierna
Ledarredaktionen

Försäkringskassan har betalat ut runt en halv miljard kronor i assistentersättning utan kontroll, avslöjar DN. Det beror på det nya it-systemet, designat just för öka kontrollen av utbetalningar av assistansersättning.

Det nya antifusksystemet, som började användas i slutet av maj, gjorde felprioriteringar. Utbetalningar blev inte gjorda. När felet upptäcktes väntade 8 000 företag på sina pengar, företag som kan få problem att betala ut löner.

Plan B sattes i verket. Man kollade bara att räkningens avsändare inte var svartlistad på grund av tidigare fusk, inte om antalet rapporterade timmar var rimligt. När Försäkringskassan väl får ordning på det nya it-systemet ska det göras efterhandskontroller och företag som fått för stor ersättning krävas på återbetalning.

Det är då rakt inte den första it-missen i offentlig sektor eller ens på Försäkringskassan. För drygt tio år sedan var myndighetens dyra och odugliga it-upphandling en följetong i medierna.

De mest sorglustiga historierna kom poliserna med. Poliserna i yttre tjänst skulle direkt skriva rapporter på plats via dator och därmed få mer tid att vistas ute bland folk. Första upplagan av systemet Pust, för 100 miljoner funkade, men det byttes ut mot Pust Siebel, för 85 miljoner kronor.

Stressnivån hos poliskåren gick i taket. En rapport om olovlig körning som man tidigare pillat ihop på några minuter kunde ta fyra timmar, eller flera dagar för att systemet hängde sig och var användarovänligt. Efter något år las det ner.

Försvarets nya it-system skulle kosta strax över två miljarder kronor. Notan hamnade på 3,3 miljarder innan det var färdigt.

Allt det bleknar i jämförelse mot Transportstyrelsens upphandling där säkerhetsklassade uppgifter skickades för behandling utomlands, av icke säkerhetskontrollerad personal. Vilka dyra skyddsåtgärder andra myndigheter, till exempel Försvarsmakten och Säpo, har behövt vidta på grund av detta lagstridiga slafs lär vi aldrig få veta.

Haveriet på Transportstyrelsen med åtföljande haveri inom regeringskansliet där statssekreterare inte informerade varandra och sina ministrar och ingen sa ett knyst till statsminister Stefan Löfven förrän i sista stund måste utredas grundligt. Krismedvetenheten inom regeringskansliet får inte vara så samhällsfarligt låg.

Men staten måste också agera framåtsyftande, så att vi slipper så många illa utförda offentliga it-upphandlingar. De kostar stora skattepengar, de innebär säkerhetsrisker och gör personalen galet frustrerad.

En tänkbar åtgärd vore att något universitet inriktar ett civilingenjörsprogram mot just it-upphandling. Att kunna konstruera system är inte samma sak som att kunna bedöma de olika funktioner beställaren bäst behöver.



Läs också:

Myndigheter behöver gå en kurs i anti-naivitet

IT-attacken är en väckarklocka
