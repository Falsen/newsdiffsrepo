Men AKB, du skulle ju bli tydligare nu
Ledarredaktionen

Moderatledaren Anna Kinberg Batras personliga förtroendesiffror är fortsatt låga. I senaste mätningen av förtroendet för partiledare hade hon bara Miljöpartiets två språkrör och KD:s Ebba Busch Thor bakom sig. Moderaterna siffror är inte mycket roligare.

Ställd inför kritiken har Kinberg Batra gång på gång sagt samma sak: Moderaterna måste bli tydligare, och även hon själv.  Hon ska ta till sig av "kritik och försöka se till att det jag brinner för faktiskt kommer fram", som hon sa i DN i juni.

På DN Debatt beskriver AKB utförligt hur urusel regeringens krishanteringsförmåga är, hur statsminister Stefan Löfven medvetet fattat beslutet att flytta kriskansliet från sitt eget kontor - statsrådsberedningen - till inrikesdepartementet.

"Vi kan inte ha en statsminister som skjuter ansvar, kraft och förmåga ifrån sig. Sverige behöver en statsminister som ser till att få information och inte tvekar att agera när det krävs, som lyssnar på olika åsikter men har förmågan att fatta beslut, som leder regeringens arbete och inte är ett rundningsmärke", skriver Kinberg Batra.

Så sant. Men AKB slutar sin artikel där. Inte med att dra slutsatsen att Moderaterna därför kommer att rikta misstroendevotum mot statsminister Stefan Löfven. Inte med att kräva extraval. Inte ens med att säga att som statsminister efter valet 2018 kommer jag omedelbart att se till att ansvaret för krishanteringen hamnar hos mig. Hon skriver som vore hon en politisk kommentator på nyhetsplats i tidningen.

Men Anna Kinberg Batra är ledare för oppositionen. Då måste den kritiska analysen ända med förslag om hur Moderaterna ska se till att ändra sakernas bedrövliga tillstånd. Att som AKB sluta i stället sluta med Tack och hej, leverpastej - det är att slå nytt moderat rekord i otydlighet.

Varför skriva en lång text (nästan tre gånger fler tecken än i denna) med upplösning i ingenting? Särskilt när man redan är beryktat bluddrig?

Den enda tänkbara förklaringen är att Kinberg Batra vill sätta press på Centern och Liberalerna för att de ska byta hållning och acceptera att ingå i en alliansregering med stöd av SD.

Lyckas AKB pränta in bilden av Löfven som ett ansvarsundvikande mähä blir det i längden svårt för de gamla mittenpartierna att själva vägra ta ansvar för att styra landet. Då kan allianspartierna gemensamt kräva misstroendeomröstning om statsministern.

Men hur troligt är det att C och L skulle svänga den närmsta tiden? Inte särskilt. Tvärtom har de halvt om halvt ifrågasatt misstroendeförklaringen mot försvarsminister Peter Hultqvist, den som var alliansens första skott i egen fot i hanteringen av denna säkerhetsskandal som regeringen är ansvarig för.

Nu argumenterar Anna Kinberg Batra för att misstroendet bör riktas mot statsministern. Utan att göra det. Det är inte ett ytterligare skott i foten - det är en självamputation.



Läs också:

Rikets säkerhet, är den så himla viktigt?

Spela inte poker med Sverige, Kinberg-Batra
