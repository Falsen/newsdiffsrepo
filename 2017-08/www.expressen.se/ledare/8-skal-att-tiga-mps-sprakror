8 skäl att tiga, MP:s språkrör
Ledarredaktionen

Här 8 exempel ur artikeln på varför Romson och Fridolin borde ha insett att tala är silver och tiga är guld.1. "Vi miljöpartister är vana att ta ansvar."

Nej. MP har aldrig suttit i någon regering. Ingen av partiets ministrar har lett ett departement. Fridolin har kallat regeringens politik för "skit". Åsa Romson har grälat offentligt med landsbygdsministern om vargjakten. Och så vidare.

2. "Vi vet vilka som önskar vår avgång och vilka krafter som skulle tjäna på det."

Vilken politisk sakkunskap! Språkrören förstår att alliansen hellre skulle sitta vid makten. Många kloka väljare anser dessutom att enbart S i regeringen skulle vara betydligt bättre för Sverige.

3. "Som miljöpartister är vi stolta över (...) den feministiska och fredsinriktade utrikespolitiken.

Menar språkrören att Carl Bildt, i egenskap av utrikesminister, drev en krigsinriktad utrikespolitik? Det är i alla fall välkommet att MP (åtminstone partiets statsråd) ställer sig bakom Sveriges värdlandsavtal med Nato som ger alliansen möjlighet att ha trupp här. Det uppfattas dock som extremt krigsinriktat av MP:s utrikespolitiske talesperson Valter Mutt.

4. "Inget parti var förberett på det valresultat som blev. Inte heller vi."

Jaså? Det får stå för MP. Språkrören får träna vidare på det där med ödmjukhet. Sanningen är att efter 15,41 procent i EU-valet och dansande i fontäner drabbades man av hybris. Fridolin var totalt oförberedd på 6,89 procent i riksdagsvalet.

5. "Vi måste bygga fler bostäder."

Det är självklarheter. Vad har då den miljöpartistiske bostadsministern Mehmet Kaplan gjort åt saken under 15 månader på departementet? I princip ingenting.

6 "Regeringsansvaret ger Miljöpartiet nya insikter, kompetenser och en större politisk förmåga."

Äntligen får väljarna en förklaring till vad traineejobben egentligen innebär. En svensk regerings syfte är att ge miljöpartister politisk praktik. Därmed var det fullt logiskt att låta Alice Bah Kuhnke - som aldrig har varit politiker - praktisera som kulturminister.

7. "Vi har uppfattats som verklighetsfrånvända."

Nu börjar vi närma oss pudelns kärna, och varför MP i det längsta bromsade en verklighetsanpassad flyktingpolitik.

8. Romson och Fridolin lovar att "återupprätta Sveriges humana asylpolitik så snart som möjligt."

Och där blev visst språkrören snabbt verklighetsfrånvända igen. MP har inte tagit någon som helst lärdom av flyktingkrisen: Att svensk asylpolitik inte kan skilja sig markant från EU-snittet.
