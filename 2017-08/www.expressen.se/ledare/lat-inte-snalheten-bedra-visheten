Låt inte snålheten bedra visheten
Ledarredaktionen

För varje år vittnar allt fler lärare vid högskolor och universitet om studenternas klena förkunskaper. Det konstateras att kunskapskraven för godkänt minskar eftersom anslagen bygger på studenternas prestationer; uteblir poängen uteblir anslagen.

Samtidigt byggs högskolorna ut. Utvecklingen är den samma i hela västvärlden. Andelen elever som fortsätter till högre utbildning ökar, och den akademiska undervisningen blir mer internationell.

Hur hanterar länderna detta med politik och riktlinjer, och vilka blir resultaten i praktiken? Det vill OECD undersöka. Man börjar med en pilotstudie. Estland, Nederländerna, Norge och Flandern i Belgien kommer att vara med. Men inte Sverige. Det skulle nämligen kosta fyra miljoner kronor.

"Eftersom det bara är fyra länder med nu vill vi använda pengarna på bättre sätt...Vi samlar inte pengarna på hög", förklarar statssekreterare Karin Röding i DN.

Fyra miljoner är en struntsumma sett till budgeten för högre utbildning, den omfattar 42,6 miljarder kronor.

Fyra miljoner är vad regeringen skickar i väg till kommunerna i Halland för att de ordnar avgiftsfria sommaraktiviteter för ungar mellan 6 och 15 år. Det är vad regeringen ger RFSU för att organisationen ska ge sexualupplysning på fler språk.

Dessa exempel har regeringen pressmeddelat om i augusti. Pluttsatsningarna på det ena och andra är många fler. Det finns förstås skäl för alla. Men inte lika goda argument som för att ta vara på varje möjlighet till internationell utvärdering av högskolan.

För kvalitetsbristerna är många. Statssekreterare Karin Röding om någon borde veta. Hon var rektor för högskolan i Mälardalen 2011-2016. Dit sökte sig amerikanskan Connie Dickinson Askenbäck för att läsa programmet Analytical Finance. Hon började hösten 2011 och gav upp 2013, kvaliteten var för låg.

Som icke-europé betalade hon studieavgift för utbildningen. Den ville hon ha tillbaka. Hovrätten kom i våras fram till att hon ska hälften. Universitetskanslerämbetet hade trots allt givit högskolan tung kritik.

Domen är överklagad till Högsta domstolen av båda sidor. Dickinson Askenbäck vill ha tillbaka hela avgiften, 170 000 kronor. Högskolan vill inte betala en spänn, eftersom hon fått poäng.

Där har vi en av förklaringen till kvalitetskrisen inom den högre utbildningen. Det viktiga har blivit att dela ut poäng, inte att förmedla kunskaper och kritiskt tänkande på hög nivå.

Men poängen får aldrig bli vitsen med högre studier. Om OECD-projektet kan stävja en sådan utveckling lönar den sig många gånger om.

Regeringen bör ändra sig och anslå de fyra miljonerna. Klart att intresserade medborgare kan ordna insamling, men det är i så fall naturligare att göra för barns badutflykter än för utvärdering av högre utbildning.



Läs även:

Med Löfvens Pisa-högskola går vi under

Studenter är inte förvuxna elever

Svält inte dina kritiker, Magdalena Andersson
