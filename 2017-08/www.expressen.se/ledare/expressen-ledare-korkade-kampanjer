Expressen ledare: Korkade kampanjer
Ledarredaktionen

När Sveriges två största partier dessutom saknar en egentlig reformagenda inför nästa mandatperiod så blir kampanjbudskapen intetsägande och i vissa fall rent fördummande.

Socialdemokraternas valaffisch har som huvudslogan: "Ett bättre Sverige. För alla".

Någon däremot? Budskapet är väl ungefär lika originellt som partiledaren är karismatisk.

I det alliansstyrda Stockholm försöker S skapa intrycket att skolan befinner sig i fritt fall. Men man glömmer - givetvis - att informera väljarna om att betygsresultaten är bättre i Stockholm än i de S-styrda storstäderna Malmö och Göteborg.

Sedan påpekar S i Stockholm i sitt "Framtidskontrakt" att ungdomsarbetslösheten har fördubblats i Stockholms stad sedan 2008. Men allt är relativt: det var blott 2,5 procent öppet arbetslösa ungdomar mellan 18 och 24 år i huvudstaden i juli. Det är långt i från den bild av "massarbetslöshet" Socialdemokraterna vill inpränta hos väljarna.

Men Moderaterna i huvudstaden förflyttar sig ännu längre från verkligheten enligt devisen: all negativ publicitet om valaffischerna är bra publicitet. M vill skrämma väljarna med allt elände som väntar i fall de rödgröna skulle ta över styret i stadshuset.

Det ger närmast ett desperat intryck när M påstår "Boom! Där rök försvaret." Sanningen är att det var en moderat försvarsminister som rök i pengakriget med Anders Borg. Försvarsmaktens köpkraft bedöms vara närmare 18 miljarder lägre år 2014 än den var år 1999, konstaterar FOI i en aktuell rapport. Den moderata finansministern har långt i från lyckats kompensera för försvarets pris- och löneutveckling.

Boom, där gick den affischen upp i rök!

När M sedan drar till med "Ajöken nio nya tunnelbanestationer" handlar det om en pinsam lögn. De rödgröna partierna tävlar ju internt om vem som vill bygga flest t-banestationer. Sanningen är att Moderaterna i Stockholm med trafiklandstingsrådet Christer G Wennerholm i spetsen historiskt varit stenhårda t-banemotståndare. Plötsligt insåg dock partiledningen det självklara: att väljarna i Stockholm absolut vill ha en bättre t-bana.

Och boom, då tvingades Wennerholm svänga 180 grader med sin spårvagn.

Påståendet på en annan affisch att rut-avdraget skulle begravas helt och hållet - RIP - är rent nonsens. S vill visserligen sänka det, men MP vill utöka det. Och rut-motståndarna i V kommer aldrig på egen hand kunna skrota det.

Boom, där begravdes trovärdigheten för Moderaternas kampanjkompetens.

Partiet har ändå en "kommunikationschef" i Stockholm som heter Elisabeth Somp. Hon har nu kommunicerat att det handlar om "konsumentupplysning" för stockholmarna. Somp får nu vara tacksam för att politiska säljknep inte omfattas av marknadsföringslagen om vilseledande reklam.

Det ironiska i denna oärliga kampanj är att den reklambyrå Moderaterna har anlitat går under namnet "Honesty.".
