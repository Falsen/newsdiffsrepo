Lättsinnets återkomst inom finanspolitiken
Anna Dahlberg

För inte länge sedan var överskottsmålet lika heligt som svensk midsommar. Erfarenheten från 90-talskrisen, då Göran Persson tvingades förnedra sig inför flinande finansvalpar på Wall Street, satte djupa spår i folksjälen. På terapispråk skulle man kunna säga att vi blev traumatiserade, ungefär som tyskarna som ständigt fruktar inflationsspöket.

Men nu rämnar detta samförstånd. Svensk ekonomis nestor Assar Lindbeck har redan dömt ut överskottsmålet. Och i förra veckan följde självaste Göran Persson efter, ackompanjerad av den tidigare finansministern Kjell-Olof Feldt (S).

Det som tidigare var en ytterkantsposition har plötsligt blivit mainstream. För Stefan Löfven och Magdalena Andersson måste den senaste veckan ha varit mardrömslik. Hela den trovärdighet som de har försökt bygga upp kring sin finanspolitik skadskjuts nu från de egna leden. Om inte ens Persson och Feldt tycker att överskottsmålet är något att hålla fast vid, hur ska då Andersson kunna banka det i huvudet på Anders Borg?

I sak är argumentet enkelt. Överskottsmålet spelade en avgörande roll för att tvinga ner statsskulden och återvinna marknadens förtroende. Men nu har Sverige en blygsam statsskuld på 32 procent av BNP och större tillgångar än skulder. I det läget är det svårt att se poängen med ett fortsatt överskottsmål. Förtroendet för de svenska statsfinanserna torde vara så grundmurat att ingen skulle betrakta oss som en nykter alkoholist som smuttar på snapsen.

Ledarsidans kolumnist Gunnar Wetterberg har föreslagit ett annat sätt att töja på dagens strikta budgetramverk (8/10). Staten borde precis som kommuner och företag få sprida ut kostnaderna för investeringar under många år. Det skulle göra det lättare att investera i lågkonjunktur utan att det gräver djupa hål i budgeten.



Men är det bara den sortens måttfulla steg som debatten handlar om? Det verkar inte så att döma av LO:s senaste utspel. Den som följer debatten får lätt intrycket att Sverige sparar för fullt i ladorna, trots att vi går med underskott och att finanserna inte väntas visa plus igen förrän år 2016, enligt regeringens egen sockrade prognos. Sanningen är ju att Borg redan töjer rejält på överskottsmålet.

Något magiskt spö som kan trolla fram nya kaniner ur hatten är det knappast heller. 1 procent av BNP motsvarar ungefär 35 miljarder kronor. Det ska sättas i relation till de 74 miljarder kronor som Konjunkturinstitutet hävdar att Sverige behöver hämta in till år 2017 för att behålla dagens standard i välfärden.

Inte ens om vi skrotar överskottsmålet finns det alltså något reformutrymme under åren framöver. Tvärtom måste sannolikt skatterna höjas, trygghetssystemen dräneras ännu mer eller händerna i äldreomsorgen, skolan och sjukvården blir färre. Det är bara att välja.

De feta åren är förbi. Kommuner och landsting dignar under en allt tyngre försörjningsbörda när antalet barn och äldre ökar snabbt. Den stora frågan i svensk politik borde vara hur detta ska finansieras, inte hur vi ska sätta sprätt på mer pengar som inte finns.

Anders Borgs strategi tycks vara att ignorera den demografiska kostnadsbomben. Kommuner och landsting får sköta sina problem bäst de vill medan alliansen plockar ihop nytt valgodis i form av jobbskatteavdrag och pensionärsskattesänkningar.

Som valstrategi är det måhända smart. Alliansen framstår som alla goda gåvors givare medan lokalpolitikerna får förmedla de dåliga nyheterna. Men som ekonomisk strategi är det direkt oansvarigt.

Det vore mycket bättre att exempelvis höja fastighetsskatten och restaurangmomsen än att låta den kommunala inkomstskatten stadigt ticka uppåt.

För vänstern borde valet vara särdeles enkelt. Höjda statsbidrag för att värna välfärden måste rimligen gå före alla nya, äventyrliga skattesänkningar. Men så låter det inte i debatten. En del av arbetarrörelsen vill ta rygg på Anders Borgs skattesänkningar och den andra vill dra igång ett utgiftsrally som om resurserna var oändliga.

Ingen verkar bry sig om välfärdens bistra realiteter. Glatt humör och spenderbyxorna på är den rekommenderade klädseln för dagen.
