Mer byråkrati är det sista lärarna behöver
Ledarredaktionen

I går lämnade regeringen över ett förslag på en ny skollag till Lagrådet. Remissen syftar till att stärka elevernas rätt till stödinsatser.

Men i praktiken kommer åtgärdsgarantin, som utbildningsminister Gustav Fridolin (MP) kallar den nya lagstiftningen, bara att leda till mer huvudvärk för lärarna.

Den utredning som ligger till grund för lagförslaget konstaterar en rad självklarheter. Svenska grundskoleelever presterar allt sämre, både sett över tid och i jämförelse med andra länder. Det är illa, eftersom alla elever har rätt att nå målen. En utbildningsminister som lovat att fixa skolan på 100 dagar måste agera.

Regeringens ambition att satsa på matematik och läs- och skrivförståelse är förvisso lovvärd. Men den nya lagen handlar inte om fler undervisningstimmar eller fortbildning för lärarna. Fridolins nyhet till Sveriges lärarkår är ökad administration. Det är ungefär som när skolbespisningens utlovade ”överraskning” på fredagslunchen visade sig vara sej med kaviartäcke.

Med den nya lagen måste ansvarig lärare kartlägga alla barn – inte bara de som tycks lida av inlärningssvårigheter – i förskolan, i ettan och trean på lågstadiet. Om en elev verkar halka efter ska ett omfattande program sättas in, med specialpedagoger och extra lärare, och sedan ska åtgärderna följas upp och analyseras grundligt.

Trots att det låter bra och ansvarsfullt med ord som rutiner, garantier, analys och uppföljning, finns två problem med Gustav Fridolins nya lag. För det första minskar inte problemen ju mer man kartlägger dem. För det andra är det större chans att en lärare kan göra en god bedömning av elevernas kunskapsnivå om han eller hon får koncentrera sig på att undervisa.

Både Skolverket och Lärarförbundet är kritiska till åtgärdsgarantin, och konstaterar att lärarna ofta är väl medvetna om att en elev inte hänger med. Det visar sig i den dagliga undervisningen och genom nationella prov och läxförhör. Dessutom har lågpresterande elever redan i dag rätt till extra stöd.

Lärarbristen i Sverige är akut, och den kommer troligen att bli värre. Att i detta läge ställa än högre krav på individuella specialpedagoger till elever som halkar efter är smått utopiskt. Lagen riskerar därför att motverka sitt syfte.

Till skillnad från kunskapsresultaten har lärarnas byråkratiska börda ökat. Enligt Skolvärlden anser tre av fyra lärare att administrationen går ut över undervisningen. Det är inte konstigt, eftersom lärarna ägnar hälften av arbetstiden åt pappersarbete.

Ännu tjockare pappersbuntar på lärarnas skrivbord kommer inte att hjälpa någon. Snarare tvärtom. God kvalitet i undervisningen är det viktigaste för att höja resultaten.

Ökade utredningskrav riskerar att leda till fler stressade lärare och fler dåligt planerade lektionstimmar. I förlängningen blir elevernas förmåga att läsa, skriva och räkna lidande.



Läs också: Lotten är mer rättvis än BB-köer i skolan
