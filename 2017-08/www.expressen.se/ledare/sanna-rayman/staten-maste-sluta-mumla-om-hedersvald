Staten måste sluta mumla om hedersvåld
Sanna Rayman

”Ingen förälder vill ju döda sitt barn, men vad skulle han göra? Hon borde inte ha umgåtts med svenska killar.”

Resonemanget är hämtat från en diskussion i ett SFI-klassrum i Sverige. I en grupp bestående av vuxna elever, mest män, men även kvinnor, anförde flera att Fadime Sahindals far hade gjort rätt. När gruppen, som underlag för hedersdiskussion i klassrummet, fick se regissören Reza Baghers Vingar av glas var det flera som lämnade klassrummet i vredesmod, eftersom en våldtäktsscen innehöll nakenhet.

Filmen mottogs med föga entusiasm, även här ansågs det orätt av huvudpersonen Nazli att vägra låta sig bortgiftas och att ha en relation med en svensk. Vid en annan lektion fick eleverna lära sig om svensk syn på homosexualitet historiskt och nu. Flera menade då att svensk lagstiftning på 16- och 1700-talen (dödsstraff och straffarbete) var att föredra framför dagens ordning. Andra lät förstå att homosexualitet är en smittsam sjukdom och att samhället måste förhindra spridning.

Har man ett gäng lärare i sin närhet förvånas man – tyvärr – inte särdeles över de siffror som chockat under veckan som gått. Enligt Sveriges Radios program I lagens namn var ungefär vart tionde mord förra året ett hedersmord. Ser man enbart till kvinnor som mördats av någon de har en nära relation med blir det hedersrelaterade motivet än mer framträdande: en tredjedel.

I svenska skolor kontrolleras i synnerhet flickor dagligen av bröder och sociala nätverk, ständigt redo att skvallra om eventuella olämpligheter. Skvaller är förstås inte mord, men det innebär tveklöst en ökad risk för både förtryck och våld. Detsamma gäller givetvis även alla läggningar bortom heterosexualiteten. Hedersfrågan har sin yttersta tragedi i morden, men vägen dit kantas av hundratusentals kvävda friheter. De friheter som vi måste försvara.

Att hederskulturen finns och måste bekämpas är lyckligtvis de flesta överens om vid det här laget. Dock kvarstår en nervositet som vi också behöver lämna bakom oss. Ett sådant exempel är den sajt som invigdes av jämställdhetsminister Åsa Regnér i våras. Syftet med sajten är att informera nyanlända unga om jämställdhet och sexualitet. Någon tydlig avdelning om heder finns inte ens, men under ”familj” berörs tvångsäktenskap och bröder som bevakar systrar.

Rimliga ämnen, men avsnitten saknar helt auktoritet. Informationen om tvångsgifte är kort och inger en akut känsla av oengagerad vuxen som inte fattar ett skit. ”Ingen får tvinga dig. Du borde prata med någon.” Passagen om övervakande bröder har mer karaktären av försynt förslag, man vädjar till läsaren med en solskenshistoria om en ung man som slutade kontrollera sin syster när han insåg att det var fel.

Insikter är bra, men vi kan inte vänta på att varje enskild pollett trillar ner. Varför slår en sajt som denna inte fast – med myndig stämma – att hederssystemet är både oacceptabelt och oförenligt med ett liv i Sverige? Den chockerande mordstatistiken är en fingervisning om ett samhällsproblem på tillväxt. Inför detta kan vi inte vara försynta, staten måste insistera på att ingen bär sin familjs heder – och agera kraftfullt för att genomdriva det. Det kommer inte alltid vara lätt. Men ingenting blir bättre av försynt mumlande där skärpa behövs.



LÄS OCKSÅ:

Hedersmord måste straffas hårdare
