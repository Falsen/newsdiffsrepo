Vaccin mot villfarelse
Ledarredaktionen

Häromveckan granskade TV4:s "Kalla fakta" HPV-vaccinet Gardasil. Det är givetvis viktigt att granska även vaccinationsmarknaden, speciellt vaccin som Gardasil som numera ingår i det allmänna vaccinationsprogrammet. Men "Kalla fakta" var i flera avseenden problematiskt.

En av de två experter som programmakarna lyfte fram är en vaccinmotståndare, kontroversiell i forskningsvärlden för att bland annat ha försökt koppla ihop vaccin med autism.

Programmet satte inte heller de uppgifter som presenterades i ett sammanhang. Man intervjuade en kvinna som fått ersättning av Läkemedelsersättningen efter att ha fått en allvarlig neurologisk sjukdom i samband med vaccineringen. Men man underlät att berätta att det inte finns några studier som visar på ett tydligt samband mellan vaccination och risken att få sjukdomen. Och de förklarades inte att risken att få livmoderhalscancer är betydligt högre än att få biverkningen.



Genom sin vinkling gav programmet sammantaget ett intryck av att vaccinationen ger hög risk för biverkningar och lågt skydd för sjukdomen. Forskningen säger däremot relativt entydigt att nyttan uppväger riskerna.

"Kalla faktas" redaktör Fredrik Quistbergh försvarade sig i SR-programmet "Medierna" i helgen med att man ville låta flera röster komma till tals. "Det är det som är journalistik", slår han fast.

För det första stämmer det inte att "Kalla fakta" enbart lät olika sidor komma till tals. Man gav själva problemformuleringsprivilegiet åt en känd vaccinmotståndare - försvararna ställdes därefter till svars för hans påståenden.

Men metoden - att låta olika röster komma till tals i en fråga där vi med största sannolikhet vet vad som är vetenskapligt är belagt - är problematisk i sig. Om forskningen lutar starkt åt ett håll ger medier nämligen en felaktig bild om det anordnas studiodebatter i ämnet. Evolutionsteorin och intelligent design är inte jämförbara storheter. Och klimatskeptikerna har långtifrån det forskningsstöd som deras utrymme i medierna ofta ger intryck av.



Nätet har revolutionerat debatten, på internet kan alla som vill komma till tals. I grunden är det en bra utveckling, det var exempelvis medicinska experter som via bloggar och sociala medier först visade på bristerna i "Kalla faktas" reportage.

Men nätet har gjort att också vilseledande information och konspirationsteorier kan spridas till långt fler. Det är tydligt för många barnläkare. Föräldrars motstånd att vaccinera sina barn mot barnsjukdomar har ökat i vissa områden, Stockholm och Uppsala har exempelvis drabbats av mässlingsutbrott på senare tid.

Det ökar betydelsen av att medierna sätter information i sitt sammanhang. Att enbart flytta mikrofonen mellan olika intressen är inte en ansvarsfull journalistik.
