Poliskulturen är självdestruktiv
Ledarredaktionen

Det finns många historier om hur polisens så kallade kåranda har förhindrat medborgare från att få upprättelse. Något som mer sällan diskuteras är att många av poliskulturens främsta offer själva är poliser. De som sticker ut och ifrågasätter riskerar på många håll att bli utfrysta, i vissa fall att utsättas för rena straff. Sveriges Radios Kaliber avslöjade i går hur det gått för några av de poliser som har marscherat i otakt.

När polisaspiranten Frida gjorde praktik i hemstaden Östersund började hon snabbt att trakasseras - av reportaget att döma för att hon skilde sig för mycket från den polisiära normen. När hon senare återvände, efter avslutad praktik, rapporterade en polis till sin chef att han sett Frida narkotikapåverkad. Detta kunde hon aldrig motbevisa, eftersom något ingripande inte skedde.

I samband med en annan vistelse i staden placerades Frida av tidigare kollegor i en fyllecell, där man under visiteringen drog av piercingar från hennes bröstvårtor. Poliserna anmälde som brukligt är sitt offer för våldsamt motstånd. Detta avslogs av tingsrätten, som ifrågasatte både den obefogade visiteringen och om ett omhändertagande ens borde ha ägt rum, enligt Kaliber.



Ett vanligare skäl till att poliser hamnar i frysboxen är att de använder sin grundlagsfästa rättighet att avslöja missförhållanden. Kaliber berättade i går om Hallsbergspolisen Tomas Bergström, som i samma program förra året avslöjade hur polisen trixade med statistik och koncentrerade sig på de allra enklaste brotten för att få bättre uppklarning. Han gjorde samhället en stor tjänst. Men hans chef talade i ett bandat samtal om för honom att "illojalitet" är en grund för uppsägning.

Den enskilda polis som kanske har gjort mest för att förbättra svenskt polisarbete är Stefan Holgersson, vars forskning visat på både häpnadsväckande ineffektivitet i poliskåren och orsakerna till densamma. Hans chefer borde tacka honom. I stället har han berättat om hur han straffats med lägre lönepålägg och mystiska avslag på tjänste­ansökningar. Förra året pressades han av en polischef som misstänkte att Holgersson hade talat med Sveriges Radio. Holgersson spelade in chefens efterforskande. JK inledde en förundersökning, som lades ner.



Så sent som i december kom Riksrevisionen med svidande kritik mot polisen. Myndigheten konstaterade att polisens arbete inte har förbättrats, trots ständiga politiska satsningar. De som rimligtvis bäst vet vad som måste förbättras är poliserna själva. Medarbetare som vågar slå larm är den viktigaste resursen polisen har i sitt förändringsarbete. Den poliskultur som straffar dem måste bort. Riksdagen beslöt nyligen att bana väg för en ny myndighet som ska granska polisen såsom Skolinspektionen granskar skolan. Förhoppningsvis kan "Polinsinspektionen" bidra till att rensa ut den skämda luften. Något som Riks­polisstyrelsen har varit demonstrativt ointresserad av.
