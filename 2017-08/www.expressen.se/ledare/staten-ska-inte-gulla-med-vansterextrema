Staten ska inte gulla med vänsterextrema
Ledarredaktionen

En skribent med kopplingar till den autonoma vänstern har skrivit en rapport om samma grupp för Myndigheten för ungdoms- och civilsamhällesfrågor (MUCF). Det avslöjar författaren och journalisten Anna-Lena Lodenius i en artikel i Dagens Samhälle.

Rapporten i fråga är skriven av Måns Lundstedt, forskningsassistent vid Södertörns högskola. Lodenius skriver att Lundstedt tidigare har författat en masteruppsats om den radikala vänstern där han kallar sitt arbete för "insiderforskning". I uppsatsen skriver han: "Jag har också behövt kämpa för att undgå den egna viljan att skriva historien som jag själv önskar att den såg ut.”

Lundstedt har i alla fall inte kämpat särskilt hårt i sin rapport för MUCF. När han analyserar den autonoma vänstern ur ett genusperspektiv framställs den närmast som ett mångfaldsfrämjande, feministiskt kafferep:

"Det heterosexuellt färgade symbolspråk som präglar övriga miljöer, där kvinnor görs till passiva offer eller belöningar, är inte heller närvarande i den vänsterautonoma rörelsen. Tvärtom har forskningen sett hur intensiva interna debatter uppstått vid de tillfällen då verksamheten ansetts ha blivit för macho eller grabbig.”

Att MUCF, en statlig myndighet, har låtit Lundstedt skriva en granskning av våldsvänstern – utan att de ens nämner hans bakgrund – tyder på dåligt omdöme. Att rapporten sedan har gått till tryck är än värre.

Hade någon med kopplingar till högerextrema grupper tillåtits skriva en myndighets rapport om högerextremism? Knappast. Det är talande för synen på vänsterextrema grupper att det inte ses som något problem i detta fall.

Till skillnad från andra typer av våldsbejakande extremism ses den autonoma vänstern som lite finare, lite snällare. Den vill ju väl, egentligen. Den kämpar ju trots allt mot fascism, rasism och för feminism och jämlikhet. Så brukar det i alla fall låta. Men våldsvänsterns metoder skiljer sig inte nämnvärt från dem som används av högerextremister.

Tidigare i år skrev Expressen om hur rosasvarta anarkistfeminister hotar borgerliga politiker och poliser i flera av landets prideparader. Vissa borgerliga HBTQ-personer vågar inte ens gå i paraden längre. "För flera år sedan var det nazisterna vi var rädda för, nu är det HBTQ-personer från våldsvänstern som är det största hotet.", säger Edith Escobar, vice ordförande för Öppna moderater (Expressen 28/7).

Uppdrag Granskning har också uppmärksammat hur vänsterautonoma misshandlar och trakasserar människor i den goda kampens namn (6/5 2014).

Att MUCF publicerar en rapport om vänsterextremism med fokus på genusperspektiv och intersektionalitet känns rätt irrelevant i det sammanhanget. Myndigheten borde göra om och göra rätt: beställ en ny rapport om de vänsterextrema av en annan författare, tack. Förslagsvis av Anna-Lena Lodenius.



Läs också:

Vänsterextremismen måste ut i kylan



Följ Expressen Ledare på Facebook för tips om fler ledare och krönikor
