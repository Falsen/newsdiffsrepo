Läkarna trodde att Andreas öronproblem var allergi och förkylning
Mattias Knutson

Andrea Syron, 36, från Michigan, USA, har många strängar på sin lyra. Förutom att syssla med skådespeleri är hon modell – men för fem månader sedan bestämde hon sig för att uppsöka läkare, skriver Daily Mail.

Andrea hade nämligen upptäckt ett surrande ljud i ena örat – ett problem som växte i styrka och utvecklades till kraftiga susningar.

Läkarna hävdade dock att det berodde på allergier, förkylning eller vätska i örat. Men efter ett besök hos en öron-, näsa- och halsspecialist fick hon reda på att det var pulserande blodkärl som orsakade ljuden.

Det visade sig att Andrea var född med arteriovenösa missbildningar i hjärnan – vilket skulle kunna resultera i en dödlig hjärnblödning, blodpropp eller stroke.

– Jag gick runt som en tickande bomb, berättar den amerikanska modellen och skådespelerskan, och uttrycker att det i efterhand känns obehagligt att hon alltid gått runt och befunnit sig i riskzonen för allvarliga medicinska tillstånd.

Efter flertalet komplicerade undersökningar tvingades Andrea att genomgå en tuff operation för drygt två månader sedan.

Idag är hon på bättringsvägen – och nu vill hon öka medvetenheten kring åkomman.

– Jag känner mig oerhört lycklig och välsignad. När du har arteriovenösa missbildningar känner du dig som en tickande bomb eftersom att ditt liv är i fara – fler människor behöver veta om vad det är, säger Andrea och fortsätter:

– Din kropp ger dig ofta symptom som en varningssignal. Du måste lyssna på din kropp, eftersom att ingen känner din kropp bättre än vad du själv gör.
