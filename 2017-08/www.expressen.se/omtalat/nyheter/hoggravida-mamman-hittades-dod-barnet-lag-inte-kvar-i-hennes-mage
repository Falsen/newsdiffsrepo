Höggravida mamman hittades död – barnet låg inte kvar i hennes mage
Johanna Bond

Savanna Lafontaine-Greywind, 22, från USA, anmäldes försvunnen den 19 augusti. Hon var gravid i åttonde månaden vid försvinnandet, skriver Washington Post.

Den blivande mammans försvinnande engagerade hundratals människor och i söndags kväll hittades hennes kropp vid en flod av några kajakpaddlare.

Hennes kropp låg i en plastsäck som hade fastnat vid en stock i floden. Och barnet låg inte kvar i kvinnans livmoder.

Innan Savanna försvann så hade hon sagt till sin familj att hon skulle gå till grannlägenheten och hjälpa en kvinna med en sak. I lägenheten bodde också Brooke Lynn Crews, 38, och William Henry Hoehn, 32.

Några timmar senare så började Savannas mamma att ana oråd när dottern inte hade synts till. När mamman  gick till grannarna för att leta efter sin dotter så sa grannkvinnan att Savanna hade gått därifrån.

Men den blivande mamman var alltså försvunnen i över en vecka innan hon återfanns.

I torsdags hittades ett nyfött barn i grannlägenheten och nu tror polisen att det är Savannas barn. Det kvarstår dock frågor om hur barnet har avlägsnats från hennes kropp.

Först fyra dagar senare, i söndags, hittades sedan Savannas kropp.

Crews och Hoehn, som var två av de som bodde i lägenheten där bebisen hittades, har gripits misstänkta för inblandning i Savannas död.

Det är ännu oklart exakt vad Crews och Hoehn är anklagade för men utredarna tror att de var de sista som såg Savanna i livet.
