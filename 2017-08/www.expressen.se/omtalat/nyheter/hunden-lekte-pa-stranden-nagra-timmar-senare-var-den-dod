Hennes hund dog efter apportleken – nu vill hon varna andra hundägare
Johanna Bond

Den 12 augusti var Jen Walsh, 42, från USA, på stranden och lekte med sin hund, en tvåårig schanuzer vid namn Hanz, skriver brittiska Metro.

Jen kastade pinnar ut i vattnet och Hanz sprang för att hämta dem.

Men efter en och en halv timmes lek föll hunden plötsligt ihop och verkade må dåligt. Jen och hennes man skyndade sig till veterinären – men de kunde inte göra något för att rädda den lilla hundens liv. Hanz dödförklarades bara timmar efter leken.

Det visade sig att hunden hade fått i sig alldeles för mycket vatten när han hade hämtat pinnarna och simmat in till sin ägare – med munnen öppen.

Eftersom Hanz hade fått så mycket vätska i sig så hade natriumhalterna i hans blod sjunkit, vilket kallas hyponatremi, och orsakat hans död.

– Vi kastade alltid pinnar och bollar till honom. När jag förstod att jag hade orsakat hans död blev jag helt förstörd. Jag tänkte: "Varför har ingen berättat det här för mig?", säger Jen.

Efter den tragiska händelsen så ville Jen att fler skulle känna till riskerna med den vanliga leken. Den 12 augusti publicerade hon ett inlägg på Facebook för att varna andra hundägare, inlägget har nu delats över 75 000 gånger.

– Var försiktiga, särskilt om ni har en energisk, liten hund. Vi vet alla att det är farligt med choklad, vindruvor och russin, men det här är också fruktansvärt och jag vill att ni ska veta det här så det inte händer er. Läs på, 200 000 hundar dör av det här varje år, skriver Jen i inlägget.
