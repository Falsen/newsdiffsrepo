Kvinnan i Houston filmar när alligatorerna tar sig in i trädgården
Mattias Knutson

Stormen Harvey har på några dagar orsakat enorm förödelse i Houston, Texas. Minst nio personer har dött, och den sydöstra delen av delstaten har i princip förvandlats till en gigantisk insjö – tio gånger större än Vänern till ytan.

Men förutom mänskligt lidande och stora ekonomiska förluster, orsakar översvämningarna även problem för det lokala djurlivet.



LÄS MER: BILDERNA: Förödelsen efter stormen Harvey



En kvinna i Houston tog upp sin mobiltelefon när hon såg två alligatorer som förirrat sig in i hennes översvämmade trädgård – och fångade allt på film.

– Alligatorer är inte särskilt ovanliga, berättar kvinnan, Arlene Gonzalez, för nyhetssajten Inside Edition.

Hon menar dock att hon ändå blev rejält förvånad när hon upptäckte de oväntade besökarna:

– Det var en chock att se sin trädgård dränkt i vatten – och med två alligatorer i.

Hon berättar skämtsamt att hon var nära att kasta ut råa köttbitar för att locka i väg djuren.

Arlene Gonzalez uppger även att hon såg grodor som slagit sig till ro på fönsterrutorna, och att ormar simmade runt i vattnet.

Myndigheter har meddelat att Arlenes bostadsområde ska evakueras – men inte på grund av alligatorerna. Experter har nämligen uppgett att de värsta regnen fortfarande väntar runt hörnet:

– Jag har ingen aning om var jag ska ta vägen, berättar Arlene Gonzalez.





LÄS MER: Paniken efter stormen Harvey: "Skjuter mot båtarna"
