Galna biljakten fångades på film – husbilsföraren dödade trebarnspappa
Olivia Jonson

Polisen i Albuquerque, USA, fångade den här katastrofala biljakten på film. En man som misstänks för väpnat rån körde husbilen som plöjde genom staden, skriver KRQE News.

David Barber, som identifierats som husbilsföraren, dödade en oskyldig förbipasserare i vansinnesfärden, som ägde rum i juni. Polisen var på väg för att gripa Barber när han vägrade kliva ur husbilen.

– Gå ur bilen med händerna upp i luften, ropade en polisman till Barber.

Men Barber tittade bara ut genom bilrutan, för att några sekunder senare trampa på gaspedalen och krascha igenom en port vid husvagnsparkeringen. En intensiv biljakt följde, och mannen körde nästan på en motorcyklist – och en polisman.

Vansinnesfärden fick ett slut först efter att Barber plöjt genom flera lugna villaområden och kört rakt över en rondell i hög hastighet. När Barber kraschade in i en annan bil, hoppade han ur husbilen och började springa.

Polisen lyckades till slut gripa mannen, som under biljakten dödat föraren till bilen som han kraschade in i – en trebarnspappa vid namn Tito Pacheco.
