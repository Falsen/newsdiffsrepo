När Tamara vaknade kunde hon inte öppna munnen – det var starten på fem år i smärta
Pär Ullrich

När 29-åriga Tamara från Mt Gambier i Australien vaknade en dag för fem år sedan var hon oförmögen att öppna munnen.

Något hade hänt med hennes käke – och sedan dess har hon levt i smärta, skriver Mirror som hänvisar till sajten Mamamia.

Tamara, som har en dotter på sju år, gick till tandläkaren. Där fick hon höra att det troligtvis rörde sig om en disk i käken som hamnat fel, och hon blev skickad till en specialist i Melbourne – tio timmar i bil från sin hemstad.

29-åringen behandlades för diskproblemen utan framgång. I stället blev det värre.

En röntgen visade senare att det inte alls hade med någon disk att göra. I stället visade det sig bero på artros i högra käkleden, något som innebär att brosket mellan lederna brutits ned.

Den enda lösningen var en operation – ett byte från den utslitna leden till en protes.

Operationen, som genomfördes i november 2013, kostade över hundratusen kronor och tog fem timmar. Allt gick bra – trodde man.

Men mardrömmen var inte över. Några månader senare började Tamara känna smärta. Hennes ansikte svullnade och hon drabbades av hudproblem i ansiktet.

Före operationen hade läkaren försäkrat sig om att ett allergitest inte var nödvändigt, berättar Tamaras vän. Verkligheten gav en annan bild.

Det visade att Tamara var allergisk mot nickel och kobolt – två av metallerna som ingick i käkprotesen. Hon levde med problemen i tre år, sen kom nästa bakslag.

Tamara började uppleva samma smärta i sin vänstra käkled, och hon fick veta att även denna behövde bytas ut.

Den här gången fick hon en protes i titan, och operationen lyckades utan komplikationer. Problemen med allergin har emellertid fortsatt, och allt tyder på att det kommer bli värre ju längre tid som Tamara har metallerna från den första protesen i hennes kropp.

Protesen måste på sikt bytas ut mot den andra varianten – som inte innehåller nickel eller kobolt.

Det är avancerade ingrepp, som tar tid och kostar mycket pengar. Tamaras vän Kristyn Norton berättar:

”Varje operation kostar tiotusentals kronor och då är inte de övriga utgifterna inräknade”.

För att hjälpa Tamara har Kristyn startat en insamlig på sajten Go fund me.

”För varje ingrepp måste hon resa till och från Melbourne där hon stannar i runt en vecka efter operationen. Efter det måste hon vara hemma från jobbet i fyra till sex veckor. Och så är hon också beroende av att någon kan ta hand om hennes dotter”, skriver Kristyn på sajten.

Målet är att samla ihop 15 000 dollar och just nu är insamlingen uppe i drygt 10 000.
