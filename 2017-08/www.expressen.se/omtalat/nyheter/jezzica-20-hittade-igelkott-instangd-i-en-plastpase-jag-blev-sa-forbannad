Jezzica, 20, hittade igelkott instängd i en plastpåse: "Jag blev så förbannad"
Johanna Bond

Jezzica Karlsson, 20, från Kvillsfors i Vetlanda kommun, var i måndags och hälsade på sin kompis som precis hade börjat på en internatskola.

Vid klockan tio på kvällen skulle Jezzica börja bege sig hemåt och hennes kompis följde med till bilen. Då hörde de något som prasslade i ett dike.

– Det var mörkt ute men vi gick för att kolla. Jag tände ficklampan på mobilen och då såg vi en röd platspåse som låg i diket. När jag gick närmare såg jag att det stack upp taggar ur påsen, säger Jezzica.

Det visade sig att det låg en igelkott i den hopknutna påsen.

Jezzica och hennes kompis slet upp plastpåsen och såg att igelkotten levde. Det var urin i påsen så Jezzica tror att djuret måste ha varit instängt ett tag. De tog med sig igelkotten en bit bort och släppte ut den i skogen, den gick i väg och såg ut att ha klarat sig oskadd.

– Efteråt var jag så förbannad! Jag förstår inte varför någon skulle gör så mot ett djur. Vad kan ett oskyldigt djur ha gjort mot en människa för att ge dem rätten att göra något sådant?

Dagen efter pratade Jezzica och hennes kompis med rektorn för internatskolan. De fick aldrig någon klarhet i vem som var skyldig men rektorn meddelade dem att någon från länsstyrelsen  ska komma och prata med eleverna under nästa vecka.

– Jag skulle vilja veta varför man gör så, vad man får ut av att göra så mot ett oskyldigt djur, säger Jezzica.

Jens Mattsson, på länsstyrelsen i Jönköping, säger att det är ovanligt att han hör talas om sådana här typer av händelser mot små, vilda djur, oftast rör det sig om jaktbrott på större djur. Men om det som hände igelkotten var uppsåtligt så räknas det som djurplågeri och är därför ett brott.

– Man får inte tillfoga vare sig vilda eller tama djur någon skada. Igelkottar är fridlysta men det spelar inte någon roll i sammanhanget, för oavsett så är det djurplågeri, säger Mattsson.

Om man hittar ett vilt, skadat djur så finns det organisationer och privatpersoner som åtagit sig att hjälpa till, så kallade viltrehabiliterare, till exempel organisationen Katastrofhjälp fåglar och vilt.

– Det finns en paragraf i jaktlagstiftningen som säger att om djuret är i väldigt dåligt skick så får man själv avliva det, om man bedömer att djuret mår så dåligt att det lider. Och om det är uppenbart djurplågeri så ska det polisanmälas, säger Mattsson.

Händelsen är inte polisanmäld.
