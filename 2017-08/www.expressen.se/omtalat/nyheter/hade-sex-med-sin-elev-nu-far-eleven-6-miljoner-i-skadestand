Hade sex med sin elev – nu får eleven 6 miljoner i skadestånd
Andreas Häggström

Läraren Erin Sayar, från Brooklyn, New York, har varit i blåsväder sedan 2012.

Det var då det uppdagades att hon försett en 16-årig elev med marijuana – samt haft sex med honom minst åtta gånger i sin bil och i klassrummet på skolan.

Erin Sayar riskerade uppemot fyra års fängelse men dömdes till villkorlig dom efter att ha erkänt det inträffade och samtliga punkter.

Redan 2012 inledde pojkens mamma en juridisk process mot Erin Sayar med ett skadeståndskrav på motsvarande drygt 81 miljoner svenska kronor.

Skadeståndskravet gick aldrig igenom men under en rättegång i måndags, fem år senare, slogs däremot fast:

Pojken och hans föräldrar tilldöms närmare 6 miljoner kronor i skadestånd, varav 4 miljoner för det lidande familjen genomgått.

”Det här skickar ett tydligt meddelande till lärare eller individer i maktposition att inte gå över gränsen och utnyttja sin makt”, säger familjens juridiska ombud, Bruce Baron, enligt New York Daily News.

Sedan relationen med eleven uppdagades har Erin Sayar, nu 41 år gammal, blivit lämnad av sin dåvarande make.

Hon slutade även att undervisa, samt registrerades som sexualförbrytare.

Under de pågående rättegångarna har hon dessutom uteblivit flera gånger, rapporterar New York Daily News.
