22 aug 2017 kl 11.14
Här är kungens hemlighet – mitt under bron till Slottet
Mattias Knutson

Mitt under Norrbro, bron som går mellan Slottet och Gustav Adolfs torg i centrala Stockholm, finns en över 300 år gammal hemlighet – en dörr som en gång i tiden ledde raka vägen in i Slottet.

När Expressen TV visar ingången för ett gäng stockholmare på plats, är det ingen som vet vad det är för något:

– Det ser ut som en lastpall, säger Fredrik Segerlund.

– Det är ett fönster, tror Edjero Odege.

– Kanske för att transportera hästar, tänker Louise Podov.

– En dörr? En sluss? Nej, jag har ingen aning, säger Josefin Dahlgren.

– En skattkammare på Slottet, misstänker Sollan Stålstierna.

– Har det något med kriget i Ryssland att göra?, undrar Samuel Nilsson.

Ja, att åsikterna går isär är inte särskilt konstigt. Den hemliga ingången är nämligen väl dold – och det är just det som är meningen.

Karl XI, Sveriges kung mellan 1660 och 1697, hade ett hovstall på den aktuella platsen under sin tid vid makten. Han blev känd som en regent med stor nyfikenhet på sitt folk, och ville i lugn och ro kunna smita ut ur sitt slott för att se hur vanliga människor levde i 1600-talets fattiga Stockholm.

Kungens nyfikenhet kan ha varit anledningen till att en hemlig utgång lät byggas – en utgång som ledde till en gångbro över vattnet och ut i 1600-talets trånga gränder. Gångbron finns inte längre kvar – det gör däremot ingången.

Gången slutar i vad som i dag är Medeltidsmuséet, och finns därmed tillgänglig att upptäckas av allmänheten.

Det kungliga slottet har minst sagt många hemligheter – redo att upptäckas av nyfikna stockholmare som vill kasta sig in i huvudstadens mystiska historia.
