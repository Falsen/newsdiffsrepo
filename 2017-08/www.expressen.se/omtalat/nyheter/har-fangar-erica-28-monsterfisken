Här fångar Erica, 28, monsterfisken: "Det var skrik och tårar"
Alexandra Andersson

Erica Liljeros, 28, bor tillsammans med sin pojkvän Martin i byn Å, som ligger på den sydligaste punkten på Lofoten i Norge.

Martin jobbar som fiskeguide på Nordic Sea Angling i Lofoten, och under torsdagen åkte de ut med båten för att fiska.

– Jag har sysslat med sportfiske i ungefär fem år. Vi brukar åka ut här i Lofoten och när vi är hemma på besök i Sverige, berättar Erika.

Plötsligt kände Erica hur det började rycka kraftigt i fiskespöet.

– Det var den klassiska huvudskakningen som hälleflundran har. Jag kände genast att det var något i hästväg, men jag hade aldrig i min vildaste fantasi kunnat föreställa mig att den skulle vara så här stor, berättar hon.

Erica började det mödosamma arbetet med att dra in sin fångst.

– Den var tung, som en betongsugga. Jag var nära att kapa linan och ge upp, säger hon.

Men till slut kunde Ericas fångst vevas upp ovanför vattenytan – och resultatet var större än vad hon någonsin hade kunnat drömma om.

– Det var skrik och tårar, ren och skär glädje. Hälleflundran vägde 183 kilo och var 236 centimeter lång! Jag hade aldrig trott att jag skulle vara med om något liknande, säger hon och fortsätter:

– Det här var verkligen livets fisk. Helt otroligt.

Efter att hälleflundran både mätts och vägts, släpptes den tillbaka ner i vattnet.

– Den var pigg och alert när den simmade i väg. Vi är ju sportfiskare och arbetar för hållbart fiske. Det är viktigt att behålla ett bra fiskebestånd, säger Erica.

IGFA, International Game Fish Association, är den organisation som håller ordning på väldens alla sportfiskar och gällande rekord.

Enligt André Starkenberg, som även han är fiskeguide på Nordic Sea Angling, är det officiella kvinnliga rekordet på hälleflundra 129,3 kilo.

– Men för att få ett officiellt rekord krävs det att man tar upp fisken och kontrollväger och mäter den. Alltså måste man döda den. Den här fisken släpptes tillbaka i vattnet, kommer därför antagligen inte att bli godkänd av IGFA som världsrekord, säger han.

Men Erica är nöjd med sin 183-kilosfångst.

– Jag kan knappt förstå att det har hänt. Träningsvärken känner man ju av i dag, jag har använt muskler jag inte ens visste att jag hade, säger hon.
