Den bortsprungna hunden engagerade tusentals – här är sanningen bakom bilden
Johanna Bond

I fredags innan stormen Harvey nådde Texas kust så hade Salvador Segovia, som bor i staden Sinton, lämnat sitt barnbarns hund, Otis, i säkerhet på verandan, med mat och vatten.

Men på kvällen blev Otis troligtvis rädd för stormen och smet från sitt hem, skriver Washington Post.

Dagen efter gick Segovia ut för att leta efter hunden, han ropade och ropade, men Otis syntes inte till.

Men i lördags morse när Tiele Dockens var på väg för att titta till sina evakuerade grannars hus så fick hon se en ovanlig syn.

En hund gick nedför gatan – med en stor påse hundmat i munnen.

När hon hittade Otis var han några kilometer hemifrån, men Dockens tyckte ändå att hunden var bekant. Sinton är en liten stad, så hon trodde att hon hade sett Otis förut.

Hon följde efter hunden för att se så att den inte var vilse, och efter en stund befann de sig utanför Segovias hus.

– En kvinna kom och sa: "Är det din hund som kommer nedför gatan?". Jag vände mig om och där kom Otis, och han hade med sig sin mat, säger Segovia.

Otis hade hittat hem!

När Dockens hittade Otis så publicerade hon hans bild på Facebook, bilden har nu delats över 38 000 gånger.

Men redan innan den stora uppmärksamheten på nätet så var Otis lite av en lokalkändis, berättar Segovias.

– Han har ett riktigt ledset ansikte så folk blir alltid intresserade av honom, säger Sergovia.

Även i vanliga fall så tycker Otis om att gå i väg på små egna utflykter. Ibland brukar han gå till det lokala glasscaféet där han vet att det alltid finns någon vänlig själ som bjuder honom på glass.
