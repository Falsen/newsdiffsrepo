16–åriga eleven misshandlar sin lärare brutalt – samtidigt som klasskompisarna filmar
Johanna Bond

En manlig lärare på South Division High School, i Milwaukee, USA, slogs ned av en 16–årig elev. Allt fångades på film av andra elever, skriver Fox 6 Now.

16–åringen blev oense med sin lärare och det hela slutade med att den yngre mannen ger läraren ett knytnävsslag mot huvudet.

Sedan knuffade han omkull sin lärare och fortsatte slå.

Misshandeln fångades på kamera av en elev längre bak i klassrummet, och i videoklippet hörs skratt från de andra eleverna.

Vad som utlöste misshandeln är oklart. Den manliga läraren ska ha klarat sig utan allvarliga skador.

Den 16–åriga eleven greps av polis och riskerar nu åtal.

En talesperson för de kommunala skolorna i Milwaukee säger att de ser allvarligt på händelsen och att våld på skolorna är ett stort orosmoment för samhället.

– Jag vill berömma de många fantastiska lärare och elever på skolorna. Men det finns också en grupp studenter som väljer att bete sig olämpligt och kriminellt, vilket förstör andra studenters och lärares möjlighet till en trygg skolmiljö, säger talespersonen.
