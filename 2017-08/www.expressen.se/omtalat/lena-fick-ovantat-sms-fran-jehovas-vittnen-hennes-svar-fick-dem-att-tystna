Lena fick oväntat sms från Jehovas vittnen – hennes svar fick dem att tystna
Joel Snöbohm

En ny typ av sms damp ner i Lena Johanssons inkorg under fredagen.

Det var Jehovas vittnen från grannkommunen som ville att hon skulle bli en av dem.

– Det känns som ett lite ovanligt sätt – att rekrytera via sms, de brukar ju knacka dörr, säger hon.

Hon berättar att hon brukar vara trevlig mot telefonförsäljare – men här fanns det också ett behov av tydlighet.

Efter att ha gått igenom den första fasen av häpnad bestämde hon sig för att skicka ett lite syrligt svar.

– Först blev jag förvånad, jag har aldrig varit med om att de har skickat ut sms, sedan blev jag lite provocerad och funderade på hur jag skulle tala om för dem att jag inte ville ha meddelanden från dem utan att låta arg. Hur säger jag till på ett fint sätt att jag inte är intresserad av det här?

Lösningen blev att skriva ett liknande meddelande, undertecknat "Lena från verkligheten i Kinda".

– De misslyckades med den här värvningen – jag kände inget behov att gå med, säger hon.

"Jag vill tipsa dig om att inte skicka några fler sms till mig", skrev Lena. Än så länge har församlingen inte svarat på hennes meddelande.

– Jag har inte fått någonting. Jag skickade det i fredags så det borde ha kommit i fall de ville svara.

Hon menar att det kändes annorlunda att bli kontaktad av Jehovas än av någon telefonförsäljare.

– När försäljare ringer så brukar jag vara trevlig för att jag tänker att det är ett tråkigt jobb, men det här är ju något annat det här är ju folk som hör av sig frivilligt.

Enligt Lena var formuleringen så effektiv att den borde kunna prövas på telefonförsäljare.

– Jag ska börja köra med den här metoden, det var effektivt i alla fall. Jag tror inte att jag kommer att få några fler meddelanden.
