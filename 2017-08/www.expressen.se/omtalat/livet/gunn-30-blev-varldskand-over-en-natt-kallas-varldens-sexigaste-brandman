Gunn, 30, blev världskänd över en natt – kallas ”världens sexigaste brandman”
Alexandra Andersson

I januari intervjuade en norsk lokaltidning Gunn Narten från Stavanger i Norge – med anledning av hennes yrke. 30-åringen är nämligen utbildad brandman, en bransch som är väldigt mansdominerad.

Bara två procent av Norges brandmän kvinnor.

– Jag tyckte att det verkade vara ett spännande yrke, och sökte utbildningen som 19-åring. Jag ville ha ett jobb där jag både kunde vara aktiv och hjälpa människor, berättar Gunn.

Men att hon skulle bli en internationell kändis var inte något hon hade kunnat föreställa sig.

– Det känns både kul och konstigt, säger hon.

Efter att intervjun med lokaltidningen hade publicerats, började nämligen andra norska tidningar att höra av sig till Gunn.

Och därefter tog det inte lång tid förrän hon blev viral.

Nu har bland annat tyska, franska, ryska, australienska, taiwanesiska tidningar skrivit om Gunn.

Samtliga ställer samma fråga:

"Kan det här vara världens sexigaste brandman?"

Gunn berättar att hon inte alls var beredd på att hennes utseende skulle väcka uppmärksamhet över hela världen.

– Det hände över en natt. Jag fick en chock när jag vaknade till en massa bilder av mig på nätet. Jag hade ju blivit intervjuad på grund av mitt yrke – inte mitt utseende, säger hon.

– Jag tycker att det är konstigt och förstår inte att det har kunnat bli en grej. Det finns värre saker än att ha blivit känd för att vara vacker, så jag ska inte klaga. Men jag har inte lust att blanda in mitt jobb.

På brandstationen tycker kollegerna att uppmärksamheten är rolig.

– De bara skrattar och tycker att det är kul. Vi har väldigt bra sammanhållning på jobbet.

Utöver brandman är Gunn även personlig tränare och modell, och driver ett populärt konto på Instagram där över 129 000 personer följer hennes liv.

– Mitt konto är nog utöver det vanliga. Många tycker att det jag skriver om är intressant, säger hon.

Gunn hoppas att hon kan inspirera andra unga kvinnor till att följa sin egen väg – även ifall det innebär att man bryter traditionella normer.

– Det är viktigt att tro på sig själv, och att hålla fast vid sina drömmer även om de kan kännas svåra att nå, säger hon och fortsätter:

– Som kvinnlig brandman var det svårt i början, men efter att jag fick jobb har jag blivit väl bemött. Jag tycker att det bara är positivt att jobba med män. Mitt yrke är inte för alla, men för mig blev det väldigt rätt, säger hon.
