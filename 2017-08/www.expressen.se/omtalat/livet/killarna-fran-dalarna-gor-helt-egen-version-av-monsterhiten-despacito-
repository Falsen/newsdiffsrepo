Killarna från Dalarna gör helt egen version av monsterhiten "Despacito"
Johanna Bond

Hitlåten "Despacito" av Luis Fonsi och Daddy Yankee har gått varm i högtalare under hela sommaren. Chris Stridbo, Lars Steen och Ola Johansson, från Sälen, bestämde sig nyligen för att göra en egen variant av låten, vilket Dalarnas Tidningar var först med att skriva om.

– Det började med att vi alla hade "Despacito" på hjärnan, den går ju på radion hela dagarna. Jag och Chris stod och nynnade på jobbet, och det var mygg runtomkring oss. Vi fick feeling och bara skrev den, säger Lars Steen.

Killarnas egen version av låten går under namnet "Dö Mosquito" och handlar helt enkelt om myggen som ofta är en stor sommarplåga i norra Dalarna där trion bor.

– Vi fick till texten som beskriver hur livet kan vara här. Vissa dagar har det varit hemskt men just i år har det inte varit jättefarligt, vi har haft härliga vindar som blåst bort myggen, säger Lars.

Videoklippet med deras cover har nu visats över 62 000 gånger och Lars berättar att de nu är "lite kändisar" i Sälenområdet. I videon står de och fiskar när myggen attackerar, men de visar också att det surrande djuret kan vara en riktig plåga på grillkvällen.

I låten föreslås tennisracket och schackbräde som vapen mot myggorna, men Lars erkänner att det nog inte är de bästa metoderna.

– Det handlar mest om att ha mycket tålamod och hela tiden röra på sig. Här uppe är det så mycket mygg så att om man skulle försöka döda dem, då skulle man inte ha tid till något annat.
