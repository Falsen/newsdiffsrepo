Paret tittade på ultraljudsbilden – då dök världens kändaste man upp
Johanna Bond

Alicia Zeek och Zachary Smith, från Pennsylvania, USA, välkomnade i onsdags sitt tredje barn till världen, skriver BBC.

Tidigare under graviditeten gick paret för att undersöka barnet i magen med ultraljud.

Och de blev mycket förvånade när de såg ytterligare en gestalt dyka upp på skärmen.

Paret hävdar att det som syns i bildens vänstra kant är Jesus, klädd i kappa och med en törnekrona på huvudet.

Mamman Alicia har berättat att bilden gav de blivande föräldrarna ett lugn. Deras två äldre barn hade båda fötts med komplikationer, deras äldre dotter föddes med två tummar på en hand och deras son föddes med kluven gom.

Ingen av föräldrarna är särskilt religiösa men de berättar att de såg Jesusbilden som ett tecken på att någon vakade över deras barn.

– Man kan tolka det som man vill, jag såg det i alla fall som en välsignelse. När jag såg det så började jag nästan gråta, jag kunde inte tro att det var sant, säger Zachary.

Dottern Briella föddes i onsdags utan komplikationer.
