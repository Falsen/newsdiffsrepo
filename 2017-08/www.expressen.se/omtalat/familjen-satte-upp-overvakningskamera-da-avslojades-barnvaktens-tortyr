Familjen satte upp övervakningskamera – då avslöjades barnvaktens tortyr
Fredrik Samuelson

När familjen gick igenom sin övervakningskamera i hemmet i Danbury i Connecticut besannades deras värsta mardrömmar om barnvakten.

– Det var en oavbruten och fördärvad grymhet som jag aldrig sett tidigare. Hon torterade de där barnen, säger barnens målsägarbiträde Sharon Dornfeld, enligt The News-Times.

Bilderna fångade hur barnvakten brände den treåriga flickans hand och ben på spisen, slog henne i ansiktet, lyfte henne i håret och stängde in henne i en leksakslåda. Även de ettåriga tvillingsyskonen misshandlades.

I mars 2015 greps Lidia Quilligana, 32. Då hade hon jobbat som familjens barnvakt i ett år.

Försvarsadvokaten menade att Lidia Quilligana inte varit ett monster utan "en ledsen kvinna som förlorat kontrollen", som själv blivit misshandlad som barn och använt den disciplin hon känt till. Hon hade samtidigt varit nära ett nervöst sammanbrott efter att ett av hennes egna barn råkat ut för en bilolycka.

När domen på 15 års fängelse föll i tisdags bröt Lidia Quilligana ut i gråt och bad om förlåtelse till familjen.

– Jag kunde inte kontrollera mig. Tro mig, jag älskade de barnen med hela mitt hjärta. Jag är ledsen tusen gånger, säger hon enligt The News-Times.
