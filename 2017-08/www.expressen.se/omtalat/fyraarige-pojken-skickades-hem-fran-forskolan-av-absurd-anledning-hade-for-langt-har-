Fyraårige pojken skickades hem från förskolan av absurd anledning – hade för långt hår
Fredrik Samuelson

Jabez är fyra år och trivs bra på Barbers Hill Kindergarten Center utanför Houston, USA.

Men i fredags eftermiddag fick hans mamma, Jessica Oates, höra att han behövde klippa sig. Skolan tillåter nämligen inte att pojkar har längre hår än ner till nacken, som Houston Chronicle var först med att berätta.

– Jabez har haft långt hår sedan födseln. Det är en del av vem han är. I mitt hem säger man inte att pojkar inte ska ha långt hår eftersom alla andra pojkar har kort hår. Min son har upprepat gång på gång att han älskar sitt hår. Min familj är cocopah-indianer och hår har alltid varit ett tecken på styrka, säger Jessica Oates.

I måndags satte hon upp Jabez hår i en knut och tog honom till förskolan men det godkände skolan inte. I stället fick Jessica Oates återvända hem med sin son.

– Flickor har ingen regel på hårets längd och det innebär inget säkerhetshot eller distraktion. Samma hövlighet bör erbjudas mitt barn. Jag har försökt möta dem halvvägs. Jag har inga problem att sätta upp hans hår eller ha det i en knut men det är helt enkelt inte bra nog för det här distriktet.

Mamman fortsätter kämpa för att sonen ska få gå i förskolan utan att klippa håret och ska kontakta ledningen för skoldistriktet.

"Vår lokalt valda styrelse har tagit fram en policy baserad på allmänhetens förväntningar och Barbers Hill-administrationen kommer fortsätta med den nämnda policyn", säger skoldistriktet i ett uttalande till tv-kanalen KTRK.
