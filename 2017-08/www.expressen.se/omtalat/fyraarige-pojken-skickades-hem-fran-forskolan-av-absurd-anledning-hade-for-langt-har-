Fyraårige pojken skickades hem från förskolan av absurd anledning – hade för långt hår
Fredrik Samuelson

Jabez är fyra år och trivs bra på Barbers Hill Kindergarten Center utanför Houston, USA.

Men i fredags eftermiddag fick hans mamma, Jessica Oates, höra att han behövde klippa sig. Skolan tillåter nämligen inte att pojkar har längre hår än ner till nacken, som Houston Chronicle var först med att berätta.

– Jag känner att skolan har misslyckats med mitt barn. Jag fick höra att kunde ta med dokumentation som motiverade varför mitt barn skulle kunna få behålla sitt hår. Han var så exalterad och sen sa skolan bara inte en gång till. Jabez fick delta i två dagar och blev sen hemskickad. Det är en otjänst mot allmänheten att skolan är så rigid i sin egen tradition att de bortser från andras. Det är bara män som har såna bisarra regler för håret, säger Jessica Oates.

I måndags satte hon upp Jabez hår i en knut och tog honom till förskolan men det godkände skolan inte. I stället fick Jessica Oates återvända hem med sin son.

– Jag trodde att jag skulle komma runt reglerna. Jag hårsprayade håret i en tät hårknut. Inget rörde kragen, inget rörde hans öronlober eller ögonbryn. Inget olämpligt. De skickade hem mig och sa att hårsnodd var olämpligt.

Mamman fortsätter kämpa för att sonen ska få gå i förskolan utan att klippa håret och ska kontakta ledningen för skoldistriktet. Hon har också startat en namninsamling på nätet mot beslutet.

"Vår lokalt valda styrelse har tagit fram en policy baserad på allmänhetens förväntningar och Barbers Hill-administrationen kommer fortsätta med den nämnda policyn", säger skoldistriktet i ett uttalande till tv-kanalen KTRK.
