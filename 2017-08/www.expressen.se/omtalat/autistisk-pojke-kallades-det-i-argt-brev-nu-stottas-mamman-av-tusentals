Autistisk pojke kallades "det" i argt brev – nu stöttas mamman av tusentals
Fredrik Samuelson

Jessica Green, 27, i engelska Berkeley fick brevet i onsdags. En anonym granne skrev argt om hur högljudd Henry var utomhus och kallade honom "det", som Bristol Post var först med att berätta.

Grannen hotade att kontakta sociala myndigheter, utan att känna till att Henry är autistisk och bara kommunicerar via läten och rop.

– Den som du refererar till "det" är min treårige son Henry som har autism och han är ickeverbal. Han använder höga ljud för att uttrycka sig och hur han känner sig. Trots den ständigt ökande kunskapen och medvetenheten om diagnoser och funktionshinder, inklusive autism, verkar det som att vissa fortfarande är ignoranta när det gäller sina medmänniskor, svarar Jessica Green på sin Facebooksida.

Jessica Green tror att brevet är skrivet av en granne och inte flera, som det ger sken av, eftersom hennes grannar har stöttat henne tillsammans med flera tusen andra. Hon säger att det hade varit bättre om grannen kommit och pratat med henne och att hon då hade kunnat förklara hur Henrys autism fungerar.

– Men eftersom brevet skrevs anonymt tror jag att den som skrev det är feg, säger Jessica Green till Expressen.

Hon berättar vidare att drygt 700 000 personer i Storbritannien har autism och att deras familj har mer än nog att hantera i sin vardag utan att behöva oroa sig för andras dömande åsikter.

– Jag hoppas att det här gör folk medvetna om att inte alla funktionshinder syns och att bara för att ett barn ser okej ut betyder det inte att det är så.
