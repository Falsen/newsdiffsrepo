Autistisk pojke kallades "det" i argt brev – nu stöttas mamman av tusentals
Fredrik Samuelson

Jessica Green, 27, i engelska Berkeley fick brevet i onsdags. En anonym granne skrev argt om hur högljudd Henry var utomhus och kallade honom "det", som Bristol Post var först med att berätta.

Grannen hotade att kontakta sociala myndigheter, utan att känna till att Henry är autistisk och bara kommunicerar via läten och rop.

– Den som du refererar till "det" är min treårige son Henry som har autism och han är ickeverbal. Han använder höga ljud för att uttrycka sig och hur han känner sig. Trots den ständigt ökande kunskapen och medvetenheten om diagnoser och funktionshinder, inklusive autism, verkar det som att vissa fortfarande är ignoranta när det gäller sina medmänniskor, svarar Jessica Green i ett inlägg på sin Facebooksida.

Jessica Green tror att brevet är skrivet av en granne och inte flera, som det ger sken av, eftersom hennes grannar har stöttat henne tillsammans med flera tusen andra.

– Det är olyckligt att du som min granne ansåg det lämpligare att skriva ett anonymt brev till mig, än att gå direkt till mig för att diskutera saken som en människa. Jag skulle ha varit mer än glad att diskutera Henry, och vad autism betyder för honom och min familj, säger Jessica Green.

Hon berättar vidare att drygt 700 000 personer i Storbritannien har autism.

– Såvitt jag förstår har varje person rätt till en röst och att bli hörd, och Henry har sitt eget unika sätt att göra det på. Autistiska människor och deras familj, vänner och vårdgivare behöver stöd och förståelse. De har mer än nog att hantera i sin vardag utan att behöva oroa sig för andras dömande åsikter.
