Pernilla ångrar det sista sms:et hon skrev – timmarna innan hennes mamma dog i ALS
Joel Snöbohm

När Pernilla Måneschiöld var 21 år gammal drabbades hennes mamma av ALS, en nervsjukdom som förlamar kroppen.

– Jag var som hennes assistent, hon behövde hjälp dygnet runt och hade många människor omkring sig – jag var en av dem ett tag.

Men den psykiska påfrestningen blev till slut för stor och Pernilla höll på att gå in i väggen.

– Jag hade glömt mitt eget liv, det var så intensivt och vi hanterade dödsångesten varje dag. Både mamma och jag hade panik. Livet var ett helvete, säger hon.

Efter det första året med mammans sjukdom började Pernilla att vara hemma allt mindre.

– Jag drack. Inte hemma, men jag var ute och festade för att komma i från allt vilket jag ångrar nu – det var mitt sätt att överleva.

Hon reste runt och åkte på semester till USA där hon var under tre månader och träffade sin nuvarande fästman.

– Jag visste att jag borde ha varit hemma, men på något sätt så var jag så lycklig med min nya kärlek och jag glömde bort hur det var hemma.

Sista gången hon träffade sin mamma var på sin födelsedag efter USA-resan.

– Vi kollade på en film på mormor och så kommer jag ihåg att vi bråkade lite.

Några dagar senare skickade mamman ett sms och frågade om de skulle träffas. Hon var så paralyserad att hennes assistent behövde skriva meddelandet åt henne, berättar Pernilla.

Men Pernilla hade andra planer och avböjde att träffa sin mamma.

– Jag fattar inte vad jag tänkte. Det hade varit så lätt att bara ta upp telefonen, ringa och fråga hur hon mådde. Men i stället skickade jag ett sms och sa att jag var upptagen för att jag skulle på spa.

Mamman svarade aldrig på hennes sms.

Tidigt på morgonen nästa dag, den 20 september 2013 väcks Pernilla av att hennes syster ringer och berättar att deras mamma har somnat in.

– Jag kände bara "fan", och det känner jag fortfarande. Jag tog inte den sista chansen. Varför kunde jag inte ha varit där som jag borde?

I torsdags snart fyra år senare har den nu 26-åriga Pernilla delat med sig av deras sista sms på sin blogg.

– Jag kände att jag behövde skriva ner min ångest över det här – det här är min ångest, det här misstaget jag gjorde.



LÄS MER: Pappan Richard: Här är de 10 viktigaste sakerna jag lärde mig när min son dog



Med inlägget vill hon uppmana alla att hålla kontakt med sina närstående.

– Tänk ordentligt på vilka som verkligen betyder någonting, försök att göra det till en vanesak att höra av sig och bara hålla koll på vad dina närstående går igenom. Skriv ner det i din kalender. Jag tror att man mår bättre om man gör det.

Hon är med i en facebookgrupp för människor som har insjuknat i ALS och deras anhöriga. Där läser hon varje dag berättelser om sjukdomen. Hon tror att gruppen har ett terapeutiskt syfte för henne.

– Man inser att man inte är ensam, varje dag får någon reda på att han eller hon ska dö eller att någon närstående har gått bort under natten. Alla går igenom det på något sätt, det är fruktansvärt, men det är också skönt att veta att vi har sorgen gemensamt.

– Det känns inte bättre, men en annan känsla öppnas upp. Nu gäller det inte bara mig utan även andra. Det känns mycket större och viktigt. Människor måste börja se om varandra mer än vi gör i dag. Det räcker inte att like:a och skylla på att vi inte har tid, nu måste folk vakna.
