Jag har ångrat frågan till Diana hundratals gånger
Karin Lennmor

Nyhetsmässigt har ingenting större hänt därefter, varken kronprinsessan Victorias bröllop eller någon av de senaste årens prins- och prinsessfödslar har påverkat människor så mycket som Dianas död gjorde.

Det var en gigantisk, sorglig händelse och alla tidningarnas löpsedlar dagen därpå hade krigsbokstäver. Det var inte bara en prinsessa som dramatiskt förolyckats. Det var en ikon som gått ur tiden, bara 36 år gammal.

Jag träffade henne faktiskt en gång. Det var tidigt på vintern 1984 och jag var utsänd som reporter för Hänt i Veckan för att bevaka Dianas besök i Oslo. Hon skulle se en balett och dagen därpå plantera ett barrträd i brittiska ambassadens trädgård. Hon hade grönaktig kappa och väldigt, väldigt tunna innestövlar på fötterna, trots att det var svinkallt och flera decimeter snö i Norge.

Det som slog mig var att hon var så liten. Det var hon ju egentligen inte, hon var 1.78 men hon liksom kutade med ryggen. Hon såg kort ut, inte lång och högrest. Det är likadant med drottning Silvia, hon är också väldigt liten. Petit. Man blir förvånad när man möter henne.

LÄS MER: Bilderna visar Dianas sista timmar i livet

I Oslo ville jag så desperat få kontakt med Diana, så när hon passerade mig ställde jag en fråga. En fråga jag faktiskt ångrat hundratals gånger.



Jag frågade: ”Vad tycker ni om Norge?”.

Hur kan man bli så dum? Vad är jag för journalist som ställer en sådan fråga? Jag kunde ha frågat: ”Hur är det med äktenskapet?”. Eller kanske ”Vad vet prinsessan om Sverige”. Till och med något hysteriskt i stil med ”Vad har ni för färg på påslakanen hemma?” eller ”Vad står det för mediciner i ert badrumsskåp?” hade varit bättre frågor.

Vem i Sverige trodde jag, på allvar, var intresserad av vad hon tyckte om Norge?

Dessutom väntade Diana då sitt andra barn, prins Harry. Fast det var det ingen som visste om ännu. Tänk om jag bara hade fått ur mig frågan: ”Är det sant att ni väntar barn igen?”. Vilket scoop!

Men Diana svarade förstås på min fråga.

– Ett underbart land, sa hon tyst och väldigt blygt.

Märkvärdigare än så var inte mitt första och enda möte med ikonen Diana.

Jag har ofta tänkt på henne genom åren, funderat på hur hennes liv hade kunnat bli. I dag skulle hon vara 56 år och farmor.

LÄS MER: 20 bilder som visar prinsessan Dianas liv

Var hon lycklig? Hon såg i alla fall inte särskilt glad ut där i Oslo. Hennes ögon var ledsna. Hon kanske inte hade något kul liv. Gift med en trist man.

Men jag tror att hennes söner William och Harry lever lyckliga liv. Visst hade man kunnat unna Diana, som mamma, att få se och uppleva det.

Det varade ett par sekunder, det där mötet i Oslo. Men jag tänker fortfarande på hur liten och frusen hon såg ut i sin gröna kappa och supertunna stövlar i snön. Och på att jag borde ha frågat om hon var gravid – inte vad hon tyckte om Norge.
