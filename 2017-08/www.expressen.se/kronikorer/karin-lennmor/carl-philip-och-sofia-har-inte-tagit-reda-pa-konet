Carl Philip och Sofia har inte tagit reda på könet
Karin Lennmor

Jag kan faktiskt skryta med att ha varit en av de första som såg deras förstfödde, prins Alexander, på bild. En bekant stack fram sin mobiltelefon under näsan på mig och sa:

– Ser du vem det är?

Jag fattade ingenting och kikade på den trinde, välmående och snusande babyn i sin lilla babysäng bäddad med ljusblå lakan, i en förvånansvärt liten barnkammare.

Visst var det han, prins Alexander, och det var pappa prins Carl Philip som tagit bilden och skickat till några vänner.

Jag ville väldigt gärna ha den bilden, men det fick jag ju så klart inte.

Någon gång i mitten av september är det dags för kungaparets sjätte barnbarn att se dagens ljus.

Allt är förberett för födseln och hovets informationschef Margareta Thorgren har också avslöjat att det finns en sms-kedja för alla berörda: Familj, läkare och utvalda inom hovet.

Jag tänker tillbaka på den där bilden, där prins Alexander låg i ljusblå lakan i sin babysäng. Och på hur duktiga kungafamiljen är att låta kläder och babyprylar gå i arv till nästa syskon.

Jag funderar på om det blir en liten prins eller prinsessa som Carl Philip och Sofia får denna gång.

Även en liten prinsessa kan väl sova på ljusblå lakan?

När jag fick mina barn, på 80- och 90-talet, fanns det inte på kartan att ta reda på barnets kön i förväg, trots att tekniken och ultraljudet och barnmorskornas välvillighet att berätta fanns där. Man gjorde inte det. Punkt.

Men attityden har förändrats. Idag tar nästan alla blivande föräldrar reda på om de ska få en flicka eller pojke. Hur kul är det? Det måste handla om den här ”Because I can”-mentaliteten?

Jag minns när prinsessan Madeleine väntade Leonore, och inte kunde hålla sig av glädje. ”It´s a girl!!!!!!!” skrev hon jublande på en amerikansk sajt för babyshowers där väninnorna också kunde få tips om vilka små kläder och presenter den blivande mamman önskade sig till babyn.

Spelar det verkligen någon roll vilket kön babyn har?

En liten babyflicka kan använda blå, rosa, gula eller vita kläder. En pojke också. Flicka eller pojke känns inte längre så viktigt, inte ens i kungahuset.

Därför blev jag så glad, när jag hörde att prins Carl Philip och prinsessan Sofia går mot strömmen även denna graviditet. De har inte tagit reda på könet på sin kungliga bebis.

Likadant var det med prins Alexander. Innan han föddes i april förra året fick prinsparet flera gånger frågan: Vad blir det?

– Det får bli en överraskning, sa Sofia.

– Vi ville ha det som en "big surprise”, sa Carl Philip.

Stor heder åt er, Carl Philip och Sofia. Både ni och vi får snällt vänta till mitten av september.

Eller som vi säger i min familj: Man öppnar inte julklapparna förrän på julafton.
