Ilskna tokskallar gör det absurda normalt
Johan Hakelius

Ibland - det vet ni - sätter sig en musikslinga i innerörat och vägrar att ge sig. Det är inte alltid så lätt att begripa varför.

Varför just den melodin? Varför just nu?

Möjligen är frågorna idiotiska, som många frågor är. De förutsätter att det finns något slags mening i en trivialitet. Å andra sidan har jag aldrig riktigt kunnat applådera slappheten i den bortförklaring som någon lade i Freuds mun: "Ibland är en cigarr bara en cigarr".

Det kan också vara bilder som fastnar. Den här sommaren har det gång på gång dykt upp en munk, med kåpa och allt, för mitt inre öga. Han sitter vid ett litet skrivbord, omgiven av böcker. Ljuset faller in från en fönsterglugg i en tjock stenvägg.

Jaha, har jag tänkt.

Att ge sig på att tolka vad en bild av det slaget försöker säga, är en grannlaga uppgift. När man nu ansträngt sig och kammat hem en fru man är nöjd med, barn med hyfsat bordsskick, en anständig hund och en och annan världslig ägodel, vore ett kall till klostercellen lite senkommet. Men man behöver kanske inte vara så bokstavlig.

Jag tror att munken är en de stackars fromma irländarna, som satt vid kusten för 1 200 år sedan och oroade sig för nordmännens raseri. En liten mänsklig ö av civilisation i en barbarisk värld. En munk av det där slaget som kommenterade världens uppenbara galenskap med teckningar av absurda varelser i handskrifternas marginaler.

Om man tänker sig att det är en sådan munk som har planterat sig i mitt sinne, känns 1 200 år inte särskilt avlägset. Barbarerna, de rasande nordmännen, klyver numera de digitala oceanerna på sina twitterfarkoster, men annars är det mesta sig likt. Utanför de egna murarna är det bröl och skövling och stamfejder. Öppnar man en vanlig tidning är den fylld av ilskna tokskallar. Vissa är amatörer, eller åtminstone egenföretagare i tokeri. Andra avlönas för att vara tokiga på några av landets finaste redaktioner. Vissa är till och med generaldirektörer eller ministrar och underhåller sin tokighet med offentliga medel. Alla är de värdiga sin egen groteska krumelur i handskriftskanten.

Jag har gjort ett experiment den här sommaren. Jag har knappt läst tidningen. Inte brytt mig om att lyssna överdrivet på det radion kallar samhällsprogram. Någon nyhetssändning på tv har jag inte sett sedan maj. Sociala medier ägnar jag mig aldrig åt.

Det har i allt väsentligt varit ett mycket lyckat experiment. Sakta har mitt sinne för proportioner förbättrats. Förmågan att skilja mellan det som är värt att ta på allvar och det man bör skratta åt, har blivit skarpare. Den samtida ovanan att påstå att det är "problembeskrivningar", inte själva problemen, som är de verkliga problemet – om ni hänger med – har jag helt lagt mig av med.

Men nu tar sommaren slut. Och jag misstänker att munken hemsöker mig för att påminna mig om vardagens prövningar. Att det krävs disciplin och förtröstan för att inte kapitulera för de ilskna tokskallarnas försök att göra det absurda till det normala. Man måste helt enkelt kämpa för att bevara sitt sinne för det löjliga. Särskilt när det löjliga firar triumfer.

Jag får nog fortsätta så här ett tag till, ändå.
