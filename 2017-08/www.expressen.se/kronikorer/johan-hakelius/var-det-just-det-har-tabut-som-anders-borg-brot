Var det just det här tabut som Anders Borg bröt?
Johan Hakelius

En rimlig fråga är: hur tjockt kan de fläska på innan markkontakten går förlorad? De här lågmälda förortsfamiljerna kan en vanlig eftermiddag driva strippklubb, gömma åtta miljoner dollar i ett rör, mäkla vapenvila med den lokale opiumodlaren, renovera en semesterby och tvätta pengar i ett kyrkbygge, utan att ens se vidare slitna ut. Och då har de ändå fått ett par utpetade ögon i en glasburk på posten.

Borde de inte helt enkelt bryta ihop och ge upp?

Fast jag antar att man kunde ha samma invändning mot Odyssén. Är det verkligen rimligt att någon hämtar sig efter att nästan blivit uppäten av en cyklop och sett några av sina vänner förvandlas till svin?



Annars har Torgny Lindgren läst "Pölsan" i mina öron den här sommaren. Det verkar ju märkligt att skriva det, men persongalleriet i den berättelsen är ändå någorlunda normalt. Fullständigt absurt, förstås, men ändå - eller möjligen just därför – någorlunda normalt. Människorna har inte 14 nervslitande projekt i gång samtidigt och råkar inte ut för dramatiska skeenden varannan minut. De sitter på pallar i kök, närmar sig varandra försiktigt och har dialoger på inandning, som inte riktigt ger möte.

Det mest påtagliga i "Pölsan" är hur fysisk den är. Allt utspelar sig visserligen i anden, men tar sin form i kroppar, dofter, jord, sopor, utslag, slem, inälvor, renskallar och smaker. Den sörjan skulle aldrig slippa igenom Netflixfiltret. Vad är ett par utpetade ögon, jämfört med skrofler fyllda av tuberkelbakterier?

Det brukar heta att vi lever i en kroppsfixerad tid, men egentligen är det tvärtom. När kroppen kommer på tal handlar det nästan alltid om att forma om den till något opersonligt och anonymt. Man skulle kunna säga att det snarast handlar om att utplåna kroppen, genom att göra den till en idé. Alla dessa strechinslagna motionärer som trampar och traskar på trottoarer och parker, försöker egentligen springa ifrån sina egna kroppar. Kan de inte bli rena andar, kan de åtminstone bli maskiner. Samma doftlösa längtan vilar över nästan alla amerikanska tv-serier. Till och med snusket ser ut som ett koncept.



Vid sidan av alla andra välutredda felsteg som Anders Borg tog för några veckor sedan, undrar jag om det inte var just det här tabut han bröt. Det blev för kroppsligt för en anständigt abstrakt, Netflixskolad övre medelklass. Det fanns liksom inget svar på provokationen, eftersom det naturliga svaret var fysiskt: en käftsmäll och sen i säng. Den här typen av situationer klarar kretsar av det här slaget inte av längre. De behöver hjälp av högre makter: medier, polis, kolumnister. Resultatet blir ungefär som när den obevekliga kommunen då och då träder in i Torgny Lindgrens berättelser. På ett ögonblick förvandlas rätt banala mänskliga skeenden till svårlösta och moraliska, eller åtminstone moralistiska, problem.

Det är ibland svårt att tro på Netflix överproducerade, välstädade verkligheter. Detsamma gäller den verklighet vi befinner oss i.
