Tisdag 22 augusti 2017
Trumps besked kommer inte leda till någon seger
Mats Larsson

De kallas V-E Day och V-J Day i USA, den 8 maj och den 14 augusti, dagarna då Tyskland respektive Japan kapitulerade under andra världskriget.

Någon V-A Day - Victory in Afghanistan - kommer sannolikt aldrig att firas. USA:s 16 år långa krig - det längsta i nationens historia - kommer inte att sluta i någon klar seger.

President Donald Trump är den tredje krigspresidenten i denna konflikt och i natt presenterade han sin lösning om vad som behöver göras. Men han höll det vagt.

Det är i sig inte fel. Ett av Barack Obamas misstag när han tillkännagav sin upptrappning i Afghanistan var att han samtidigt gav datum för när reträtten skulle börja. Inte så smart.

Men Obama var alltid en ovillig krigare. Det är Trump egentligen också. I alla fall i Afghanistan.

Innan Trump blev president uttalade han flera gånger sitt motstånd till den amerikanska insatsen. Soldaterna borde komma hem, menade han.



Trump medgav i sitt tal i natt att han ändrat sig. Han noterade att han hört i hela sitt liv att beslut är mycket svårare när man sitter i Ovala rummet, presidentens kontor i Vita huset.

Trump har haft rådgivare som förespråkat just ett uttåg. Den just avgångne Steve Bannon var en sådan. Men det var alltså generalerna - som den nationella säkerhetsrådgivaren HR McMaster - som drog det längsta strået.

De övertygade Trump om att en reträtt skulle leda till samma katastrof som i Irak, där IS växte fram efter USA:s uttåg därifrån. De varnade för att det antal soldater USA nu har på plats i Afghanistan - cirka 8 400 - inte är tillräckligt för att stoppa talibanernas frammarsch.

Så det blir en förstärkning. Trump nämnde inga siffror, men källor talar om cirka 4 000.

Det kan ju jämföras med Obama. Han ökade antalet till över 100 000. USA vann ändå inte över talibanerna.



Så just ingen tror att Trumps besked i natt kommer att leda till seger. Men det kan stabilisera den afghanska regeringen, snabba på utbildningen av afghanska trupper, intensifiera kampen mot terroristgrupper. Även IS är numera på plats där.

Trump har redan tidigare gett militären friare tyglar. Han släppte en gång i våras USA:s största icke-nukleära bomb över östra Afghanistan.

Så det 16 år långa kriget fortsätter. Och det sker med förhållandevis små förluster för USA. I år har elva amerikanska soldater dödats. År 2010 var siffran 500.

Över 2 000 amerikanska liv har krävts sedan kriget inleddes 2001. Det är ändå en lägre siffra än antalet offer vid terrorattacken den 11 september 2001.

Det beslut han fattat om Afghanistan är inget radikalt. Det skulle antagligen ha kunnat tas av Hillary Clinton också, eller någon annan amerikansk president.

Steve Bannon har återvänt till Breitbart News och lär avfyra en del kritik mot sin forne boss därifrån. Bannon var ingen fan av generalerna som fick sin vilja fram.

Men Trump slipper i alla fall den förlust ett totalt uttåg hade varit. Kabul ska inte få falla under hans tid i Vita huset.
