Tisdag 22 augusti 2017
Steve Bannon var en av
de tunga elefanterna
Mats Larsson

Det är en del som jublar i Vita huset i dag. Som Donald Trumps svärson och rådgivare, Jared Kushner.

Kushner – som snarast är demokrat – har aldrig dragit jämnt med den högerpopulistiske nationalisten Steve Bannon. Han är en av dem som bakom kulisserna kämpat för att Bannon skulle bort.

Men det har kommit in en ny aktör i Vita huset som spelat en än viktigare roll i detta drama. Den nye stabschefen John Kelly.

Det är han som har till uppdrag att skapa ordning i det kaos som varit Donald Trumps Vita huset. Redan första dagen på jobbet gjorde han sig av med den nytillträdde kommunikationsdirektören Anthony Scaramucci.

Och det stod snart klart att han sedan hade siktet inställt på Bannon. Kelly vill att all kommunikation till presidenten ska gå via honom. Bannon hade sedan långt tidigare en direktkanal till presidenten.

Steve Bannon har kämpat vid Trumps sida sedan i augusti i fjol då han tog över som kampanjchef. Han spelade en viktig roll vid valspurten och uppmuntrade ”Trump att vara Trump”, något som visade sig vara en vinnande strategi.

I den nyutkomna boken ”Devil's Bargain” – skriven av journalisten Joshua Greene – så ges bilden av att Bannon var hjärnan bakom valvinsten. Det var hans förtjänst. Han intervjuades själv i den.

Big mistake – stort misstag. Donald Trump gillar inte att någon försöker ta åt sig äran för hans vinster. Ingen ska få glänsa mer än presidenten själv.

Men Bannon hade också andra problem. Han misstänktes exempelvis för att ligga bakom flera läckor, inte minst till sin forna arbetsplats Breitbart News.

Han gjorde det inte lättare för sig i veckan genom att i en intervju för American Prospector offentligt gå emot Trumps militära varningar i ordkriget med Nordkorea. Han sa även annat han nog inte borde ha gjort.

Så Bannons avgång kommer inte som någon överraskning. Spekulationerna satte i gång på allvar förra helgen när flera källor uppgav att han satt löst och att den nye stabschefen John Kelly inte drog jämnt med Bannon.

Det har varit några osannolikt turbulenta dagar i Vita huset denna augusti. Bannon är den senaste av tunga personer som fått sparken. Han kan nu läggas till listan som redan innehåller namn som stabschefen Reince Priebus, presschefen Sean Spicer och kommunikationschefen Anthony Scaramucci.

Men möjligen kommer det att lugna ner sig nu. Tydligt är att John Kelly tagit ett fast grepp om Vita hus-staben. Lite mer ordning och redan skulle definitivt inte skada.

Men det finns förstås en person som Kelly inte kan kontrollera. Presidenten själv.

Vi fick se ett tydligt exempel på det i veckan efter extrem-högerns manifestation i Charlottesville.

Trump fick kritik för sina första kommentarer och uttalade sig på nytt på måndagen. Det var John Kelly som dirigerade hans ord då.

Men på tisdagen talade Trump fritt ur hjärtat och så gick det som det gick. Allt Kelly kunde göra var att bistert titta i golvet.
