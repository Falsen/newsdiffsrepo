Donald Trump Jr föll pladask för Rysslands intresse
Mats Larsson

Mötet som ägde rum i juni 2016 i Trump Tower mellan bland annat Donald Trump Jr och flera ryska företrädare gav stora rubriker i juli.

Ryssarna sa sig ha negativ information om demokraternas kandidat Hillary Clinton och Donald Trump Jr - presidentens äldsta son - sa i ett e-mail att han ”älskar det”.

Det blev ett möte, men informationen visade sig inte vara av det slag som Donald Trump Jr hoppats på. Hela denna historia är nu under utredning.

Men det var inte bara Donald Trump Jr som ryska aktörer närmade sig. Det framgår av de 20 000 sidor e-mail som Trump-kampanjen tvingats lämna ifrån sig till den amerikanska kongressen.

Och där dokumenteras flera försöka att sätta upp möten mellan höga företrädare för Trumps kampanj och högt uppsatta Ryssar. Ja, även med den högst uppsatte av alla, president Vladimir Putin.



LÄS ÄVEN: Trumps besked kommer inte leda till någon seger



CNN avslöjar nu ett tidigare okänt försök som involvererar Rick Dearborn, numera vice stabschef i Trumps Vita hus. Han refererar i ett e-mail till en icke namngiven person som försöker ordna ett möte mellan Trump-ledningen och Putin.

CNN:s källa uppger dock att Dearborn i sitt e-mail verkar skeptisk till upplägget. Brevväxlingen ägde rum i juni, samma månad som Donald Trump Jr:s möte i Trump Tower.

En annan medarbetare i Trump-kampanjen - George Papadopoulos - försökte redan i april det året arrangera möten mellan Trumps folk och högt uppsatta ryssar. Detta uppger källor för Washington Post.

Ett av hans e-mail hade rubriken: ”Möte med ryska ledarskapet - inklusive Putin”. Det verkar inte ha lett till något, trots flera försök av Papadopoulos.



LÄS ÄVEN: Så kan Trump gå till anfall mot Nordkorea



Flera personer från Trumps kampanj som var med på samma e-mail-tråd varnade för att det skulle se illa ut att träffa företrädare för Ryssland innan samtal förts med USA:s Nato-allierade.

Det är förstås rätt reaktion. Det borde också ha varit Donald Trump Jr:s reaktion när han blev föreslagen ett möte med bland annat en rysk advokat som står Kreml nära.

De nya uppgifterna verkar inte innehålla några allvarligare avslöjanden för Donald Trump. De visar dock att Ryssland arbetade på flera håll för att närma sig Trump-kampanjen.



LÄS ÄVEN: Steve Bannon var en av de tunga elefanterna



Det borde inte vara så överraskande. Det ligger i Rysslands intresse att knyta kontakter och påverka, speciellt med en person som tidigare uttalat sig så positivt om Vladimir Putin som Trump har gjort.

USA:s underrättelsetjänst säger att Ryssland försökte påverka valutgången med attacker på flera fronter, bland annat genom hacker-attacker mot det demokratiska partiet och Hillary Clintons medarbetare.

Samma underrättelsetjänster hävdar också att Rysslands förre USA-ambassadör Sergej Kisljak i själva verket var spion som försökte rekrytera medarbetare kring Trump. Han träffade personligen flera av dem.

Kisljak - som just återvänt hem till Ryssland - har just bemött anklagelserna i en intervju för CNN. Nonsens, är hans svar. Fortsättning följer.
