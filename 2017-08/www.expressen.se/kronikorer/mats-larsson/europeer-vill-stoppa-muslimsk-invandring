Lördag 19 augusti 2017
En majoritet av européerna vill stoppa muslimsk invandring
Mats Larsson

Donald Trump gjorde sitt utspel kort efter terrordådet i San Bernardino, i november 2015, en attack som krävde 18 liv.

Trump krävde inresestopp för alla muslimer till USA. Han bemöttes av mycket hård kritik, även från sitt eget parti, men förslaget gjorde honom populärare bland väljarna.

Sedan han tillträtt som president har han försökt genomföra inreseförbud från sex länder. Det har hittills fastnat i domstol. Om Trump själv kunde bestämma skulle han stoppa all invandring från muslimska länder.

Det är precis den fråga som Chatham House - en respekterad tankesmedja med inriktning på internationella relationer i London - ställt till 10 000 européer i tio länder.



LÄS MER: Minst 13 dödades i attacken på La Rambla

De tillfrågade fick reagera på påståendet ”All vidare invandring från främst muslimska länder borde stoppas”. De kunde ”hålla med”, ”varken hålla med eller inte hålla med” eller ”håller inte med”.

Opinionsmätningen genomfördes i februari i år, efter fjolårets terrordåd i exempelvis Nice och Berlin. Men före Manchester. London, Stockholm. Barcelona.

Svaret blev följande: I genomsnitt höll 55 procent av de tillfrågade med, all invandring från muslimska länder borde stoppas. En majoritet i åtta av de tio länderna anser detta (Sverige var inte med i mätningen). I snitt var det 20 procent som inte höll med.



LÄS MER: Julian, 7, saknad efter attacken



Det finns som väntat interna skillnader. Motståndet till invandringen är störst bland äldre och bland personer med lägre utbildning. Men även bland exempelvis personer med universitetsutbildning så är det 48 procent som håller med.

Att detta sedan i sig inte automatiskt innebär framgångar för partier eller politiker som förespråkar just en sådan politik, såg vi i Frankrike i våras. Frankrike är det land i Europa som drabbats hårdast av islamistisk terror och 61 procent av de tillfrågade fransmännen säger i Chatham House mätning att de vill stoppa all invandring från muslimska länder.

Men det var inte Nationella Frontens Marine Le Pen som vann presidentvalet. Det gjorde mittkandidaten Emmanuel Macron som vill föra en betydligt öppnare politik.

Mätningen ligger delvis i linje med andra undersökningar. 59 procent sa i en mätning för Pew 2016 att anländandet av flyktingar ökar risken för terrorism.

Det innebär dock inte att en majoritet har en allmän negativ inställning till muslimer. Så ser det förvisso enligt samma Pew-mätning ut i länder som Ungern (72 procent) och Italien (69 procent), men bara 29 procent säger så i Frankrike och bara 28 procent i Storbritannien, länder med en stor muslimsk minoritet.

Européerna överskattar i regel dock hur många muslimer som verkligen bor här. En mätning för Ipsos/Mori visade att fransmännen i snitt gissade på en fyra gånger så hög siffra som det riktiga antalet.



Tyskland går till val i september och det mesta tyder på att Angela Merkel får behålla jobbet som förbundskansler. Hon har varit en av de främsta förespråkarna för ett öppet Europa, som välkomnar flyktingar. Men varje islamistiskt attentat som det i Barcelona gör uppgiften tuffare för politiker som Merkel.

Det var två länder där mindre än 50 procent instämde att all invandring från muslimska länder bör stoppas, i Chatham House undersökning: Storbritannien (47 procent) och Spanien (41 procent).

Britterna har sedan dess drabbats av tre terrordåd, Spanien räknar nu minst 14 döda. Det är ingen vågad gissning att även en majoritet i de två länderna i dag också skulle kryssa i ”håller med” i undersökningen.
