Så kan Nordkorea slå
till – utan kärnvapen
Mats Larsson

Världen fick på tisdagen ännu en påminnelse om vad Nordkorea numera är kapabelt till. Den avfyrade roboten passerade den japanska ön Hokkaido och slog sedan ner i havet.

Tokyo - Japans huvudstad - är med andra ord med bred marginal inom räckvid för en nordkoreansk attack. Roboten som användes tros även kunna utrustas med en kärnvapenstridsspets.

Nordkorea antas i dag ha minst 20 kärnvapenstridspetsar och kapacitet att producera ytterligare tolv per år, en i månaden. Landet har genomfört fem kärnvapen-test, ett sjätte kan komma snart.

Det är av förståeliga skäl dessa vapen som världen och USA oroar sig mest för. Inte minst nu när Nordkorea även visat att de även har långdistansrobotar med räckvidd att nå även den amerikanska kontinenten i sin arsenal.

Nordkorea beräknas redan ha över 1 000 kort- och medeldistansrobotar, vapen som kan nå Sydkorea och exempelvis Japan. De kan sina saker tillräckligt för att ha exporterat sina vapen och teknik även till utlandet och länder som Pakistan och Syrien (Nordkorea lärde sig kärnvapenbygget från Pakistan).

Men Kim Jong-Un har betydligt fler militära alternativ i sin arsenal. Det mesta där är dock av det äldre slaget.

Dit hör flygplan som det 70 år gamla transportplanet Antonov An-2. Det är en dubbeldäckare som går så långsamt och flyga så lågt att dagens radar och moderna jaktplan kan ha problem att hitta det.

Enligt Daily Mail så planerar Kim Jong-Un just därför att använda sådana gamla plan för att landsätta elittrupper och möjligen även för att leverera en atombomb. Det är dock uppgifter vi ska ta med ett antal nypor salt.

Nordkorea kompenserar annars sin äldre utrustning med att ha desto mer av det. Ta artilleri.

Nordkorea har enligt IISS sammanställning över 20 000 artilleripjäser, 8 000 fler än det betydligt större Kina.

Minst 4 000 av dessa är utplacerade i bergen intill den demilitarizerade zonen som utgör gräns mellan Nord- och Sydkorea. Problemet för Sydkorea är att landets huvudstad Söul med sin tio miljoner invånare ligger bara cirka 45 kilometer därifrån.

Det är inom räckvidd för långtskjutande artilleri och raketer. Nordkorea har också ett utbyggt system av tunnlar och räls som gör att vapnen kan vara svåra att hitta.

Mycket av detta artilleri skulle antagligen till slut slås ut av USA och Sydkorea men tillräckligt många granater skulle hinna regna ner över Söul för att förvandla staden till det ”hav av eld” som Nordkorea ofta hotat med.

Nordkorea har också - i alla fall på papperet - en imponerande armé. 1,2 miljoner soldater. Men även där är utrustningen klen och det verkliga antalet stridsberedda tros vara betydligt lägre.

Lägg sedan till 70 ubåtar, 3 500 stridsvagnar, 300 helikoptrar och över 550 stridsflygplan. Bara Kina har fler man under vapen i Asien.

Men även Saddam Husseins Irak hade en imponerande konventionell militär styrka. Den kollapsade snabbt när den ställdes mot det betydligt bättre utrustade amerikanska militären.

Det är den läxan Kim Jong-Un lärt sig. Det är därför det är så viktigt för honom att ha långdistansrobotar och kärnvapen. Ingen kärnvapennation har blivit angripen av USA.

Men fortsätter Kim Jong-Un att provocera som han gjorde denna vecka, så riskerar Nordkorea att bli det första.
