USA:s första riktiga kris som inte Trump skapat
Mats Larsson

Allt handlar om Houston just nu i amerikansk tv. Orkanen Harvey som svepte in i fredags har efterlämnat sig regnmassor värdigt syndafloden.

Texas och Houston är hårt testat av sådant här förr, men sällan, om någonsin, har de sett sådana här vattenmängder falla från himlen.

Bilderna från USA:s fjärde största stad påminner ibland om scenerna efter orkanen Katrinas härjningar i New Orleans 2005. Jag vadade genom vattenmassorna där. Även den gången var det först när orkanen dragit fram som de stora skadorna uppstod.

I New Orleans var det fördämningar som brast, i Houston är det skyfallen som får hela kvarter att svämma över. Liksom i New Orleans har en del tvingats göra hål i sina egna tak för att ta sig ut.



En som följt utvecklingen under helgen är förstås USA:s president Donald Trump. Han har twittrat flera gånger om det historiska ovädret och skrivit uppmuntrande ord.

Donald Trumps Vita hus har producerat ett otal kriser under de dryga sju månader han bott  där. Detta är den första stora inrikeskrisen som han inte varit med själv att skapa.

Den viktiga för honom är nu i stället hur han reagerar på utmaningarna från Harvey. Hans ambition att snabbt försöka flyga ner till Houston trots att det fortfarande regnar tyder onekligen på att han lärt sig en del av läxorna från 2005.

President George W Bushs första vy av New Orleans ägde rum från luften när hans Air Force One gjorde en halvtimmes lång överflygning av den översvämmade staden.

En del av hans medarbetare hade avrått från detta. De fruktade att bilderna på presidenten som kikar ut från flygplanfönstret ner över katastrofen, inte skulle tas väl emot. De hade rätt.

Responsen på Katrina blev kaotisk. Bush gjorde det inte lättare för sig när han berömde chefen för FEMA - den federala katastrofbyrån - för att göra ett ”helsikes bra jobb”.

Katrina inträffade under Bush femte år i Vita huset. Invasionen av Irak hade inte gått som han tänkt sig, även om han blivit återvald. Bilderna på de hjälplösa, nödställda i New Orleans blev förödande för honom.

Orkanen Katrina krävde över 1 800 liv. ”Det här är slutet för presidentskapet”, kommenterade Steve Schmidt, rådgivare åt dåvarande vicepresidenten Dick Cheney, efteråt.

Så ja, felhanterat så kan naturkatastrofer ha ett högt politiskt pris för en amerikansk president. En republikansk senator från Iowa påminde för övrigt Trump om det i en tweet.

Men hur dramatiska bilderna från Houston än är, så tyder inget på att Harvey kommer att komma i närheten av Katrinas dödssiffror. Minst fem har förlorat livet hittills. Men ekonomiskt så kommer detta att kosta enorma belopp.

Det grälas redan lokalt om huruvida Houston borde ha evakuerats men hittills verkar arbetet gå betydligt bättre än efter Katrina. Louisiana är en av USA:s mest korrupta och fattiga delstater. Texas sköter sina affärer bättre.

Så den viktiga uppgiften när nu Trump anländer blir att spela rollen som en medkännande president som lovar och fixar allt det federala stöd som Texas behöver.

Och när han håller tal, så är det väl bäst att han håller sig till ett förskrivet sådant och inte improviserar alltför mycket.
