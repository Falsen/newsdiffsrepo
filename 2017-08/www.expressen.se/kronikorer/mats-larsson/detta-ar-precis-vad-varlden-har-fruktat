Detta är precis vad
världen har fruktat
Mats Larsson

Flyglarmet gick i natt i en del distrikt av den nordliga japanska ön Hokkaido. Invånarna uppmanades att söka skydd.

Det var innan myndigheterna visste var den nordkoreanske roboten skulle slå ner. Den slog tack och lov ner i havet.

Men detta är illa nog. Det är dock i sig ingen överraskning att Nordkoreas diktator Kim Jong-Un hittar på något provokativt så här i slutet av augusti.

Det är då USA och Sydkorea traditionellt håller en stor militärövning i Sydkorea. Och sommaren 2017 blev inget undantag. Årets upplaga – kallad Ulchi – Freedom Guardian – inleddes den 21 augusti och tar slut på torsdag.

Nordkorea brukar reagera kraftigt mot denna övning. Ibland sker det mest med ord. Ibland hittar Nordkorea på större saker.



LÄS ÄVEN: Nordkoreas mystiska specialförband



Redan i lördags avfyrade Nordkorea tre kortdistansrobotar. Sådana har vi sett många av förr.

Men i natt trappade Nordkorea alltså upp. På ett mycket allvarligt sätt. Den missil som avfyrades gick över japanskt territorium och det är mycket ovanligt. Senast det hände var 1998.

Allt sker mot bakgrund av en kraftigt upptrappad retorik från USA:s president Donald Trump. Trump varnade tidigare i augusti för att slå till mot Nordkorea med ”eld och vrede av ett slag som världen aldrig skådat” om Nordkorea fortsätter med sina robottester och hot.

Nordkorea testade i juli för första gången två stycken långdistansrobotar. Vapen som även tros kunna nå den amerikanska kontinenten och storstäder som Los Angeles och Chicago.

Nordkorea tros också ha kommit så långt i sin utveckling av kärnvapen att de redan – eller inom kort – kommer att kunna placera kärnvapen på sina långdistansrobotar.

Det är en situation som Donald Trump kallat för oacceptabel. Därav det upptrappade ordkriget.

Nordkorea har hotat med att avfyra fyra robotar som ska slå ner i närheten av den amerikanska ön Guam, där det bland annat finns en stor flygbas. Kim Jong-Un har fått planen och underlaget men meddelade för två veckor sedan att han tills vidare avstår från att avfyra robotarna.

En sådan provokation hade möjligen bemötts med ett militärt svar från USA. Något som Kim Jong-Un trots allt rimligen vill undvika.

Men nattens robotöverflygning av Japan visar åter hur svårbedömbar den nordkoreanske ledaren är. Någon reaktion hade – när detta skrevs – ännu inte kommit från president Donald Trump.

Den amerikanska presidenten lär inte skräda orden. Frågan är om han planerar något mer.

Och vad Kim Jong-Un tänker göra som nästa drag. Nordkorea avfyrade robotar även under fjolårets militärövning.

Några dagar senare, när den var över, detonerade Nordkorea sin femte kärnvapenprovsprängning. Något liknande kan mycket väl inträffa i år.

Men det sker i så fall i ett betydligt farligare klimat än i fjol. President Barack Obama talade om ”strategiskt tålamod” med Nordkorea.

President Trump och flera av hans ministrar har gjort klart att det tålamodet är över.
