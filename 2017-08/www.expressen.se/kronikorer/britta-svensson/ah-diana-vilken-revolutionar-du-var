Åh, Diana – vilken revolutionär du var
Britta Svensson

Den 30 augusti 1997 hade jag precis installerat mig som USA-korrespondent, med man och två barn, sju och tio år gamla, i Expressens lägenhet i New York med svindlande utsikt över East River.

Pling! Vi hade precis ätit middag när det lät från min stora klumpiga dator, AP-burken kallad, där nyhetstelegrammen kom in. Signalen som visade att något stort hade hänt.

Prinsessan Diana skadad i bilkrasch i Paris.

Jag hade i uppdrag den kvällen att skriva om tennisspelaren Jonas Björkmans kvartsfinal i US Open, som jag såg på tv. Först om han gick till semi skulle jag åka ut till Flushing Meadows.

Jag hoppade mellan matchen och CNN som snart meddelade att Dodi al Fayed, Dianas nya kärlek, var död.

Jonas Björkmans tredje matchboll. JAAA!!! Han vinner och utför en liten dans. "Hjärnskakning, en bruten arm, allvarliga skador i ena höften" säger AP-burken om Dianas tillstånd.

När jag sätter mig för att skriva om matchen kommer nyheten att prinsessan Diana är död. Expressen hojtar SKRIV i stället en krönika om Dianas död, det är bråttom.

"Farväl, Diana. Fast jag aldrig träffat dig älskade jag dig väldigt mycket", skrev jag. Mejlen vräkte in från Sverige som inte fattade hur jag kunde bry mig om en dum blondin. I USA jämfördes hennes död med John F Kennedys.

De ansåg att det var hon som var Storbritanniens regent. FN:s generalsekreterare Kofi Annan sa att "mänskligheten har berövats en betydelsefull röst för en mer humanitär värld".

Två månader senare kom den då 20-åriga kronprinsessan Victoria till New York för att som ett led i utbildningen till statschef följa den svenska FN-delegationen.

Hon var smal, mycket smal. Senare kom det fram att hon led av ätstörningar.

Hon måste ha tänkt så mycket på hur hon skulle klara allt som hon fötts till att bemästra. Jag tänker nu, mer än jag fattade då, att hon måste ha lärt sig av Diana.

Om kärleken, känslorna - och kläderna.

Dianas död, vid 36 års ålder, var en slutgiltig kollaps för det gamla sättet att vara kunglig på. Efter henne kom en helt ny generation kungligheter. Danmarks Frederik, född 1968, och 70-talisterna Victoria, Haakon, Mette-Marit och Mary.

Prins Charles, 40-talist, trampade rejält snett när han tyckte att det var en bra idé att gifta sig med 60-talisten Diana Spencer. Det var inte kärlek från hans sida, utan ett försök att hålla sig till föräldrarnas traditioner och symboler.

Dianas öde visade mycket tydligt att det i vår tid inte är bra vare sig inåt eller utåt att låtsas, att fejka, att inte visa äkta kärlek för ett kungligt par vars relation och familjeliv är i fokus hela tiden. Det orkar man inte.

De skandinaviska unga kungligheterna har valt kärleken.

Diana är också förebilden när det gäller känslorna. Engagemanget. Haakon är briljant när han ställer sig och talar framför ungdomar, Victoria när hon besöker Drottninggatan efter terrordådet. När prins Daniel talar om sin hustrus sätt att möta, och se, människor som har det svårt, får han hålla tillbaka tårarna.

Det var Diana som visade på den för moderna kungligheter kanske viktigaste rollen: att vara en medmänniska, till för alla.

I vår tid duger det inte att vara svalt förnäm när man närmar sig sorg och utsatthet, det krävs värme, äkta engagemang, och kunskap. En kunglighet måste kunna tala med och visa medmänsklighet i möten med hemlösa, aidssjuka, handikappade barn.

Det tror jag Victoria lärde sig av Diana.

Åh, Diana, vad mycket du ställde till under ditt korta liv. Vilken revolutionär du var, vilken gränsöverskridare, vad nytt du skapade. Jag älskar dig fortfarande väldigt mycket.
