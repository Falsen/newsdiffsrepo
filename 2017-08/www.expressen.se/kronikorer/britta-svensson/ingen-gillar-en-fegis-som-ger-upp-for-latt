Ingen gillar en fegis som ger upp för lätt
Britta Svensson

Fotograf Lisa Mattisson och jag följde Moderaternas nyvalda partiordförande vid flera tillfällen i mars 2015.

Vi var med när hon träffade kvinnliga vuxenstudenter som pluggade på Örebro universitet för att bli lärare, läkare eller psykolog. När jag frågade dem om Anna Kinberg Batra ville alla prata om det faktum att hon är kvinna.

"Hon granskas hårdare och måste bevisa mer".

"En kvinna måste vakta sig på ett annat sätt. Inte tillåta sig att snubbla".

"Varje gång en kvinna kommer in på ett nytt område, måste hon bevisa att hon klarar det".

Själv tyckte jag att det fanns en skörhet hos denna 1,82 meter långa amason, som jag upptäckte då, och sen alltid har sett hos henne.

Osäkerheten visade sig i att det till en början var väldigt svårt att få tid med henne. Hon bevakades av presschefen Linda Norberg, en yngre kvinna som är förbluffande lik AKB. Ibland kändes det som att det var de två mot världen.

Jag tänkte att det var en för liten allians.

LÄS MER: Hälften av förbunden vill ha ny partiledare

Av de nio vuxenstudenterna i Örebro fick Anna Kinberg Batra i present en liten statyett med namnet "En dansös som balanserar på gränsen till det omöjliga".

Även i vår tid finns det fler män än man tror som ser kvinnlighet som en yta att attackera, att förminska och förnedra. Jag mötte flera några dagar senare när jag följde AKB på Kapitalmarknadsdagarna i Åre.

Jag skrev att om hon ska kunna leda hela Sverige måste hon kunna hantera detta, visa oss sina mänskliga sidor och nå fram som möjlig statsminister.

Det har hon inte lyckats med. Det var motigt från början.

Efter två månader på jobbet skrev Expressens ledarsida att AKB var "anmärkningsvärt osynlig". Hon sa själv att hon "är väldigt ödmjuk inför att det är mycket att göra och jag är ny i min roll".

Hon verkade nervös. Hon hade för många frågor och för få svar. Hon framstod som sårbar snabbt. Hon blev hårt angripen och ifrågasatt redan från början.

När jag träffade henne på Moderaternas riksdagskansli i Gamla stan 14 april 2015, hennes 45-årsdag, var Aftonbladets födelsedagspresent rubriken "Knivarna i ryggen på Kinberg Batra".

LÄS MER: Odenberg beredd ta över efter Batra

I Åre fick hon hård kritik för DÖ, Decemberöverenskommelsen. I kulisserna inför hennes framträdande stod Linda Norberg och puttade på för att få henne att sträcka på ryggen. "Kuta inte!".

AKB har rätat på ryggen, hon har kämpat, gjort allt hon har kunnat. Det tycker jag är beundransvärt.

– Det är tufft att komma fram som kvinna, för att det ska vara möjligt måste man vara stark. Ha lite pannben, sa en av läkarstudenterna i Örebro.

Pannben?

– Lite jävlar anamma, enveten. Det är tydligt att hon jobbat hårt, mer än någon man på samma position. Det säger något om henne som person.

Jag håller helt med. Anna Kinberg Batra har pannben, hon ger sig inte i första taget. Jag gillar det. Efter henne kommer säkert en tvärsäker man, utan hennes sårbarhet.

Det är inte säkert att det är bättre.
