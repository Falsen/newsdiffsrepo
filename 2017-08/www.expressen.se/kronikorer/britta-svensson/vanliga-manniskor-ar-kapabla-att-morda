Vanliga människor är kapabla att mörda
Britta Svensson

Ett långt liv inom kriminaljournalistiken har gjort mig rädd för vissa situationer. Jag gillar inte att vara instängd i trånga utrymmen med en man jag inte känner, eller att vara ensam utomhus i ödsliga miljöer.

Dyker då någon upp i onda avsikter, går det inte att få hjälp.

Det är slående hur brutala mord kan vara, när en man tar kontroll över en för dem okänd kvinna eller ett barn. I en dokumentär på SVT nyligen om hur mördare skapas, berättade en livstidsdömd fånge om hur han njöt av känslan av makt när han mördade tre barn han lurat med sig från gatan där de lekte.

Det är svårt att veta hur Peter Madsens inre ser ut, eller vad som fick honom att stycka Kim Walls kropp och sänka den i havet. Men han har i alla fall efter hennes död handlat lika brutalt som Lisa Holms mördare.

Varför behandla en människa på det viset om syftet inte är att dölja ett värre brott?



Nu säger förstås vänner och bekanta att han inte är kapabel att mörda, att han är ofarlig, och aldrig gjort en fluga förnär.

Men "vanliga" människor är kapabla att mörda. Det visas gång på gång. Två näraliggande exempel är den chef på Örebro universitet som tog sitt liv i häktet när polisen presenterat tung bevisning för att han 2010 mördat och styckat en 51-årig kvinna han haft en relation med.

"Vänlig, lugn" var ord han beskrevs med av kolleger.

Den 25-åriga hästtjejen Jonna Henningsson, som arbetade som personlig assistent, mördade och styckade 2014 en några år yngre kvinna, som hon såg som en rival. De bisarra och brutala detaljerna i mordet tycktes inte ha några kopplingar till den lilla tjej jag såg i rättssalen.



På ytan välanpassade människor kan vara mördare. I SVT-dokumentären jag nämnde tidigare fördes olika resonemang om vad det kan bero på. Det talades om en gen som mördare har gemensam, om hjärnskador och psykiska sjukdomar.

Det skulle enligt de här teorierna finnas extra sårbara individer, som genom en kärlekslös, våldsam barndom laddas som farliga, potentiella mördare. En av forskarna som själv visade sig ha "mördargenen" förklarade att han hade haft en mycket lycklig barndom, vilket gjorde att han ändå fungerade socialt och samhälleligt.

Hur det än är med dessa teorier, så ledde samtliga faktorer, om de så handlade om arv eller miljö, sjukdomar eller taskig barndom, fram till en brist på empati.

Brist på medkänsla, medmänsklighet, känsla för att andra människor är okränkbara.

Om du är ensam på din ubåt med en annan människa, och den råkar ut för en olycka, var finns din empati om du då gör våld på kroppen, delar den i bitar, sänker dem i havet med hjälp av metalldelar, sänker din egen båt för att dölja spår och sen ljuger för polisen om vad som har hänt?
