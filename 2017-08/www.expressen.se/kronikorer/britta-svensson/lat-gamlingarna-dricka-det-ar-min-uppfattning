Fredag 18 augusti 2017
Låt gamlingarna dricka
– det är min uppfattning
Britta Svensson

Jag tål inte kaffe. Vore jag 30 år äldre hade min ålderdom sett förfärligt ensam ut. Att inte kunna vara med på alla pensionärsträffar med kaffe och kakor hade placerat mig i utanförskap.

Jag gillar inte kaffebröd heller. När jag växte upp serverades det varje dag, och när tanterna på gatan hade bjudning blev det sju sorters småkakor, mjuk kaka, bullar och till sist tårta.

Tack och lov är detta riskbruk borta. Har någon räknat ut vad den minskade konsumtionen av konditorivaror bland äldre har betytt för folkhälsan? Hur nyttigt är egentligen kaffe för en äldre människas nerver, mage och sömn?

Jag minns när den första tanten på gatan på 60-talet serverade smörgåsar och ett glas vin i stället för de eviga kakorna. Vilken revolution! Ett glas vin i stället för kaffe på en pensionärsträff, eller på äldreboendet, ser jag fortfarande som ett steg framåt, mot större frihet.

Men säg den frihet som varar.

LÄS MER: Likhet inför lagen är det svåraste av allt

Jöran Rubensson, tidigare ordförande i Sveriges pensionärers riksförbund, slår larm på Expressens debattsida med rubriken "Våra äldre dricker som aldrig förr". Det sägs i debattartikeln att "nu dricker våra äldre mer än någon tidigare generation. Men samhället tar inte problemet på allvar".

Han tycker att något måste göras för att komma åt detta "problem": utbildning av äldreomsorgspersonal hur man tidigt uppmärksammar missbruk, fler alkoholfria mötesplatser för äldre personer, inte minst sommartid, och kommunala handlingsplaner för hur personalen ska agera vid misstanke om alkoholmissbruk hos äldre.

I en uppföljning i "Studio Ett" föreslog tre olika experter, som var rörande överens om problemet, bland annat att hemtjänsten skulle räkna tomflaskor hemma hos gamla, och att distriktssköterskor som lägger om sår på äldre personer ska undersöka deras alkoholkonsumtion.

Dessutom sades det att "Sverige saknar nationella riktlinjer för alkoholkonsumtion", vilket tydligen är en skandal.

Min tanke var: Låt gamlingarna dricka. Vem har rätt att lägga sig i vad en fri människa i en demokrati väljer att inta för flytande eller fast föda, så länge denne inte skadar någon annan?

På Centralförbundet för alkohol- och narkotikaupplysnings hemsida står att den totala alkoholkonsumtionen har minskat med åtta procent under de senaste tio år sen. Det är klart att det ändå finns problem, men knappast sådana att äldre människor ska utsättas för integritetskränkande övervakning.

LÄS MER: Det är ett bevis på kvinnors utsatthet – inte ett drama

Visst har jag hört flera jämnåriga ha problem med föräldrars drickande på gamla dar, något som särskilt tycks eskalera när partnern dör. Men för den som tycker om vin, öl och/eller sprit, är det också ett njutningsmedel och en enkel glädjekälla.

Det tycker vi som ännu inte räknas in i den fasansfullt nedlåtande benämningen "våra äldre", så varför skulle vi inte tycka det om några år, när vi fyllt 65?

I "Studio Ett" framfördes som ett problem att "bara tre procent" av 65-74-åringarna har hemtjänst, och därför inte skulle kunna övervakas av hemtjänstpersonal med uppdrag att räkna flaskor. Att ingen glad, drickande gamling var med för att säga emot vansinnet, var märkligt.

Man kanske inte anses kapabel att debattera i radio om man tillhör "våra äldre"? Utan då ska man tas om hand av ett samhälle med "nationella riktlinjer för alkoholkonsumtion" och förbud för ett glas vin på pensionärsutflykten, "inte minst sommartid".

Programledaren i "Studio Ett" hade en mogen röst. Tänkte hon inte efter vad det var hon satt och pratade om egentligen? Att hon om några år inte skulle få ha fri vilja och handlingsfrihet längre, utan kontrolleras av ett förmyndarsamhälle som anser sig veta bäst hur hon ska leva, bara för att hon uppnått en viss ålder?
