Hur ska de som drabbats av
Möllers våld kunna gå vidare?
Britta Svensson

Hur går man vidare från det här? Från att ha blivit utsatt för ett brutalt mordförsök, fått sin pappa mördad, sin son och bror mördad?

Som medmänniska kan man inte annat än fråga sig det. Det var hemskt att i sal 1 i Västmanlands tingsrätt höra Johanna Möllers mamma berätta om hur hon vaknade i sin sommarstuga, hittade sin man orörlig i sängen, kämpade för sitt liv, och för att få hjälp, med mycket svåra skador.

Hon hade fått 24 knivhugg på överkroppen och i ansiktet.

För detta tilldöms hon sammanlagt 244 000 kronor i skadestånd av tingsrätten i domen som nu har kommit. Det ska betalas gemensamt av Johanna Möller och hennes medbrottsling Mohammad Rajabi, som döms till 14 års fängelse.



LÄS MER: Arbogakvinnan Johanna Möller döms till livstids fängelse



I ett avslöjande avsnitt som visar bristerna i svensk skadeståndslagstiftning, skriver Västmanlands tingsrätt att Johanna Möllers mamma "drabbats av allvarliga fysiska och psykiska besvär. Ersättningen till henne för sveda och värk skall vara hög". De anser att hon är "skäligen tillgodosedd med en ersättning om 40 000 kronor".

Vad är en pappa värd? Inte mycket enligt den svenska rättsordningen. Johanna Möller döms för att ha anstiftat mord på Aki Paasila, som har fyra barn, och ska betala 75 000 kronor var till dem för det psykiska lidande som de orsakats av mordet på pappan.



LÄS MER: Familjens känslosamma ord om mördade Aki, 42



Aki Paasilas två tonårsbarn har enligt vittnesmål i tingrätten mått dåligt ända sen faderns död. De har fått uppleva hur utredningen och rättsprocessen varit utdragen och fått stor massmedial uppmärksamhet. Dessutom har faderns grav öppnats och kroppen tagits om hand för ny obduktion. Tonårsdottern var med under delar av rättegången.

De två andra barnen, som Johanna Möller är mamma till, är för små för att förstå vad som har hänt deras pappa.

"Naturligtvis kommer de dock med tiden att få vetskap om att han blev mördad och att deras mor var inblandad i brottet. Vidare kommer de naturligtvis också att få vetskap om omständigheterna i övrigt, exempelvis att det varit stor massmedial uppmärksamhet kring rättsprocessen", skriver Västmanlands tingsrätt i sin dom.



LÄS MER: Tipset om sexmötet – chef larmade om Johanna Möller



Det är argument för att ge barnen högre skadestånd än det gängse schablonbeloppet när en anhörig blir mördad, som är 50 000 kronor.

Även Aki Paasilas föräldrar, som båda satt med under den del av rättegången som gällde mord på sonen, får 75 000 kronor var i skadestånd. Däremot inte hans båda systrar, som också närvarade.

Systrarna får ingenting för psykiskt lidande.

De hade enligt tingsrätten "ett ganska sedvanligt syskonförhållande" till sin bror Aki. Och då får man inte ersättning när syskonet mördas, enligt svensk skadeståndslag. Det krävs att man bott ihop med syskonet för att få det.

Den totala katastrof som Johanna Möller förvandlat sina anhörigas liv till, syns knappast alls i skadeståndsbeloppen. Svagt av det svenska samhället.
