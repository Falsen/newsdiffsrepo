Det finns ingen vigd jord för ett lik som IS
Kassem Hamadé

Färre än 1 000 personer fick i går kväll lämna al-Qalamounbergen vid Libanons gräns med Syrien och åkte i bevakade bussar till staden al-Mayadin i Deir al-Zawr i östra Syrien.

Det är IS medlemmar och deras familjer.

Bakom sig lämnade de sönderbombade djurstall som de använde som primitiva baser och grottor. I grottorna byggde IS sina bombbilar som de skickade till Beirut och till Bekaadalen i Libanon. Ett 15-tal självmordsattacker under tre års tid. På kort tid krossades första försvarslinjen och IS kastade in handduken. IS-medlemmarna som hade varit omringade i över två år bestämde för att acceptera motståndarnas villkor. Syriska armén, libanesiska armén och Hizbollah. Ett av kraven är att IS berättar vad som hände med nio libanesiska soldaterna som kidnappades i libanesiska staden Arsal.



LÄS MER: Hundratals svenskar åkte till kriget för att slåss för IS – så lever återvändarna i dag



Avtalet mellan IS och motståndarna är unikt och har väckt en stor debatt i Libanon, Syrien och i Irak. Får man teckna avtal med IS?

När irakiska armén omringade staden Mosul varnade Ryssland, Syrien och Hizbollah för att låta IS ta sig över gränsen till Syrien. Vem vill ha fler terrorister på sin mark? Ett sådant avtal fick inte tecknas. Samma sak gällde den jordanska gränsen. Man varnade för att IS ska ta sig till södra Syrien och etablera sig där.

I fallet med Libanon accepterade de involverade parterna avtalet och gav IS-medlemmarna fri lejd till Deir al-Zawr som har blivit IS starkaste fäste i Syrien och i Irak.



LÄS MER: Fareeda, 20, levde som sexslav hos IS



Det är inte svårt att räkna ut syftet med att låta IS samlas i Deir al-Zawr – nära den turkiska gränsen. Om det ska bli sista slag i kriget mot IS lär det bli i Deir al-Zawr som redan nu utsätts för ständiga flygräder. Glöm slaget om Raqqa. Staden som har varit en symbolisk huvudstad för IS kommer att falla när som helst. IS har inte råd att göra motstånd där.

Det som är intressant nu är att allt tyder på att IS är en död brottsling som i bästa fall kan få en neslig begravning. Ingen vigd jord finns för ett sådant lik.

Efter tre år av terror och bottenlös brutalitet hittar inte IS-döda kropp en enda vigd jord på jordklotet för att begravas i.

I Europa gör man allt för att hindra IS-återvändarna från att återvända. I Mellanöstern finns inte en enda plats som vill ta emot IS eller dess kapitulerade medlemmar.

Det är det starkaste beviset på att IS är en död kropp.

Men, först måste man se till att liket plåtas fast och hälla flera ton cement över det bara för att hindra att gengångare uppstår och börjar spöka igen. Därför måste man redan nu ta reda på varför IS uppstod och hur man kan hindra ett sådant brutalt fenomen uppstår igen.
