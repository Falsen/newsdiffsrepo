Hur vore det om man betalade sin personal rimlig lön?
Cecilia Hagen

Åter till den inledande frågan, som jag av rent koketteri lagt i läsarens mun. Svaret är:

Tack, hyfsad.

Vi tog en flodkryssning på Rhen och Donau, en optimal resetyp för den som inte nyttjar flyg som kan störta eller gigantiska kryssningsfartyg som kan tippa över ända.

Vi gick på grund. Eller hade i alla fall grundkänning. Lotsen hade somnat.



LÄS ÄVEN: De tror de vet men har inte en susning



Vi var ett litet gäng svenskar och norrmän och ett betydligt större gäng danskar. Försökte vid ett säger ett tillfälle umgås lite med medlemmar av det sistnämnda broderfolket vid en lunch. Det var inte populärt. Har nog aldrig känt mig så blodisande utfryst. Inte undra på att det ser ut som det gör i världen.

Vi gick i mål i Wien och där bjöd jag mig på ett par nätter på anrika hotell Sacher där jag helt avstod från den världsberömda tårtan, däremot åt jag en helt magisk wienerschnitzel.

Taxichauffören som tog mig från båten till hotellet berättade om alla märkvärdiga byggnader vi passerade. När vi nådde paradgatorna svepte han ut med sin fria hand och deklarerade: Allt det här ägs av judar! Allt, allt!



LÄS ÄVEN: Midsommardepressionen kräver verkliga krafttag



Så bra, sa jag. Och sen sa han inte något mer. Hade jag orkat hade jag lagt till att det finns väl inte så många kvar, i stort sett hela Wiens judiska befolkning utrotades ju effektivt under andra världskriget. Och de som lyckats fly uppmuntrades inte att återvända efteråt.

Begick alla fantastiska turistfällor i och kring staden och kunde konstatera att min tidiga ungdoms idol, kejsarinnan Sissi, numera bereds minst lika stor plats i staden och dess otaliga souvenirbutiker som Mozart.

Honom lyssnade jag till vid en konsert i Musikverein, i den lokal från vilken nyårskonserterna tv-sänds. Salen var proppfull. Alla utom jag var japaner, jetlaggade, mycket sömniga japaner.

Wien, Edmund de Waals och Stefan Zweigs Wien. Har ni inte läst ”Haren med bärnstensögonen” så gör gärna det. Samt, som jag just nu, Zweigs ”Världen av igår”.



LÄS ÄVEN: Tack och lov för oss äldre som vädrar vårt missnöje



Såg filmen om honom häromdagen, den som hade premiär förra veckan, ”Farväl Europa”. Se gärna den också om ni inte är beroende av actiontempo.

Apropå Europa, har ni tänkt på att de flesta ledarna för vår världsdels mäktigaste länder är barnlösa? Storbritanniens Theresa May, Tysklands Angela Merkel och Frankrikes Emmanuel Macron till exempel. Italiens premiärminister Sergio Gentiloni och Nederländernas Mark Rutte också, Sveriges Stefan Löfven icke att förglömma.

Jag vet inte om det betyder något alls, men ändå.

Vad mer kan jag?

Att jag kände att jag betalade för lite dricks på hotell Sacher. Är det här avsett att räcka till alla? muttrades det när jag erlagt det svindlande slutbeloppet.

Att reseledarna oupphörligen tjatade om hur mycket dricks vi borde betala när vi skulle lämna den vingliga flodfarkosten.

Hur vore det om man betalade sin personal rimlig lön i stället?

Att just jag inte badat en enda gång, men det ämnar jag råda bot på när som helst.

Att jag lagt märke till att de där långa lockiga hårslingorna som alla tv-damer numera hänger fram över ena axeln blivit ännu längre.

Och att varje dag jag får leva i fred och frihet fyller mig med en oändlig, rent magisk tacksamhet.
