Snart är begravningar den
umgängesform som bjuds
Cecilia Hagen

På döden och på alla som bara dör. Och på dem som dött hittills under min livstid. Inte bara alla de här högljutt sörjda storheterna, de som hela tiden förses med tusentals utrop på nätet, följda av RIP.

Rest in peace. Vila i frid. Sluta!

Skrev just min hundrafemtielfte artikel om prinsessan Diana. Det är snart 20 år sen hon dog och då vill så många att det ska skrivas och pratas om henne. Av mig. För att jag en gång gav ut en bok som hette ”Mina resor med Diana”. Som egentligen handlar mer om mig än om henne. Och dessutom har jag aldrig rest med henne på annat vis än mentalt. Men jag tänker inte säga ett ord mer om henne, inte i någon tv-soffa. Hon slipper det.

Det är så många begravningar. Snart är begravningar den umgängesform som bjuds. Enda tillfället att träffa dem som ännu är i livet.

LÄS MER: Hur ska man bli av med mänskliga brunråttorna?

Nej, jag är inte där än, men det står väl inte på. Jag kommer att närvara så sällan jag bara kan. Jag vill umgås på andra vis.

När jag tänker på min egen död, må den aldrig inträffa, så anar jag att jag måste börja vänja mig vid tanken på att den ändå kommer att göra det och det ganska snart även om det är långt dit. Tio, tjugo, trettio, fyrtio år är förbi i ett nafs. Man måste se till att ha tråkigt så att tiden inte rusar i väg så förbannat.

Så här ska man tänka, säger jag beskäftigt till kusinen när vi sitter i solen och blickar ut över vattnet och talar om döden, man ska tänka: Inte minns väl du något av tiden innan du fanns till? Inte minns väl du att du led av att du inte levde? Därför kommer vi inte heller att lida av att vi är döda.

Då säger kusinen att hon vet att efter döden kommer hon att hamna på ett ännu bättre ställe än nu.

Jag har en in i döden överoptimistisk kusin. Egentligen är det själva döendet vi fruktar, säger vi vidare. Själva förfallet. Det räcker som det är nu. Nu vill vi stanna upp i alla former av utveckling utom den mentala, nu vill vi dra i bromsen och sen vill vi vara precis som vi är nu ända fram till slutet. Vi begär inte att vi ska få bli som Dagny, 104, eller om hon redan fyllt 105.

Satt och tjuvlyssnade på henne under en tågresa härförleden. Hon hade med sig ett högst fyrtioårigt ressällskap som hela tiden daltade med henne och talade till henne på något sorts babyspråk. Själv svarade hon kristallklart på allt och med ett lite trött överseende.

Kommer någon att behandla mig på det viset ämnar jag bitas.

Men om man nu ska dö – jag ber om ursäkt för att jag ännu inte lämnat detta trista ämne – så kanske man kunde får göra det som min pappa. Vid 94 år, i sömnen, efter en god middag hemma med hustrun.

LÄS MER: Ingen reste sig och erbjöd sittplats på bussen

Ja, någon hustru vill jag förstås inte ha och lite äldre än han blev vill jag gärna bli om jag får vara i samma kondition som jag är just nu ungefär.

Mina döda, det är främst mormor och föräldrarna och så min älskade storebror och några vänner och fler får det inte bli. Jag vet att det kommer att bli fler, jag säger det som en besvärjelse, en vädjan. Men inför döden är vi alla lika, rika som fattiga, onda som goda. Är det en trösterik tanke? Jag tycker inte att något som har med döden att göra känns på ett enda vis trösterikt.

Utom möjligen att när den väl är överstånden så lider man inte längre av den.

Icke ett ord till i detta plågsamma ämne.
