Klarar Anna Kinberg
Batra ett tredje hot?
K-G Bergström

Kommunalrådet Pehr Granfalk i Solna är ju inte direkt rikskänd. Sitter inte ens i partistyrelsen. Men lika fullt kan det bli han som avgör M-ledarens framtid.

Hans avgångshot kom i dag efter en förödande DN/Ipsos-mätning som visade att M i Stockholms län, på ett år backat från 33 till 19 procent. Det handlar om Moderaternas starkaste fäste som nu sviktar .

Men också i skånska Kävlinge vill den moderata kommunstyrelseordföranden ha ny partiledare enligt Dagens Industri.

Förklaringen till kraven är förstås att hon inte lyckats stoppa opinionsraset. Partiet ligger nu till exempel hos Novus på 15,2 procent. Det som tillfälligt (?) räddade partiledaren efter den andra krisen i våras var nog SCB:s stora partisympatiundersökning för maj, där partiet fick 18,1 procent, oväntat högt.

Ändå visade Valmyndighetens valsimulator att ett sånt valresultat skulle ha medfört att 17 moderata riksdagsledamöter skulle slås ut ur riksdagen. Med de nu aktuella opinionssiffrorna på 15-16 procent, skulle det naturligtvis bli åtskilligt fler. För att inte tala om alla kommunalråd som nu riskerar att bli av med sina välbetalda jobb om valresultatet blir på den nivån.



LÄS MER: Nya hårda kraven på Anna Kinberg Batra: "Nu är det slut för henne"



Anna Kinberg Batra har egentligen både som allians- och partiledare haft ett rent guldläge sen vårkriserna. De borgerliga partierna lyckades framgångsrikt utnyttja regeringens illa skötta IT-skandal på Transportstyrelsen och tvinga Stefan Löfven att offra två statsråd. Det tredje kan tvingas avgå i nästa månad. Det är en unik prestation av en opposition. Men Anna Kinberg Batra lyckades inte övertyga väljarna enligt opinionsundersökningarna.

Hennes problem är att hon inte är tillräckligt skicklig retoriker. Hon lyckades tidigare i år inte heller övertyga moderata väljare om att det behövdes en kursändring gentemot SD.



LÄS MER – Sven Otto Littorin till kuppmakarna: "Skärp er för f-n"



Ovanpå IT-skandalen har hon på papperet haft ännu ett trumfkort som ledare för ett parti som väljarna har stort förtroende för när det gäller lag och ordning. Men inte ens i denna paradgren har hon lyckats hindra S från att framstå som väl så goda väktare.

12-15 oktober har Moderaterna stämma i Örebro. Egentligen ska hon inte väljas om då. Det är en så kallad arbetsstämma. Men om Kinberg Batras läge blir ohållbart, är det förstås möjligt att välja ny ordförande.



LÄS MER: Flera M-profiler kan åka ur riksdagen



Hittills har hon klarat sig också därför att det inte anmält sig några sugna efterträdarkandidater. Men desperationen kan mycket väl vara så omfattande nu, att partifolket tycker att åtskilliga skulle vara bättre än sittande partiledare. Ulf Kristersson är till exempel en mycket duglig ekonomisk talesman – lugn, verbal och eftertänksam.

Tidigare fanns det också en ren drömkandidat för partiet. Det var inte särskilt realistiskt då. Men hoppet fanns nog hos en och annan att Anders Borg skulle låta sig övertalas. Det lär ingen längre ens överväga.
