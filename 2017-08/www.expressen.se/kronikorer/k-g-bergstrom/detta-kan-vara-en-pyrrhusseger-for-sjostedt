Tisdag 22 augusti 2017
Detta kan vara en Pyrrhusseger för Sjöstedt
K-G Bergström

Jonas Sjöstedt framstod inför förra riksdagsvalet som lite av enfrågepolitiker. Vinstförbud i välfärden föreföll viktigare än något annat. Det finns opinionsundersökningar som visar att en majoritet av väljarna är emot vinster i skattefinansierad välfärd. Det borde ha gjort Vänsterpartiet till en valvinnare. Men så blev det inte. Partiet fick bara 5,7 procent av rösterna. En klar missräkning för Sjöstedt.

Efter valet fick han nästa snyting. Han och V fick inte ingå i regeringen. Men han lyckades få en uppgörelse med Stefan Löfven om att bekämpa vinsterna i välfärd som villkor för att V skulle samarbeta om regeringsbudgeten.

Frågan utreddes av det före detta socialdemokratiska kommunalrådet i Malmö, Ilmar Reepalu, som lagt fram ett förslag – inte om vinstförbud men kraftig begränsning av möjligheterna att göra vinst.

Den socialdemokratiska entusiasmen för något slags vinstförbud har varit begränsad. Stefan Löfven med flera har gärna fördömt vinstuttag i friskolor men talat med betydligt mindre bokstäver om något slags vinstförbud i den privata sjukvården.



LÄS MER: K-G Bergström: Ilmar Reepalus utredning har inte löst några problem



Det har varit uppenbart att regeringen helst skulle vilja lägga fram ett förslag med olika inriktning för vård, skola och omsorg. Den negativa publiciteten för privata aktörer i välfärden har oftast handlat om skolan och på andra plats äldreomsorg och minst sjukvården.

Ännu tycks det inte finnas särskilt många detaljer om vad det slutliga regeringsförslaget ska innehålla. Varken vinstnivå eller om alla välfärdsgrenar ska straffas lika tycks vara klart. Men uppgörelsen har sin utgångspunkt i den Reepaluska utredningen, trots massiv kritik från många håll.

En så kallad lagrådsremiss kommer i slutet av hösten. Och senast i mars valåret 2018 läggs regeringens proposition på riksdagens bord, enligt DN. Sen lär riksdagen rösta om förslaget i slutet av våren.

Då kommer av allt att döma förslaget att fällas av en majoritet bestående av alliansen och SD.



LÄS MER: Frågan håller på att bli Stefan Löfvens mardröm



Att regeringen ändå lägger fram förslaget beror alltså i första hand på att man är beroende av V som budgetpartner. För V är det en seger att få förslaget till riksdagen. Men rimligen finns det ännu en baktanke. Eftersom opinionen är kritisk till vinster i välfärden, så hoppas de rödgröna att det ska bli en valfråga som ska gynna förbudsivrarna i valet. Till exempel försvaga SD som varit mot men ändrat sig.

Så kan det gå, men V:s valresultat 2014 kan tydas som att frågan inte är så viktig för väljarna att de belönar och straffar partier just för den skull.

Ett nederlag i riksdagen kan också ytterligare försvaga förtroendet för den rödgröna regeringsdugligheten.
