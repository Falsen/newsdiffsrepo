Moderaterna tycks vara på
väg mot helvetets förgård
K-G Bergström

Det är nu tillräckligt många länsförbund som vill avsätta Anna Kinberg Batra som partiledare för att kunna driva fram en extrastämma. Det är en psykologiskt viktig gräns. Om det nu behövs en extra stämma. Den ordinarie stämman i mitten av oktober borde naturligtvis också kunna hantera partiledarfrågan, även om den inte är tänkt att ha personval

Fortfarande stretar AKB emot. Hon tänker inte avgå frivilligt. Frågan är om det är hållbart i längden. Både den största storstadsregionen ( Stockholms stad, län, Uppsala län och Sörmland) och rena glesbygdslän som Västerbotten och Gotland vill ha ny partiledare. Skåne och Västra Götaland är fortfarande lojala. Men de närmaste dagarna kan man nog räkna med ytterligare ett par länsförbund som kräver hennes avgång. Det är möjligt att hon hoppas att ändå klara sig. Men jag tvivlar. Snöbollen är i rullning och risken med att fortsätta som om inget hänt är att hon bara förlänger partiets pina.



LÄS MER: Odenberg är beredd att ta över



Det är ytterst anmärkningsvärt att så många länsförbund redan tagit sina händer ifrån henne med tanke på att det inte finns någon given ersättare. När Bo Lundgren och Yngve Holmberg tvingades bort, fanns ändå populära efterträdare i startgroparna. Men detta faktum visar ändå hur starkt motståndet mot Kinberg Batra har blivit.

Regeringen däremot kan förstås gotta sig åt det största oppositionspartiets kval. S vet ju hur det känns. Det är inte mer än fem år sen partiet tvingades avsätta Håkan Juholt. Men jag tvivlar på att S vill ha bort Kinberg Batra. Hon är så pass svag att det passar regeringen perfekt att ha henne som motståndare i valrörelsen.



TORBJÖRN NILSSON: Ingen i partiet verkar bry sig



Nu tror nog de rödgröna regeringspartierna att valet ändå ska ordna sig, oavsett vad som händer i M. Regeringen kommer av allt att döma presentera en fetare valbudget än nånsin tidigare. Enligt finansminister Magdalena Andersson är nu statsfinanserna så bra att det finns 40 miljarder kronor i reformutrymme för 2018.

Polis, försvar, vård och skola får betydande tillskott. Pensionärsskatten sänks och man kan misstänka att barnbidraget höjs nästa år.

Att högkonjunkturen gett starka statsfinanser råder det inget tvivel om. Däremot kan man ana att Magdalena Andersson som de flesta finansministrar inför ett valår inte väljer precis det mest pessimistiska scenariot . Statliga Konjunkturinstitutet räknade till exempel i sin senaste prognos med ett reformutrymme på 12 miljarder kronor mot hennes 40.

Det finns också en risk att hon brassar på för mycket . Ekonomen Lars Jonung erinrade i dag om vad som skedde 1988. Då gick den socialdemokratiska regeringen till val späckat med valfläsk som 18 månaders föräldraledighet. Vi greps av valfebern, har jag för mig att Kjell-Olof Feldt ursäktade sig efteråt. Två år senare tvingades regeringen i stället lägga fram sitt ökända paket med lönestopp etc.



LÄS MER: Fyra tänkbara scenarion för Kinberg Batra
