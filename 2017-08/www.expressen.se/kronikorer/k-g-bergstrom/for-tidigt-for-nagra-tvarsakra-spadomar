För tidigt för några
tvärsäkra spådomar
K-G Bergström

När ny partiledare ska utses måste framtidsperspektivet vara 2-3 mandatperioder. Den som ska ta över bör vara beredd att ställa upp i valen 2018, 2022 och 2026, var det underförstådda argumentet från Carl Bildt. Eftersom han nu är 68 år kan man förstå att valet 2026 inte verkar så hägrande för Bildt som då skulle vara 77 år.

Beskedet från Bildt betyder ändå att partiet har tre politiker i sina led som inte är tillgängliga men som av M-väljarna ses som mer förtroendeingivande än de som nu anses aktuella.

DN/Ipsos presenterade på onsdagen en undersökning som visade att 45 procent av dem ville ha Carl Bildt som partiledare. Tvåa överraskande nog blev Anders Borg, trots den skandal han nyligen orsakade. Först på tredje plats kom Ulf Kristersson.

Då ska man komma ihåg att det finns en annan moderat som förmodligen skulle ha tävlat med Bildt om topplatsen – Fredrik Reinfeldt – om han ingått i undersökningen. Att jag inte automatiskt skriver att Reinfeldt skulle ha vunnit den här omröstningen beror ju på att alliansregeringens försvars- och invandringspolitik alltmer har ifrågasatts efter dess fall. Men värt att påpeka är att Fredrik Reinfeldt i undersökningar som gjordes 2010 var den statsminister med högsta förtroendesiffrorna sen statsvetarna började mäta. Som regeringschef var han överlägsen Bildt.

I DN/Ipsos undersökning om vem M-väljarna vill ha som partiledare var det praktiskt taget ingen skillnad mellan Ulf Kristersson och den självutnämnde partiledarkandidaten Mikael Odenberg.

Det var det däremot när de fick frågan om vem som väcker stort eller mycket stort förtroende. Där fick Ulf Kristersson 42 procent, Odenberg 28. Intressant nog hamnade Elisabeth Svantesson efter Odenberg med 17 procent.

Det bör betyda att hennes chanser att bli partiledare är minimala. En tidigare undersökning visade att bland moderata riksdagsledamöter var det bara en av dem som svarade som ville ha henne. Det är en förödande siffra. Om hennes riksdagskollegor, som rimligen känner henne bäst, inte vill att hon ska bli deras ledare, så borde hon vara chanslös. Hur populär hon än må vara bland dem som känner henne sämre.

Mikael Odenberg kan möjligen finna tröst och tillfredsställelse i att han bland alla väljare kom tvåa efter Carl Bildt men före Kristersson. Det lär dock inte stärka hans ställning i det egna partiet. Odenberg har blivit poppis bland till exempel socialdemokrater för att han gett intryck av att vara beredd att låta M ingå i en S-ledd regering om alliansen blir mindre än de rödgröna. Men några S-väljare kommer inte att delta i M-valet.

Beskedet från Carl Bildt i kväll betyder rimligen att Ulf Kristersson i dagsläget ser ut att bi näste partiledare. Men fortfarande vet vi inte om han själv vill. Så det är för tidigt för några tvärsäkra spådomar.
