Jag kan tänka mig att Carl Bildt vore frestad
K-G Bergström

Samtidigt kan man ju fråga sig om hon egentligen anser sig ha gjort några misstag. Självkritiken var obefintlig. Men det är möjligt att hon ville påverka sitt eftermäle genom att inte ge minsta intryck av svaghet.

Avgången medför förstås ett antal frågor. Nu blir det extra stämma. Då ska hennes efterträdare väljas. Inför den ska nuvarande valberedning föreslå en efterträdare.

Jag frågade efter presskonferensen AKB:s pressekreterare om det är nu sittande beredning som ska ha ansvaret. Ja, sa hon. Det betyder att det är Lars-Ingvar Ljungman, ordförande, som också ska ha huvudansvaret för vem som ska ta över. Det är högst diskutabelt för att inte säga olämpligt.

Det är ju han som har huvudansvaret för den misslyckade nomineringen av Kinberg Batra. In i det sista höll han dessutom fast vid att hon borde få fortsätta.



En annan fråga är naturligtvis om alliansens planerade misstroendeförklaring av försvarsministern ska fullföljas i det nya läget i M. Ja, var det raka svaret också på den frågan.

Den tredje och viktigaste frågan är vem som kommer att leda M i valet 2018. Hittills har förhandssnacket mest handlat om Ulf Kristersson och Elisabeth Svantesson. I varje fall Kristersson är mycket lämpad för uppdraget. Frågan är bara om han egentligen vill. Jag fruktar att han tappade sitt politiska självförtroende efter slaget i Lycksele, då han petades som Muf-ordförande av Fredrik Reinfeldt.

Drömkandidaten för många i partiet torde vara Carl Bildt. Han är visserligen 68 år, men det är ju ingen pensionsålder nu för tiden, kan jag själv bekräfta. Jag kan tänka mig att han vore frestad. Just nu har han ju inga spännande offentliga uppdrag och man kan ana att han känner sig frustrerad. Jag tvivlar ändå att han skulle tacka ja. Men det vore tjänstefel av valberedningen att inte fråga. Bildt gjorde bortsett sitt första val stabila resultat som partiledare. 1994, trots att hans egen regering i huvudsak var misslyckad, fick M ändå 22,4 procent, vilket till och med var en liten uppgång jämfört med 1991. I hans sista val 1998 ökade partiet också.



Ett par statsvetare från Göteborg hävdar att partiledarstrider som vi sett i M senaste dagarna, skadar partier och hänvisar till partiledarutmaningen i KD 2012 och Folkpartiet på 1990-talet.

Jag anser att de exemplen är dåliga belägg för tesen. Det är bara att titta på Moderaternas egen historia. Det var öppen strid mellan Yngve Holmberg och Gösta Bohman. Den ledde till 30 års stora politiska framgångar.

Inte heller avpolletteringen av Bo Lundgren stärker Göteborgshypotesen. Tvärtom. Fredrik Reinfeldts seger banade väg för den mest framgångsrika moderateran. Inte heller S-bråket om Håkan Juholt stärker hypotesen. S gjorde  inget sämre val 2014 än 2010.
