När de allra närmaste överger
partiledaren borde det vara kört
K-G Bergström

När de allra närmaste överger en partiledare borde det vara kört. Att Moderata Ungdomsförbundet instämmer lär inte vara lika alarmerande. Men också det en indikation på att stödet eroderar.

Frågan är ändå om inte det värsta beskedet för M-ledaren kom från DN/Ipsos.

Bara sex procent av väljarna vill se Anna Kinberg Batra som statsminister efter nästa val. 17 procent vill ha Annie Lööf och 24 procent tycker att Stefan Löfven bör få sitta kvar.

Men frågan är om inte den här siffran är allra värst. Bara 30 procent av moderatväljarna vill ha AKB som statsminister. Nästan lika många, 28 procent, föredrar Annie Lööf.



LÄS ÄVEN: Klarar Anna Kinberg Batra ett tredje hot?



Ändå tycks inte den moderata partiledaren bry sig om varken uselt opinionsstöd eller krav från det länsförbund hon själv representerar i riksdan. Beskedet är att hon tänker sitta kvar.

Hon hoppas uppenbarligen att misstron är mindre ute i landet. Så kan det vara. Skånedistriktets ordförande Lars-Ingvar Ljungman ger sitt stöd och uppges till och med motsätta sig att valberedningen kallas in. Samma valberedning som han är ordförande i.

Man kan ana att det finns åtskillig personlig prestige bakom den attityden. Om Anna Kinberg Batra tvingas bort till och med före valet, är det ju ett direkt underkännande av det förslag hans valberedning levererade efter Fredrik Reinfeldts avgång.

Att partiledarna själva surrar sig vid masten är däremot inget ovanligt. De sista som inser att de borde avgå brukar vara partiledarna själva. 1970 gjorde Moderaterna sitt sämsta riksdagsval med bara 11,5 procent. Krav restes omedelbart på att partiledaren Yngve Holmberg borde avgå. Men pyttsan. Det krävdes en extra stämma på hösten för att medlemmarna skulle få chansen att byta ut Holmberg mot Gösta Bohman.

2002 gjorde Bo Lundgren ett dåligt val, 15,26 procent av rösterna. Ett ras jämfört med Carl Bildts sista val 1998, där han fick 22,9 procent.



LÄS ÄVEN: Detta kan vara en Pyrrhusseger för Sjöstedt



Men tror ni Lundgren avgick för den skull. Å nej, han kallade till extra stämma och blev omvald på hösten.

Sen varade inte friden särskilt länge, året därpå tvingades han kasta in handduken. Då fanns det en långt populärare efterträdare, Fredrik Reinfeldt.

Det finns också relativt få exempel på partiledare som tvingats avgå utan ha fått chansen att göra bort sig i ett riksdagsval. Håkan Juholt (S) är ett sånt exempel. Också Maria Leissner (FP) avgick utan val, men avgången kändes inte lika påtvingad som Juholts.

Frågan är om Anna Kinberg Batra ska bli ännu en eller om hon lyckas klistra sig fast vid partiledarstolen ett år till. Det torde avgöras närmaste veckorna. Formellt ska hon inte väljas om på stämman i mitten av oktober, men även en arbetsstämma är partiets högsta organ och har all rätt att ändra dagordningen
