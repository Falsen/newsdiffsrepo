De vill inte acceptera att de inte har majoritet
K-G Bergström

Regeringen backar från två av de tre skatter som den ville höja eller införa. Det blir ingen höjning av den statliga skatten. Skatteskalorna ändras inte. Och småföretag slipper nya skattehöjningar.

Däremot fullföljs planerna på en flygskatt. Men också det förslaget mildras. Skatten sänks med några tior. Dessutom får små flygplatser i Norrland och på Gotland ett bidrag på 120 miljoner kronor.

Det här var eftergifter som måste vara det mest glädjande alliansen upplevt på lång tid. Den kommer inte att verkställa hotet om misstroendeförklaring. Den ser två av tre reträtter som en stor framgång. Däremot meddelade Moderaternas ekonomiske talesman Ulf Kristersson att flygskatten avskaffas 2019 om alliansen vinner valet.



För Socialdemokraterna är det förstås en prestigeförlust. Det största partiet blev än en gång påmint om hur parlamentariskt svag regeringen är, trots att de i sin retorik gärna vill ge intryck av att det mesta är som förr, då S drev igenom vad de ville.

I sak är däremot inte eftergifterna särskilt allvarliga för dem. Det var Vänsterpartiet som ville ändra skatteskalorna så att fler skulle betala statlig skatt. Av hänsyn till budgetsamarbetet gick S med på kravet. I den här uppgörelsen kan därför Vänsterpartiet ses som  förlorare.

Att S vågade trotsa Jonas Sjöstedt torde ha blivit möjligt tack vare den uppgörelse partierna nyligen träffade om att det ska läggas ett skarpt förslag om vinstbegränsning i den skattefinansierade välfärden. Det är långt viktigare för V än justering av skatteskalorna. Att sen vinstbegränsningen förmodligen aldrig genomförs är en annan femma.



För Magdalena Andersson hade det däremot varit långt svårare att dra tillbaka flygskatten, trots att det till och med finns åtskilliga interna kritiker som kommunalrådet i Luleå, Niklas Nordström.

MP ligger så illa till i opinionen att ännu en förödmjukelse kunnat utlösa ett avhopp från regeringen, hur maktsuget partiet än är. Men MP ligger så nära 4-procentsspärren att partiet inte tål ytterligare bakslag i profilfrågor.

Dagens besked sänker kanske konfliktnivån något, trots att de två ministrarnas retorik var ytterst militant. Alliansen anklagades för att ägna sig åt cirkus, lekstuga och missbruk.

Man kan förstå frustrationen. Regeringspartierna, framför allt S, vill inte riktigt erkänna och acceptera att de inte har majoritet.

Sakligt sett borde det ändå inte ha varit särskilt svårt att dra tillbaka skattehöjningarna. Överskottet i budgeten är så stort att miljarderna inte behövdes för att täppa till några hål. En och annan väljare skulle förmodligen ha undrat om varför man överhuvudtaget ska höja skatter när regeringen anser att det finns 40 miljarder kronor i reformutrymme.
