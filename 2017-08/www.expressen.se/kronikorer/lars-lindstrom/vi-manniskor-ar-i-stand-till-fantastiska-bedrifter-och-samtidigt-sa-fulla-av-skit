Vi människor är i stånd till fantastiska
bedrifter och samtidigt så fulla av skit
Lars Lindström

Cyklar längs en smal grusväg i Roslagen för att hämta morgontidningen. Undviker att krossa sniglarna. De är till vardags vegetarianer, men förvandlas ibland till kannibaler. Råkar jag köra över en samlas vännerna så fort de hinner till en kombinerad sorgemässa och festmåltid, en paradox jag inte vill bjuda in till.

Semesterlyx är att sitta utomhus, äta frukostmacka och läsa papperstidning i evighet. Med mobilen på bordet går det också att undersöka saker grundligare och uppdatera det redan tryckta.

Före detta finansminister gör bort sig på fyllan. Våldsdåd i Charlottesville. Översvämningar i Indien, Bangladesh och Nepal: minst 500 döda. Våldsdåd i Barcelona. 80-årig man döms för våldtäkt av barn i Jönköping. Våldsdåd i Åbo. Narcissisten i Vita huset avskedar alla som inte håller med honom.

Vi människor är obegripliga varelser, i stånd till fantastiska bedrifter och samtidigt så fulla av skit. Vi lever i de bästa och värsta av tider, i en surrealistisk verklighet där ingenting tycks vara sant och allting tycks vara möjligt.

Jag kan bära med mig hela världens bibliotek och 20 miljoner sånger i min hand, jag kan prata med min bil. Min pappa, som dog redan på 1970-talet, skulle inte tro mig om jag kunde berätta det för honom.

När jag var barn varade en sommar för evigt, numera säger det bara svisch så är det dags att ställa om klockan. Ju äldre man blir, desto fortare går tiden är en fullkomligt sann utsaga. När du är tio är ett år en tiondel av ditt hittills levda liv, när du fyllt 60 är det en sextiondel.

Hundra år har gått sedan Albert Einsteins tänkte ut hur tid och rum förhåller sig till gravitation, och tiden gav honom rätt. Einstein menade att nuet inte kan ­sägas existera i någon entydig bemärkelse, utan skiljer sig åt mellan olika betraktare och deras hastighet.

Min generation har upplevt människans rikaste era, i ett land befriat från krig, i en socialt och ekonomiskt framstående nation med vettiga värderingar. Nuet, betraktat från min privilegierade plats, är samtidigt – på grund av klimatförändringar, överbefolkning och politisk oro i världen – ett gungfly som känns allt annat än säkert.

En rapport från Living Planet visar på massutrotningen: mängden vilda djur har minskat med två tredjedelar på 50 år, och det är vårt fel.

Även om vi skulle överleva när solen slocknar kommer med säkerhet en tid då ingen människa finns kvar som kan minnas att vår art gjorde någonting eller ens existerade.

Det kommer inte finnas kvar någon som kan minnas Albert Einstein, William Shakespeare eller Lana Del Rey. Allt vi gjorde, byggde, skrev, komponerade, kände och tänkte kommer att vara glömt.

Det har jag lärt mig i sommar i John Greens några år gamla bok "Förr eller senare exploderar jag", en roman (och även en film) om cancersjuk ungdomskärlek på lånad tid. Einstein hade gillat att berättelsen känns relativt tidlös. Jag älskar att den har en bok i boken, sätter fingret på meningen med livet och trycker till så att det gör ont.
