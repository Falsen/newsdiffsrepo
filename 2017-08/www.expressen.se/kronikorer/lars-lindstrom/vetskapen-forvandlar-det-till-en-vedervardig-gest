Vetskapen förvandlar det
till en vedervärdig gest
Lars Lindström

Första gången jag ser filmsnutten från danska TV2 med ubåtsmannen Peter Madsen är det en avslappnad utandning.  Mysteriet med den försvunna svenska journalisten Kim Wall, 30, hade precis börjat. Han var ensam på ubåten, sa han, han hade ju satt henne i land kvällen före.

Att han var lättad efter att ha klarat livhanken är inte konstigt. Men när Peter Madsens lögner har sjunkit till botten som en vattenfylld ubåt framstår den korta filmen från danska TV2 som oerhört obehaglig.

Håret pekar rakt upp, han har kamouflagefärgad overall, bär en guldfärgad räddningsfilt i aluminium i vänster hand, en flaska med vatten i den högra.

Han grät när hans första ubåt sjönk. Nu ler Peter Madsen. Han är undsatt, och polisen eskorterar honom till en väntande bil medan danska TV2 samtalar med honom.

Peter Madsen förklarar att han försökt reparera ett fel, men att det blev värre och att han inte hann stänga några luckor. Tur det, annars hade jag varit där nere nu, säger han och skrattar till.

Insikten om vad som hänt de senaste timmarna gör det till en vämjelig reaktion. Känslokylan skrämmer.

Bara han vet då vad som har utspelat sig i den sjutton meter långa ubåtens trånga inre de senaste timmarna. Bara han vet att Kim Wall är död. Bara han vet hur hon dog, att kroppen är styckad, att han har dumpat kroppen i havet och avsiktligt sänkt sin ubåt. Hur kan han vara så oberörd?

Han tror att han har sopat undan spåren, att han ska komma undan. Om han kan ljuga tillräckligt bra. Men han ändrar sin berättelse allt eftersom sanningen kommer närmare. Kim Wall dog på båten i en olyckshändelse, säger han senare. Han gav henne en begravning i havet, påstår han.

När en styckad kropp hittas i havet och identifieras som den svenska journalisten blir Peter Madsens historia än darrigare.

Han kan påstå att han fick panik, att han inte visste vad han gjorde efter den påstådda olyckan.

Men vem som helst klarar inte att stycka en människokropp. Det krävs en rejäl empatistörning. Det krävs stor likgiltighet för att timmar senare småskratta och säga att det är tur att jag inte är kvar där nere.

Som den numera avlidna psykologiprofessorn Martin Grann uttryckte det i en intervju 2010 i Helsingborgs Dagblad: "Att stycka en kropp är svårt och inget som vem som helst tar sig an och går i land med. Det är mycket äckligare och snaskigare än vad man kan föreställa sig."

Peter Madsen har mycket att förklara, och sanningen är inte vacker.

Hurtigt säger han "Jag har det fint", och ler mot tv-kameran. Det är morgon, och spåren efter den blodiga natten syns ännu ingenstans.

Vi vet inte om Peter Madsen har dödat Kim Wall eller om hon avled efter en olyckshändelse, som han har påstått. Vi kanske aldrig får veta. Men vi vet hur kroppen har behandlats, och vi kan se hans sjuka flin strax efteråt.

Natthimlen i augusti förminskar oss. Jag står på en gårdsplan i mörker och stirrar uppåt mot Vintergatan och tänker på hur små vi människor är. Och hur ofta vi lyckas göra oss ännu mindre.
