Vi ljuger för oss själva varje dag
Özz Nûjen

”Prata för dig själv” kan du nu tänka och säga.

Ja, då får väl jag ta och göra det då och du läser vidare om du vill.

”Nej, jag kunde tyvärr inte komma loss till just den tillställningen eller den föreställningen”. Nej, du ville hellre sitta hemma, peta navel och sträckkolla en tv-serie i mysbyxor i stället för att vara nervös och spänd inför, under och efter ”eventet…

”Jag tänker mycket på miljön och vill verkligen göra något åt det”. Ja, men det gör du ju… på ditt egna lilla sätt. För du fortsätter ta bilen och flyger nu ännu mer och miljön som du tänker så mycket på hostar, rosslar och betackar sig från din björntjänst.

”Faan också! Jag missade det. Så synd, hade gärna varit där”, säger du samtidigt som du vant lägger huvudet på sned och dina tankar skriker lögnare åt dig.



LÄS MER: Det var tydligen flyktingarna som hade "lite problem med att hinna med familjepusslet"



”Jag hann inte ringa mamma eller pappa i dag heller”. Bullshit och det vet du, bullshit varje dag, du lurar ingen, kanske dig själv och ärligt talat inte ens det.

”Jag bor i den lite finare delen av stan”. Njaee kanske på gränsen, nästan inte alls, eller lite utanför bor du ju egentligen…

”Vi har inte råd med fler flyktingar hit! Så är det bara”. Jo, men det har vi ju men vi vill inte ha hit fler, det är det, vi har råd men vi vill inte ha hit fler. En liten men viktig skillnad.

”Jag jobbar hela tiden, stress stress”. Fast du är ju mer aktiv på sociala medier än på ditt jobb, och medan du jobbar så är dina tankar och uppmärksamhet oftare på mobilen än på själva jobbet. Stress stress tristess…

”Jag tänker mycket på vad jag äter”. Gör du verkligen det? När tänkte du på hur mycket du äter? Och hur mycket du slänger?

”Jag hade tyckt det vore så coolt med en kvinnlig statsminister”. Ja du… men varenda en som varit nära eller på tapeten har du ju motarbetat. Kallat och anklagat henne för en det ena och en det andra, så – kul att du tycker till och är med i debatten.

”Nä, nu ska jag börja träna, i nästa vecka”. Det är september då och du hade lovat dig själv vid nyår… nystart, ny kropp och nya vanor. Men eftersom knoppen är samma gamla blev det inte så mycket förändring i år heller.

”Fan vad mycket bilar! Det är ju för mycket bilar i stan, det är stopp i trafiken och timslånga köer både till och från jobbet”. Så du tycker att det är för mycket bilar i stan? Du tycker så bakom ratten i din bil, i stan, i trafiken, i bilkön med tomgångskörning?

Vardagen fortsätter och vi ljuger vidare för oss själva varje dag. Ingen av oss vågar ens tänka tanken som vi slår bort dagligen.

Den största livslögnen bär vi med oss som ett ok.

Att det ska fortsätta så här. Att livet ska få fortsätta så här.

Detta – egentligen väldigt behagliga – liv, där vi går omkring och småljuger för oss själva i våra bilar, med våra flygresor, ätandes kossor och grisar, allt mulligare och latare, med mer sopor och fler gifter.

Temperaturen stiger, havsnivån stiger, stormarna ökar och klimathotet är inte längre ett hot, utan en verklighet. En verklighet som vi varje dag försöker undvika att tänka på.

Den största livslögnen.
