Ingen kan säga att det inte finns utrymme för alla åsikter
Jenny Strömstedt

”Jag tycker att de ska ut”, säger den rejäla farbrodern i rutig skjorta som intervjuas på Medborgarplatsen i Stockholm med protesterande afghanska flyktingungdomar i bakgrunden. ”De är överallt.”

Klockan är strax efter nio och Aktuellt strömmar ut i hela Sveriges vardagsrum.

Ingen kan längre säga att det inte finns utrymme att uttrycka alla sorters åsikter i det här landet längre. Det går att säga nej till invandring på bästa sändningstid i tv utan att kedjas fast vid skampålen, bara fem år efter den hetsiga diskussionen om debattrubriken ”Hur mycket invandring tål Sverige” i samma kanal. De som är rasistiska eller bara elaka får känna hur det viner runt öronen, men det är knappast åsiktsförtryck att hålla sig från kränkningar utan snarare en fråga om allmänt hyfs.

Själva migrationspolitiken borde inte heller hetsa upp de invandrarfientliga med tanke på att antalet asylsökande sjunkit drastiskt med nuvarande regler.



Så vad är det som klämmer, ilar och måste ut med ett vrål? Vad är det för inre strid som får vuxna människor att på allvar skrika om batikhäxor och hopp om ond bråd död åt de som kommer med mat åt ungdomar som strejkar. Varför står de på ett torg och hytter åt fredliga flyktingar vars enda vilja är att få fullfölja sitt liv största ansträngning, när deras agenda redan är en del av etablissemangets?

Rädslan, förklarar någon. De skjuter ju ihjäl varandra, invandrarna, och våldet påverkar allas livsmiljö. Samtidigt upprepar forskare med dårens envishet att det ökade dödliga våldet bland unga kriminella inte har något att göra med invandring utan med klass. Skjutanden är gängrelaterat och har brutit ut efter årtionden av felaktiga prioriteringar i de utsatta förorterna. Om bara socialen och skolan får rimliga möjligheter att förebygga utförsbacken för de barn som halkar snett så skulle en del av problemen kunna lösas, säger de. Nationalekonomerna Ingvar Nilsson och Eva Nilsson publicerade 2012 en rapport som förtjänar ständig uppmärksamhet. Utöver mänskligt lidande och samhällelig oreda kostar en enda gängmedlem som är kriminell i 15 år cirka 23 miljoner kronor för samhället, samma kostnad för en vit-makt anhängare är 30 miljoner. Tidiga insatser sparar enorma summor pengar om alla samarbetar.



Jamen, de marockanska gatubarnen som kommer gömda i lastbilar och som sniffar, snattar och rånar pensionärer, vem blir inte vettskrämd när ett gäng ungar klättrar in i lägenheten mitt i natten och länsar den på telefoner och paddor medan man själv ligger och sover?

De marockanska gatubarnen, just nu omkring 200 i Stockholm, har ingenting med invandring att göra. De är oftast barn, ibland mycket små, som smugglat sig in i landet eftersom deras tillvaro i Marocko är mindre attraktiv än att driva runt i en okänd stad, begå brott för att kunna köpa droger, och själva utsättas för både våld och sexuella övergrepp. De kommer inte sluta komma hit eftersom de aldrig varit välkomna men rest ändå.

De måste tas om hand, eller ”hanteras” för den som vill ha en distans till det mänskliga, på samma sätt som alla andra hot mot tryggheten. Försvarsanslagen höjdes med en halv miljard i år på grund av en ökad hotbild från öst. LVU-platser är dyra, men den hjälp som finns.



En av de återstående källorna till invandrarkritikernas hat är värderingar. Men det kvinnoförtryck de tillskriver muslimer finns redan i de egna leden.

De flesta människor oavsett religion fördömer våld, förtryck och terror. Hedersvåld är ett reellt problem men varför vill rasisterna slänga ut de drabbade när Sverige är ett land som kan erbjuda trygghet och alternativa synsätt.

När allt annat är borta återstår bara en parameter.

Avundsjuka.

De arga och ilskna anser sig förfördelade av samhället. Så kan det vara.

Men det rimliga vore då att lägga energin på att formulera den egna förlusten i stället för att gnälla över vad andra fått, på att högljutt slåss för att förbättra de egna livsvillkoren i stället för att förstöra för andra som kämpar.

Den dagen kanhända, uppstår plats och råd för allihop.
