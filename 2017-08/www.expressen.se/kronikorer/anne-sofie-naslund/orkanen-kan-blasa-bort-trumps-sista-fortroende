Orkanen kan blåsa bort Trumps sista förtroende
Anne-Sofie Näslund

Få saker kan få amerikanska politiker att rasa snabbare än en dålig hanterad naturkatastrof.

När New Yorks nya borgmästare Bill de Blasio efter bara sex veckor på jobbet beslutade att skolorna skulle vara öppna – trots en nalkande snöstorm blev New Yorkborna som tokiga. Det spelade ingen roll att både han och skolchefen Carmen Farina förklarade att en viktig anledning var att så många barn i New York inte får någon riktig mat när skolorna håller stängt – och att det i slutändan var upp till föräldrarna om det ville skicka sina barn till skolan. Efter att Carmen Farina dessutom, lite för hurtfriskt, sagt att det var en ”vacker vinterdag” var det kört.

Både New York Post och Daily News gjorde förstasidor som anspelade på det klassiska citatet (som felaktigt brukar tillskrivas Marie Antoinette) om att svältande kan äta kakor i stället – och drämde till med citatrubriken: ”Låt dem äta snö”.

Hade Bill de Blasio verkligen sagt så? Nej såklart inte, men lika aningslöst hade han agerat när invånarna var i potentiell fara, menade kritikerna. Och smekmånaden var definitivt över. Till borgmästarens stora lycka blev snöstormen inte fullt så allvarlig som man först befarat. Det var tur för honom det. Den amerikanska politiken är nämligen full av exempel på politiker som tappat allt förtroendestöd efter just naturkatastrofer.



LÄS OCKSÅ Svenska Hanna: "Det är klart man är orolig"



CNN:s Chris Cilizza påminner i sitt nyhetsbrev om orkanen Katarina 2005 som sänkte George W. Bush. Orkanen som klassades som en trea på orkanskalan hade precis nått land och människor drunknade i väntan på hjälp. Under tiden satt presidenten och spelade gitarr i San Diego med countrysångaren Mark Willis. Det jämfördes snabbt med hur president Lyndon B. Johnson genast flög till New Orleans efter orkanen Betsy i Louisiana 1965 – och bilden av president Bush blev att han hade noll koll. Eller den där gången som Georgias guvernör Nathan Deal fick kräla i stoftet och gång på gång be om ursäkt för att han hade underskattat en snöstorm som lamslog delstaten. Det var inte heller bra för förtroendesiffrorna.

Orkanen Harvey ser redan ut att bli den värsta naturkatastrofen att drabba USA sedan Katrina. På Twitter skriver president Donald Trump att han undertecknat en order som ger Texas de federala myndigheternas fulla stöd med utökade resurser.

Men det räcker inte. Om han ska komma ur detta – med de redan rekordlåga förtroendesiffrorna i behåll – behöver han visa handlingskraft och kunna tala till de drabbade så de känner sig sedda och omhändertagna. Det här kan testa Trump på ett sätt han aldrig tidigare blivit testad varken som president eller privatperson, konstaterar Chris Cilizza.

Inget golf nu, Trump! Tänk på hur du twittrar. Res till området, bete dig som att det är du som har det yttersta ansvaret – och tala som att du faktiskt har mer empati än efter tragedin i Charlottesville.

Annars blir det här en dubbel katastrof att hantera.
