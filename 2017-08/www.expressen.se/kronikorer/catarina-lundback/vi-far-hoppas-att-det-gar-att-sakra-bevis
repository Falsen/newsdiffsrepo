Tisdag 22 augusti 2017
Vi får hoppas att det går att säkra bevis
Catarina Lundbäck

Efter nästan två veckors sökande har en del av en kropp hittats. Just att den inte hittats hel gör det svårare att säkerställa dödsorsaken. Och lyckas inte det, försämras i sin tur utsikten för en fällande dom.

En sargad kropp som legat i vattnet är betydligt mycket svårare att undersöka och identifiera. Det ska inte underskattas.

Jag kommer att tänka på ett fall från 2005. Jag var nybakad reporter på tv-programmet ”Efterlyst” och skickades på ett av mina första uppdrag: Ett försvinnande.  En 40-årig man hade mystiskt och plötsligt försvunnit från sitt hem norr om Stockholm.

Ingen visste vad som hänt. Han var inte känd av polisen sen tidigare och hade till synes inga fiender. Han var snarare en rätt så ensam person.

Tre dagar senare brann hans hus ner.

Nästan ett år efter det hittades brända skelettdelar i vattnet vid ett färjeläge inte långt från mannens hem. Delarna visade sig tillhöra den försvunne mannen.

Trots svårigheter med att fastslå dödsorsak dömde tingsrätten två män till livstids fängelse för mord. Mannens anhöriga pustade ut. Bara för att i nästa instans tvingas se mordåtalet ogillas och straffet ändras till fem års fängelse för bland annat mordbrand och brott mot griftefriden – det gick enligt hovrätten inte att fastslå att mannen verkligen mördats då bara delar av hans kropp fanns kvar.

Jag förfasades över att man kunde komma undan vad som, anser jag, måste varit ett mord och i stället bara dömas för att ha styckat en kropp. I mitt stilla sinne kunde jag inte hjälpa att undra varför någon skulle behandla en annan människas kropp på det sättet – om man inte hade ett riktigt allvarligt brott att dölja.

Men nu handlar juridik inte om känslor och tur är väl det.

Om vi utgår från att den funna torson tillhör den försvunna Kim Wall är det absolut viktigaste just nu alltså att säkerställa hur hon dog. Det kommer att försvåra oerhört för utredningen och möjligheterna att fälla Peter Madsen om detta inte lyckas.

Vi får även hoppas att det går att säkra bevis i hans ubåt, trots hans försök att sänka den för att spola bort alla bevis.
