Svårigheterna är många –
och tiden är emot polisen
Catarina Lundbäck

Vem är det som hittats?

Jens Möller, chefen över mordenheten vid Köpenhamnspolisen, säger att det inte finns någonting som talar emot att det är Kim Wall, men polisen har ännu inte kunnat konstatera att det är den svenska journalisten. Det får vi veta snart.

Vid identifiering av en kropp använder man sig vanligtvis av tänderna och finns det inga sådana får polisen förlita sig på andra metoder. Rättsläkaren tittar på kroppens ytor efter kännetecken så som födelsemärken eller ärr och tar ett DNA-prov.



LÄS MER: Polisens besked: "Inget talar emot att det är Kim Wall"



Det som gör att resultatet då kan dröja är om man inte har några jämförelseprover från personen, som tandborste eller liknande, och då i stället måste jämföra med familjemedlemmars DNA. I det här fallet bör dock DNA-analysen gå snabbt. Jens Möller säger sig få svaren redan under onsdagen

Samtidigt som polisen fortsätter med den tekniska utredningen fortsätter de också att höra den häktade ubåtsägaren Peter Madsen.

Steg för steg har han långsamt ändrat sin berättelse. När han först räddades från ubåten nämnde han inte Kim Wall överhuvudtaget. När han sedan fick frågor om var hon tagit vägen hänvisade han till att han lämnade av henne på land sent kvällen före försvinnandet.

Den storyn höll han fast vid medan sökningarna efter Kim Wall gick vidare.

Sannolikt pressades han allt hårdare och berättade till slut att han inte alls släppt av kvinnan. Han hade, sa han, begravt henne i vattnet. Han menade att det skett en olycka på ubåten som ledde till hennes död och att han sedan valt att göra sig av med kroppen.



LÄS MER: Polisens besked om Peter Madsens uppgifter



Det kan tyckas konstigt att han får hållas med sina historier, men faktum är att det egentligen inte finns någon gräns för hur mycket man som misstänkt för ett allvarligt brott kan ljuga för att undanhålla polisen information. Inte sällan håller den misstänkte inne med informationen så länge det är möjligt. Han eller hon ändrar och snurrar sin historia runt, runt till oigenkännlighet.

Den misstänkte har inget att förlora, annat än trovärdigheten för de egna utsagorna.

Länge såg det mörkt ut att hitta Kim Wall. Vattnet är strömt och det spekulerades i om hon någonsin skulle återfinnas. Skulle det nu vara hon som är funnen kommer sökandet efter resterande kroppsdelar att fortsätta, parallellt med förhören med Peter Madsen.

Tiden är som sagt emot utredarna och svårigheterna i en sådan här utredning är många. Om man inte hittar alla kroppsdelar kan det bli svårt att fastställa om det skulle kunna röra sig om exempelvis ett mord eller om det är som Peter Madsen, efter många turer, säger: en olycka som kostade Kim Wall livet.
