Kan vi inte skydda vittnen
har vi en rättsstat i förfall
Catarina Lundbäck

Den 22 januari i år skjuts en man i 25-årsåldern i ett garage i Hallonbergen. Han lyckas fly och får skjuts till Karolinska universitetssjukhuset. På vägen hinner han ringa sin flickvän och säga att han är skadad. Men de misstänkta gärningsmännen, det nu åtalade kompisgänget, följer efter i bil och hinner ikapp honom vid sjukhuset där de fullbordar mordet. Polisen har beskrivit det som en ”uppgörelse i undre världen”. På sjukhuset tar man hand om mannens kläder och den skyddsväst han bar när han sköts.

Så började den här historien som sedan utvecklar sig. Sex veckor senare mördas ett par i Hallonbergen, i samma område som det första mordet skedde.

Hustrun dödas först. Hon blir knivhuggen i lägenheten innan männen tar livet också av hennes make, som försöker fly undan. I larmsamtalet som inkommer till polisen namnger det manliga offret några av gärningsmännen.



LÄS MER: Paret mördades vid bostaden – kompisgäng åtalas



Under onsdagen väcktes åtal mot åtta unga män som alla misstänks för minst ett mord. Flera av dem för fler. Åklagaren tror att ett av motiven till dubbelmordet var att förhindra mannen från att fortsätta vittna kring det första mordet, som han redan lämnat uppgifter till polisen om. Det är en komplicerad historia och att ha åtta personer i ett och samma åtal krånglar till det. Det ställer stora krav på åklagarsidan att bevisa vem som gjorde vad, var och när.

I samma veva som utredningen av de tre morden pågår uppdagas att en känd polis vid en specialenhet spridit information om mannen som denne benämner som sin ”UL”, alltså uppgiftslämnare.

Mannen och den kände polisen ska ha kommit i kontakt med varandra efter det första mordet. Mannen sökte upp polisen och lämnade över en tomhylsa han hittat i det garage där den skottlossning han blev vittne till ägde rum. Men enligt den kände polisens egen utsago hade mannen talat osammanhängande och tomhylsan blev liggande på ett skrivbord utan att lämnas vidare till den berörde utredaren.

Allt detta finns nu nedskrivet i förundersökningen då kommunikationen mellan polisen och en tidigare polis skedde på en chatt.

"Ngn kändis som blev klippt i HB idag", frågar ex-kollegan.

"Min UL. Var tyst om det", svarar den kände polisen.



LÄS MER: Mördade mannen hade lämnat uppgifter till polisen



Polisens chatt med en före detta poliskollega skedde alltså efter dubbelmorden i Hallonbergen och så här i efterhand känns det smutsigt. Och onödigt. Den kände polisen borde ha en bättre fingertoppskänsla. Oavsett utgången på målet är det här beklämmande för vår rättssäkerhet.

I det aktuella fallet rör det sig om unga människor i ett kompisgäng som är beredda att gå väldigt, väldigt långt, för att tysta ett vittne. Ett ungdomsgäng som hade tillgång till vapen och narkotika och som om det inte var nog, en polis som pratade bredvid mun.

Allt detta sammantaget är ett hot mot vår rättssäkerhet.
