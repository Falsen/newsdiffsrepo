Unik som brottsling har
Peter Madsen aldrig varit
Leif GW Persson

Med dödligt våld är det på det viset att det ofta är oplanerat, att det är starkt styrt av de rumsliga och andra praktiska förutsättningar som gäller i det läge där brotten inträffar och att gärningsmannen nästan alltid saknar tidigare erfarenheter av att begå ett sådant brott.

Om man ser till det brottsliga tillvägagångssättet – det så kallade modus operandi – så är det den låga eller obefintliga graden av kreativitet som man slås av. Ett grovt våldsbrott är aldrig ”det enda av sitt slag”.

Peter Madsen är ett bra exempel på detta och det enda som gör honom ovanlig – inte unik – är att det bara är några tusen privatpersoner på vår jord som äger en egen u-båt. I det militära sammanhanget, och i fredstid, har det naturligtvis begåtts otaliga grova våldsbrott ombord på u-båtar. Så även i Danmark.

I allt övrigt är Peter Madsen slående lik alla andra grova våldsbrottslingar som saknar kriminell erfarenhet och hamnat i en akut konflikt som de inte klarat av att hantera.

LÄS MER: Jämfört med mig – i min krafts dagar – är Borg en usel amatör

Samtidigt framstår han som mer förhärdad än genomsnittet av de män som under oplanerade omständigheter dödat en kvinna som de aldrig tidigare har träffat.

Alltför många som han klarar av att döda en människa. Ytterst få klarar av att stycka en mänsklig kropp och ännu färre orkar med att göra det i omedelbar anslutning till det dödliga våldet.

Väl klar med detta vidtar han så de åtgärder som ska till för att minska sannolikheten för att en kropp som dumpas i vattnet ska återfinnas.

Han förser kroppsdelarna med tyngder och han punkterar lungor och buk för att undvika att luft och gasbildning skall få kroppen att flyta upp till ytan igen.

Det senare är enkla kunskaper som han har skaffat sig i andra sammanhang. Naturvetenskapligt och marint intresserad som han är.

LÄS MER: Poliskrisen kommer att fälla Stefan Löfven

Återstår så hans praktiska problem. Att städa på brottsplatsen och i det här fallet är den enda möjligheten att han sänker sin egen u-båt.

Med detta lyckas han dåligt. U-båten hittas och bärgas, bevisning säkras ombord, hans offers styckade bål flyter upp till ytan och i det här läget är Peter Madsen numera förvandlad till ett polisiärt rutinärende som handlar om ett oplanerat fall av dödligt våld där gärningsmannen efteråt har försökt dölja brottet genom de vanliga åtgärderna vid den här typen av brott.

Med styckningar och dumpningar av det här slaget är det på det viset att de i nittionio fall av hundra föregåtts av ett dråp eller ett mord. Inte en olyckshändelse. Hur man nu skulle bära sig åt för att råka slå ihjäl sig själv ombord på en u-båt.

Och allt detta vet varje mordutredare värd namnet.
