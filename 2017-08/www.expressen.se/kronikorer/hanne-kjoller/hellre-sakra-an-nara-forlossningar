Hellre säkra än nära förlossningar
Hanne Kjöller

För så här är det: övning ger färdighet. Det gäller allt från pianospel till att sno ihop en snygg påskkyckling av marsipan. Och det gäller alla ingrepp som sker inom vården; från nålsättning till hjärttransplantationer.

Att det verkligen finns ett samband mellan volym och kvalitet är väl belagt (se till exempel ”Träning ger färdighet. Koncentrera vården för patientens bästa” SOU 2015:9) Däremot kan man förstås diskutera var lägsta-nivån ska läggas och vilket mått av försämrade resultat vi kan acceptera för att vinna närhetsfördelar.

Hjärtsjuka barn opereras numera bara i Lund och Göteborg. Det är inte för att vara taskig mot folk som bor i andra delar av landet. Eller för att spara pengar. Det är för att antalet hjärtsjuka barn är för litet för att upprätthålla tillräcklig kvalitet på något annat sätt. Och om jag hade ett svårt hjärtsjukt barn skulle jag föredra en lång resa till god vård än en kortare till sämre. Jag skulle vara tacksam över att inte fega politiker inte avstått från att centralisera vården trots lokala protester.

Det är förstås skillnad på högspecialiserad vård och ”vanliga” förlossningar. Men svåra och dramatiska komplikationer kan inträffa även vid det som man trodde skulle bli en ”vanlig” förlossning. Därför måste rutiner och resurser finnas.

I Finland fattades för ett par år sedan beslut om att stänga igen förlossningskliniker som inte når upp till tusen födslar per år. Siffran har ifrågasatts. Och man måste förstås också väga in risken med stora avstånd i räkneövningen.

Men en kontroll med tillsynsmyndigheten IVO visar att anmälningarna inte handlar om restider utan i huvudsak om att personalen, på grund av ovana, brustit i att hantera oväntade situationer.

Även om det är ovanligt i Sverige så ska vi komma ihåg att det finns både kvinnor och barn som dör eller skadas svårt under förlossningen. Ingen torde kunna trösta sig med att restiden i alla fall var kort och att man fick komma dit man ville trots att det var överfullt.

En viktig debatt om arbetsmiljö, stora regionala skillnader i komplikations- och kejsarsnittsfrekvens och en underdimensionerad vård i Stockholm (i Västernorrland finns till exempel mer än dubbelt så många förlossningsplatser per födande kvinna) urartar i Opinion Live till en fråga om längden på en resa som kvinnor i Sverige gör ungefär två gånger i livet.

Vi får veta att krisen inom förlossningsvården har denna sommar blivit värre. Att var tionde kvinna i Skåne och Stockholm hänvisas till annat sjukhus än det de valt. Det betyder alltså att nio av tio får sina önskemål tillgodosedda. Är detta definitionen av kris?

Det är ingen som inte blir berörd, säger programledaren, när vi fått höra hur en förstföderska – med en frisk baby i famnen – fått resa i två timmar för att föda.

Men jo, vi är nog några stycken som skulle bli väldigt mycket mer berörda av en berättelse med ett svart slut än en som handlar om komfort och om allas rätt att alltid välja och välkomnas på närmaste förlossningsklinik.
