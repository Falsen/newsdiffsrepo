Ständigt dessa män i ett system av broderskap
Nisha Besara

En man som undrar hur det känns att vara ubåt och gråter när hans första dito sjunker. Det är oklart om han gråter nu, men det är mycket som är konstigt. Direkt efter att ha blivit räddad av några fiskare ville han “gå in i sig själv” och varken ha torra kläder eller hjälp med att kontakta någon.

En man, som enligt polisen, sänkte sin ubåt medvetet. Han borde gråta nu, där i häktet. För först sa den här hobbykonstruktören och uppfinnaren att han hade släppt av journalisten ett par dagar tidigare. Men sen ångrade han sig och sa att en olycka hade hänt. Hon dog – och “begravdes”.

En annan man. En man som går till attack hejvilt på ett torg och knivhugger människor. En man som tycker sig ha rätt att döda - specifikt kvinnor i det här fallet - av en anledning som vi ännu inte känner till.

En bunt män, som i ett halvår planerar en attack med syfte att döda så många som möjligt. Som råkar spränga bort huset där de har förvarat sina tillhyggen - några av dem dör i farten - och därför skyndar sig de som är kvar att ta en lastbil och köra in i en folkmassa på en populär gata i en storstad. Allt för abstrakta idéer om en abstrakt gudom, som andra män har hjärntvättat dem ska ta emot på andra sidan döden.

Ytterligare en man, en efterlyst brottsling, som kör på polisen för att komma undan lagen. Och en man som dödar sin flickvän. Män som tafsar på kvinnor och män som skriver opåkallat på Tinder, Facebook, Twitter, Snapchat, Instagram och till mejlkorgar vad de ska göra för obscena saker med kvinnors kroppar. Män som blir förolämpade av den här typen av texter i stället för att göra något åt själva problemet och män som vägrar se att det kan vara annorlunda.

En man som annekterar en bit av andra människors land. En man som vill inskränka kvinnors makt över sina egna kroppar. En man som bygger kärnvapen och hotar andra män, som att det hela är på lek.

Ständigt dessa män i ett invecklat system av broderskap, som håller varandra om ryggen, går in och ut ur varandras politiska intriger. Som fortsätter krig och kaos för att tillskansa sig så mycket makt som möjligt i stället för att vara nöjda med att de faktiskt redan är mäktigast.

Ständigt dessa män. Fast i en trång trång ruta, som inte tillåter dem komplexa känslor, tankar, resonemang. Vana vid en smal och begränsad mall, som inte ger dem verktyg att ta sig ur den trånga rutan och bli fria och hela människor.

Ständigt dessa män.

Och medan jag skriver det här säger just en man i radio, som har haft prostatacancer och tillfrisknat, att män inte är så bra på att uttrycka sina känslor. Att den vanligaste cancerformen i Sverige inte får mer uppmärksamhet för att män ska vara tuffa, bita ihop, inte dela känslor med någon eller varandra. Framför allt inte visa sorg eller rädsla.

Och nej, jag jämför inte en ubåtsbyggare med terrorister, politiker med brottslingar eller tafsare med dödsjuka. Jag jämför inte psykisk sjukdom med kallsinniga attacker eller män som angriper män mot män som angriper kvinnor.

Jag bara jämför män med kvinnor. Och tänker på hur annorlunda världen kan vara.
