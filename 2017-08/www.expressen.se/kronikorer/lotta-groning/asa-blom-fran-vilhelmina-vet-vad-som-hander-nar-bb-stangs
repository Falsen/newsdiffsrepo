Måndag 21 augusti 2017
Åsa Blom från Vilhelmina vet vad som händer när BB stängs
Lotta Gröning

BB i Sollefteå är inget undantag, snarare en regel. För gravida kvinnor på landsbygden återstår i princip inget annat än att föda i bil. På de stora sjukhusen dignar barnmorskor av stress, brist på personal och inte minst brist på platser. Under sommaren nådde krisen inom förlossningsvården sin kulmen. Kvinnor som kommit till BB för att föda har skickats till andra sjukhus 10-tals mil bort och vissa fick också åka till Finland. I Västernorrland tog ABF initiativet och ordnade en kurs för de gravida i Sollefteå att lära sig föda i bil efter att landstinget stängde BB för att spara 15 miljoner kronor. Hela situationen är absurd, att lära kvinnor att föda barn i bilar är något skulle kunna hända i mycket fattiga länder, inte i ett så kallat välfärdsland. Då är det fel personer som håller i plånboken. Men det är vardag i Norrland, vardag i stora städer alltså vardag i Sverige.

Åsa Blom från Vilhelmina är en av många som vet vad som händer när BB stängs. Hon och flera andra kvinnor i hennes släkt och ännu fler i hennes bekantskapskrets har fött barn i bil. Det är någonting som hör till vanligheterna. Skulle något inträffa på vägen till BB är det bara turen som kan rädda barnet och mamman. Åsa Blom säger att hon har haft tur med sina fyra barn.

I Sollefteå har de inte gett upp. Människor har ockuperat entrén till sjukhuset i 200 dagar sedan BB lades ner. Ockupanter sitter där dag och natt i protest mot att den socialdemokratiska/ vänsterpartistiska landstingsledningen bröt sitt vallöfte och stängde BB. Det handlar om 15 miljoner i besparingar.

Jag har uppmanat Stefan Löfven i en tidigare krönika att åka hem till Ådalen och sina väljare och ta 15 miljoner ur partikassan och rädda BB. Det har partiet råd med, men Stefan Löfven håller sig undan. Carina Hellström är en av de ledande i ockupationen i Sollefteå och berättar hur de verkligen försökt få prata med Stefan Löfven.

"När han hade sin landsbygdsturné åkte vi efter i hopp om att få prata med honom, men vi jagades bort av hans medarbetare. Han har varit här hemma på semester och vi har sett honom stå och huka bakom bilen när han tankat på macken som ligger 500 meter från sjukhuset", säger Carina Hellström.

Men nu har hon trots allt ett litet hopp. Den nya sjukvårdsministern Annika Strandell tar emot dem i Stockholm i september. Men det gäller att de är förberedda och kan prata fort. Hon har gett sollefteåborna en audiens på fem minuter.

Sjukvård i hela landet handlar egentligen i första hand inte om brist på pengar, även om sjukvårdens kostnader är som ett svart hål. Urholkningen av sjukvården är toppstyrning, centralisering, specialisering och personalbrist som bidrar till urusla arbetsförhållanden och hög stress. Människor far helt enkelt illa.

Ådalen 2017 kommer också att skriva in sig i historien. 1931 sköt militär mot demonstranter i Ådalen under en konflikt som handlade om odrägliga arbetsförhållanden. Det var sorgens dag för arbetarrörelsen. I dag skjuts inga demonstranter, men ansvariga politiker duckar och gömmer sig och vill absolut inte möta missnöjda väljare. Det är också en sorglig företeelse!
