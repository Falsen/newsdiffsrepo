Kinberg Batra var som bäst
efter att just ha fått sparken
Lotta Gröning

När hon under fredagen stod på podiet och höll presskonferens om sin egen avgång efter ett offentligt drev bland sina egna i partiet var hon en helt annan människa. Hon drevs av sin ilska och frustration över att blivit offentligt uthängd som dålig ledare. I vartenda ord fanns hennes egen övertygelse om att hon gjort sitt jobb, att hon förnyat politiken och utvecklat den. Hon var ingen förlorare, jag upplevde henne inte ens som pressad. Hon har gjort klart att hon inte ville avgå och att hon har för avsikt att gå till jobbet på måndag och fortsätta sitt uppdrag tills en ny partiledare är utsedd.

Inte nog med hon så skällde hon ut sina kritiker och konstaterade att ingenting är löst för att hon tvingas avgå, utan att partiet i stället hamnat i en än större kris. Personligen skulle jag ha skämts om jag varit en av dem som hängt ut henne offentligt.

Det absurda är att när Anna Kinberg Batra är som bäst har hon just fått sparken.

LÄS MER: Anna Kinberg Batra har lämnat Sverige

Är det synd om Anna Kinberg Batra? Egentligen inte. Alla som tar ett partiledarjobb år 2017 borde veta vad det innebär.

De känner till den hårda granskningen som media gör av deras person och privata liv. Har man det minsta lik i garderoben, gör de något olagligt eller för de en politik som ogillas måste de vara beredda på kritik. Inte bara med sociala medier finns det grindvakter, åsiktspoliser och en social mobb som gärna driver kampanjer.

Sist men inte minst konkurrensen och kritikerna inom det egna partiet. De interna maktstriderna är oftast de tuffaste. Kraven på lojalitet är hård, ledningen omger sig ofta med ja-sägare och kritiker brukar mobbas ut. Det hände med de moderater som hårdast opponerade sig mot decemberöverenskommelsen och en riksdagsman valde att gå över till SD. Det var den interna mobben som Anna Kinberg Batra nu själv råkade ut för. Makthavare som sett hur partiet rasar i opinionsundersökningarna och blir rädda om sina egna maktpositioner. Dessa personer är de farligaste fienderna.

Därför behövdes inte media när Kinberg Batra avsattes. Hon blev offentligt avrättad av sina egna.

LÄS MER: Risk för inbördeskrig i Moderaterna efter Kinberg Batras avgång

Trots de risker som finns med att vara en offentlig person och därmed allmänt villebråd väljer många att ta sådana uppdrag. Det är många som genom årens lopp har fått utstå den hårda behandlingen, Mona Sahlin, Håkan Juholt, Bo Lundgren och Cecilia Stegö Chlió för att nämna några. Anders Borg fick som före detta finansminister också erfara vad hans offentlighet medförde när han gjorde bort sig på en privat fest.

Helt klart lever vi i en ny tid när det gäller vad som är tillåtet när det gäller offentliga personer. Det fanns en tid när journalisterna bockade inför politikerna och bad ödmjukt om att få ställa en fråga. Respekten för makten var så stor. I dag ifrågasätter vi, kräver svar och kritiserar. Så ska det vara i en demokrati. Men när drevet är i gång är det inte lätt att vara bytet!
