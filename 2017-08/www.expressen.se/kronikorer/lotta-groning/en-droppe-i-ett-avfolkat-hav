En droppe i ett
avfolkat hav
Lotta Gröning

Beskedet kommer efter att Landsbygdskommittén tidigare föreslagit att 10 000 jobb ska flyttas ut. Det är givetvis bra med utlokalisering, men tyvärr löser den inte några större problem och dessutom är det viktigt att rätt myndigheter flyttas ut. Självklart spelar det också roll var de nya myndighetskontoren placeras. Flera av utlokaliseringarna sker till andra större städer, men det är på mindre orter som läget är mest akut. Sedan Arbetsförmedlingen beslutade att lägga ett nytt kundcenter i Lycksele med 100 nya jobb har intresset varit stort från arbetssökande från hela landet. När Polarforskningssekretariatet nu flyttar från Stockholm till Luleå är det högst 15 personer som flyttar med. De har redan 15 anställda utlokaliserade till Abisko. Det största ramaskriet lär bli att 120 tjänster på Strålsäkerhetsmyndigheten flyttas till Katrineholm. Där krävs att personalen flyttar med annars är hela flytten ansvarslös. Om så inte är fallet riskerar kärnkraftens tillsynsverksamhet att fullständigt haverera vilket innebär att Sverige omedelbart måste klappa igen varenda reaktor eftersom landet då inte kan fullfölja internationella åtaganden.



LÄS MER: Regeringen planerar utflyttning av myndigheter



Sedan 90-talet har det varit ett faktum att staten har centraliserat sina myndigheter till större städer och lämnat mindre orter. Anledningen är att trots att statliga myndigheter har ett regionalt ansvar har regering och riksdag satt ekonomin som övergripande mål. Lägg dessutom till tron på centralisering som en drivande kraft för utveckling och tillväxt. Det är ingen tillfällighet att vi fått en polisorganisation och ett rättsväsende som lämnat stora delar av landsbygden öde. Genom digitaliseringens utveckling har många myndigheter gjort bedömningen att servicenivån ändå kan uppfyllas. Statskontoret gjorde en utredning på regeringens uppdrag 2015 som visade att på mindre orter var kontakten med myndigheter viktigast, människor ville ha snabb handläggning. Det är knappast möjligt när Skatteverket och Försäkringskassan ofta har så långa telefontider att människor inte ens får ställa sig i kö. Därutöver har vi de statliga bolagen som exploaterar naturtillgångarna. När LKAB gjorde en rekordvinst 2012 på 14,8 miljarder gick nio miljarder direkt till statskassan alltmedan Kiruna släpade sig fram med en oljeplattforms ekonomi där många anställda tack vara en anpassad arbetsorganisation kunde långpendla till jobbet och betala skatten någon annanstans. I år har Vattenfall gjort miljarder i vinst men ingenting kommer tillbaka vare sig till Jokkmokk med sina elva kraftverk eller till staten eftersom vi alla nu tvingas betala ledningens dåliga brunkolsaffärer.

Landstingen har också ett stort ansvar och de högsta ropen på rättvisa och minskade klyftor kommer från att sjukvården centraliseras och tryggheten försvinner. Lägg till den stora omvandlingen av tillverkningsindustrin. Enligt Charlotta Mellander, professor i nationalekonomi vid Handelshögskolan i Jönköping, har över 320 000 jobb försvunnit sedan 1990. Mer lär det bli. Med det perspektivet är det lite svårt att dela Statsministerns och Civilministerns ohämmade entusiasm över 500 nya statliga jobb.

Utlokaliseringar till trots, klyftorna kommer inte att minska. Det är bra att regeringen i alla fall försöker tackla problemen. Vill de göra något radikalt som fungerar krävs att statens hela organisation och ekonomitänkande förändras.
