Ett drömmål, en jättetavla
och hårt ifrågsatta normer
Mattias Larsson

Det var en gräsmatta de skulle kunna servera på Noma, en grillspetskö som var 100 meter lång och ett möte så hett att till och med sommaren som aldrig kom stannade till i Trelleborg.

Det var den lilla skånska klubben mot den stora.

Det var två olika sätt att försöka närma sig allsvenskan och när matchen var över hade vi sett långt fler dimensioner än jag någonsin kunnat drömma om.

Det var på inget sätt några färdiga allsvenska lag vi så – men det var två spännande vägar att försöka bygga sig dit.

Trelleborg bygger som man alltid gjort när man tagit sig till allsvenskan.

Med en stor del av stommen – allt från tränare Winqvist via centrallinje (målvakt Johansson, mittback Blomqvist, innermitt Nilsson, anfallare Islamovic – fostrad i Malmö FF kompletterad med talanger från mindre ställen i Skåne (jag är speciellt förtjust i högerbacken Albin Nilsson från Hässleholm) jobbar TFF på precis samma sätt som alla andra gånger man tagit sig upp i allsvenskan.

För Helsingborgs IF är det annorlunda.

Dels för att kraven är större, men också för att plånboken inte alls matchar de kraven.

Men efter svackor i omgångar (BP och Dalkurd och första delen av augusti) ser det ut som att Peo Ljungs Helsingborgs IF är på väg att kanske börja sätta sig en smula.

Blott 16-årige Alex Timossi Andersson har den där unika kombinationen av sevärdhet och förmåga att få någonting gjort, Pär Hanssons trygghet har börjat sprida sig och även om han inte direkt syns som ett fyrverkeri på en nyårsnatt så är Johan Persson en jobbig och nyttig jäkel.

Max Svensson kom in och bröt mösten och när TFF mot slutet tog över igen så var det efter att Peter Larsson tvingats gå ur för bortalaget och hemmalaget satt in Mattias Håkansson och Johan Brannefalk.

Men framför allt var det en match präglad av mästerverk, tavlor och brutna konventioner.

Dino Islamovics mästerverk till 1–0 var delikat. Allt från det långa precisa utkastet från Marko Johansson, till Albin Nilssons djupledspassning och sättet Islamovic lurade Calle Johansson och Adam Eriksson innan han placerade in bollen i bortre burgaveln.

Marko Johanssons tavla när han i stället för att bara kliva fram och fånga Darijan Bojanics frispark skulle täcka till inspark men fick se bollen dimpa in innaför stolpen var av sådant slag att den aldrig kommer att försvinna från nätet.

Efter det tog HIF över. Bojanic och Abdu träffade virket, "Abdus var jag på, men man får köra en fuling med domaren ibland", sa Johansson som sedan räddade ett friläge från Max Svensson.

Andra halvlek hade det mesta ett derby ska ha. Det small, det skapade chanser och mest intressant av allt – det ställdes rent fotbollsfilosofiska frågor.

För allra hetast i ett stekhett derby blev det sedan domaren Nermin Cisic släppt ner bollen efter en avblåsning på HIF:s planhalva och Dino Islamovic – till skillnad vad vi så gott som alltid ser – slet till sig bollen och gick rakt till anfall.

TFF-tränaren Patrick Winqvist gjorde tummen upp och HIF-ikonen Pär Hansson var minst sagt upprörd efter matchen.

– Att deras tränare berömmer det är en skymf mot allt vad fair play heter, sa Hansson.

Winqvist sa:

– Jag kan försvara den situationen till 100 procent. Vi spelar varje gång vi har chansen, det finns ingen som helst anledning att ge bort någonting i en fotbollsmatch. Är bollen i spel så spelar vi, vi förväntar oss att motståndaren gör det samma.

Sedan pratade Winqvist om spelare som skriver oskrivna regler och normer som inte gynnar fotbollens bästa.

HIF:s tränare Per-Ola Ljung bad pressen fokusera på matchen i stället.

Men vad Winqvist sa var lika intressant som den härliga fotbollsunderhållningen.

Jag har inte helt bestämt mig.

Men när jag gick mot bilen i den av strålkastarna upplysta sensommarkvällen och kände doften av tång i mina näsborrar lutade jag åt att hålla med Winqvist.

Desto säkrare var jag på att striden om den allsvenska kvalplatsen kommer att leva länge än och både HIF och TFF kommer att vara med i kampen om den.
