Bilden är hemsk – och det är
förskolans förbaskade ansvar
Elisabeth Lindbäck

Barn som far illa väcker känslor.

På bara några timmar har Jannicas bild på sin 1,5 åriga pojkes rygg full av bitmärken från förskolan fått upp emot 10 000 kommentarer och lika många delningar på Facebook.

Det som hänt är jättehemskt.

Rent förfärligt.

Och självklart något som aldrig ska kunna hända.

Men inte för att välmående och väluppfostrade barn inte kan bitas.

Utan för att det faktiskt är förskolans – och alla dess vuxnas - ansvar att se till att det inte händer.



Jag mår illa när jag skummar genom kommentarsfältet till föräldrarnas inlägg. Vuxna människor, många själv föräldrar, skriver att ungen som bitit måste vara störd, att den jäveln ska stängas av/kastas ut och till och med hur man borde ge igen på barnet. Även föräldrarna ifrågasätts, vad har barnet för föräldrar? Hur kan det barnet ha det hemma?

Skuldbeläggande de luxe. Som dessutom riktas åt helskotta fel.



På sjukvårdsupplysningen, 1177.se, under rubriken ”När barn biter” står det:

”Att små barn biter sig själva eller andra är vanligt. Ofta beror det på att barnet ännu inte har lärt sig att uttrycka sig i ord, och bitandet blir ett sätt att ta kontakt och visa känslor. Små barn biter inte för att vara elaka eller besvärliga.”

Vidare går det att läsa att orsaken kan vara att barnen är glada, exalterade, nyfikna, trötta, arga och så vidare.



Det var inte längesedan jag själv hämtade på förskolan med en klump i magen över att få höra om min lillpåg hade bitit någon under dagen.

Och jag minns skammen och maktlösheten de gånger personalen pliktskyldigt meddelade mig att han bitit någon av sina kompisar.

Jag skämdes när jag mötte andra föräldrar i kapprummet. Funderade över hur de säkert förfasade sig över mitt hjärta när jag inte var där.

Och jag har hört mig själv stå på förskolan och bedyrat: ”Alltså, vi brukar inte bitas hemma”.



Men jag är också väldigt glad över att personalen gjorde klart för mig att det inte var något konstigt – samtidigt som de vidtog åtgärder så att det inte skulle hända något allvarligare. De såg till att han aldrig var ensam med de andra barnen och under vilan sov han i eget rum. Och med tiden hittade han förstås bättre sett att uttrycka sig på. Som alla barn.



Det är givetvis viktigt att en sådan här händelse uppmärksammas. För det är förskolans förbannade ansvar att sådant här aldrig får hända – och det är de som har brustit i detta ansvar. Om det sedan beror på för lite personal, otillräcklig utbildning eller ett individuellt misstag räknar jag med att förskolan redan skapat klarhet i. Och säkerställt att det inte kommer hända igen.

Men skuldbelägg aldrig barnen – eller föräldrarna (de skäms tillräckligt ändå kan jag meddela).
