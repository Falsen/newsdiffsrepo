Tisdag 22 augusti 2017
Dags för nästa steg, Rögle
Elisabeth Lindbäck

Det har inte slagit gnistor om Rögle fyra matcher in på försäsongen.

Förlust mot allsvenska Tingsryd, nollade av Örebro och nytt nederlag mot Köln – som Örebro för övrigt spöade med 5-1 häromdagen.

Men det är försäsong.

Och resultaten betyder nada noll inför det som komma skall.

Intressantare är att blicka framåt och bestämma vilka krav man kan ställa på Rögle.



Rögle klarade av vårens kvalspöke och spelar i SHL för tredje raka säsongen, vilket inte har hänt sedan mitten av 90-talet.

Nu är det dags för nästa steg.

Slutspel?

Ja, eller laget ska i alla fall vara med och slåss om en slutspelsplats in i det sista.

Allt annat är underkänt.



Anders ”Masken” Carlsson gör sin femte säsong som sportchef i Rögle.

Efter att ha satsat på kontinuitet under den gångna säsongen står han nu med ett nybygge.

Ett bygge som inte hade plats för klubbikonen och kulturbäraren Christopher Liljewall längre.

Ett bygge som innehåller få egna produkter.

Och ett bygge som består av nio importer – flest av alla SHL-lag.

Dessutom med en ledarkonstellation som förändrades ifjor när Magnus Bogren och Mikael Gath fick lämna till förmån för Roger Hansson och Patrik Ross.

Inget av detta behöver vara fel.

Tvärtom visade ”Masken” på mod och en nödvändig osentimental förmåga när han inte förlängde med Liljewall- baserat på en tanke om att han inte platsar i laget.



Men det ställer också högre krav på sportchefen.

Att bara hänga kvar tredje året i rad räcker inte med den här strategin.

Anders ”Masken” Carlsson har värvat ihop ett lag som behöver göra klubbens seglivade historia som jojo-lag till just historia för att det inte ska bli underkänt.

Och visa uppstickare som Karlskrona och Mora att man är ett etablerat SHL-laget.



Därmed inte sagt att det blir en enkel uppgift.

Att SHL är jämnare än någonsin är en lika sliten klyscha som att alla spelare är bättre tränade än någonsin när försäsongen drar i gång.

Men så känns det.

Det kommer vara tajt i nedre delen av tabellen.

Det är pyttesmå marginaler för att köra klyschrace.

Men det är också en högst resultatbaserad sport att förhålla sig till.



Rögle kan inte med rådande trupp låta sig begränsas av en självbild som jojo-lag.

Det tror jag inte ”Masken” är nöjd med heller.

Det är dags för Rögle att lyfta under Anders "Masken" Carlssons ledning.
