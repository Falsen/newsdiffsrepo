Journalistik är på liv och död
Csaba Bene Perlenberg

Journalisten Kim Wall är död. Köpenhamnspolisen bekräftade under onsdagsmorgonen det som många fruktat alltsedan de första nyhetsrapporterna om den försvunna danska ubåten började florera. Vad som har hänt under färden med uppfinnaren Peter Madsen återstår att utreda i detalj. Nu återstår en ordentlig förundersökning, åtal och en rättegång.



Kim Walls öde är en på alla sätt och vis förfärande historia som rullats upp inför mer eller mindre öppen ridå för hennes anhöriga och vänner. Mardrömmen är total.



Kim Wall dog som hon levde: Mitt i sin journalistiska gärning. Väl berest och nyfiken rapporterade hon från platser som de flesta aldrig kommer att besöka. Hennes uppdragsgivare har inkluderat några av världens största medietitlar: New York Times, Guardian, Vice, South China Morning Post, Harpers och Foreign Policy. I juli publicerades hennes reportage från kommunistiska diktaturen Kubas huvudstad Havanna i Harper's Magazine, ett fascinerande reportage om hur människor på den ofria ön kringgår en förtryckande kubansk censur för att konsumera TV-program, medier, nyheter och litteratur på den svarta digitala marknaden. I en särdeles sardonisk uppsnappad kommentar frågar hon ett intervjuobjekt om vilka kubaner som inte efterfrågar den så kallade "El Paquete Semana", "Veckopaketet" med det senaste från omvärldens medier och underhållning. Svaret: "Castrofamiljen behöver inte det. De har ju satellit-TV".



Det kom att bli ett av hennes sista publicerade reportage.



Kim Walls journalistiska gärning tydliggör en grävande och berättande reporters grunduppdrag: Att åka dit berättelsen är och rapportera om det. Tyvärr är Kim Walls arbetsrelaterade död inte unik. Under 2016 dog 115 journalister världen över, mitt under pågående arbete, enligt rapporten Killing the Messenger av News Safety Institute vid Cardiff School of Journalism. Hela 27 journalister mördades i sprängdåd, bland annat i januari 2016 då åtta journalister mördades i Afghanistan av en självmordsbombare. I Mexiko mördades tolv journalister till följd av deras rapportering om den organiserade brottsligheten och den omfattande korruptionen. En ökning av journalistmord inträffade i Indien med hela sex reportrar som mördades på grund av sitt arbete. Siffror från organisationen Reportrar utan gränser visar att minst 74 journalister mördades under 2016.



Även olycksrelaterade dödsfall förekom: I slutet av året dog nio journalister i samband med att ett ryskt militärflygplan kraschade. Dessförinnan omkom hela 20 journalister då det brasilianska fotbollslaget Chapecoenses flyg kraschade utanför Medellin.



Samtidigt pågår omfattande försämringar för pressfriheten och journalisters möjligheter att rapportera om orättvisor, förtryck och korruption i omvärlden. Inte minst i Turkiet har journalister fängslats en masse. För närvarande sitter den turksvenska journalisten Hamza Yalcin fängslad i Spanien på grund av att Turkiet vill lägga vantarna på honom.



Kim Walls och många andra journalisters orättvisa öde påminner oss om att journalistik är på liv och död. Värt att påminna om i tider då det finns krafter som försöker utmåla journalister som fega, tystade och mörkande. Att fortsätta rapportera är att protestera. Kim Wall lever vidare genom sina reportage. Läs dem.



Csaba Bene Perlenberg är fristående kolumnist på Kvällspostens ledarsida.
