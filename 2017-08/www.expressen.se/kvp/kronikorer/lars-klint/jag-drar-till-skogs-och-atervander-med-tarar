Jag drar till skogs och
återvänder med tårar
Lars Klint

Jag sitter på en stubbe och plitar ner funderingar som väcks där intill den svarta västmanländska tjärnen. Jag tar en kopp kaffe ur termosen, men lunchpaketet får vänta ytterligare någon timme. Det är vindstilla, solen står högt. Jag har inga problem att avstå från ett dopp. Vattnet är iskallt.

Jag vill få ordning och perspektiv på det myller av tragedier, dårskaper, konflikter och outtröttligt käbbel som tornat upp sig i omvärlden. I närmiljön. I mitt eget huvud.

Det går naturligtvis inte. Jag försöker bena upp en del personliga problemområden och gnisslande relationer. Jag blir inte ett dugg klokare. Men luften är frisk och utsikten gåtfullt äventyrlig och vacker. Det gör gott.

Den näst sista rubriken jag mötte på dataskärmen innan jag lämnade civilisationen rörde krisen inom moderaterna och de allt taktfastare ropen på Anna Kinberg Batras avgång.

Som om något i det partiet med alla dess underliggande motsättningar skulle bli bättre med en ny partiledare. I alla fall inte om man ser till kompetens och substans.

AKB är intelligent, påläst, skötsam, ärlig, hängiven den moderata ideologin, oerhört flitig och plikttrogen. Privat sägs hon dessutom ha humor.

”Hon är otydlig”, säker kritikerna. Vad mer då? Jo, det som är näst intill förbjudet att uttrycka, puts och kosmetika: AKB saknar karisma, utstrålning, ett tv-mässigt utseende. Hon överraskar inte. Hon flörtar inte. Hon väcker föga engagemang. Moderatanhängare är otåliga och krävande. Opinionssiffrorna störtdyker. Drevet går.

Ytan håller inte och då slängs hela investeringen bort. Inte så smickrande för partiarbetare och väljare. Inte heller för politiken i stort eller för demokratin. Men sådan är nu verkligheten.

Vidlyftigt och ansvarslöst svävar tankarna där på stubben. Vidare till nya obegripligheter kring den amerikanske presidenten. Hur är han möjlig?

Jag travar på. För en gångs skull den här tiden på året är skogarna runt Uttersberg tomma på svamp. Jag hittar i alla fall inte särskilt många.

Jag kan lugnt ägna mig åt att beta av den ena katastrofen efter den andra. Det är liksom meningen. Ett mentalt reningsbad i vildmarken. Det rensas upp i kaoset för att ge plats för mer konstruktiva och ljusa bilder.

Men en katastrof går inte att bearbeta, sortera bort eller lägga undan. Kim Walls fasansfulla öde. Identifieringen av henne var den sista nyhet jag tog del av innan jag gav mig ut i skogen på onsdagsmorgonen. Så ofattbart grymt och sorgligt.

Jag har läst flera av Kim Walls fantastiska reportage, men jag kände henne aldrig. Jag har bara träffat henne som bebis i famnen på en mycket stolt pappa.

Smärtan och medkänslan för hennes familj följer mig resten av heldagsutflykten, in i skymningen. Jag tar hjälp av kompassen för att säkra återvägen till bilen. Jag hamnar åtminstone på rätt grusväg, en knapp kilometer från utgångspunkten.

Tårarna rinner fortfarande när jag sätter mig bakom ratten. Inte direkt befriad. Men något närmare det som är viktigt.
