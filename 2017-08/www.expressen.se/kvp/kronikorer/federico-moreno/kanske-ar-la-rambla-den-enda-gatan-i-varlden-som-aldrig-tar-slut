Tisdag 22 augusti 2017
Kanske är La Rambla den enda
gatan i världen som aldrig tar slut
Federico Moreno

Strax utanför den älskade och nu skadade ramblan, promenadstråket i Barcelona där minst 13 personer dödades i ett misstänkt terrordåd och över 100 skadades, går två unga tjejer med en flagga.

Den fladdrar i den varma vinden.

Det är regnbågsflaggan de håller i hand.

Hundratals, tusentals människor i alla åldrar går med nästan överdrivet bestämda steg mot ramblan. Eller åtminstone de platser som inte spärrats av.

Överallt är det fullt av sammanbitna poliser.

De för i väg motorcyklar, kollar bakluckor och går igenom turisters väskor noggrant utanför hotellen.





På flygplatsen väntar en del resenärer förgäves på förbokade taxibilar. Vägkontrollerna, som utförs av tungt beväpnad polis, är många och sinkar trafiken med minst någon timme.

Vid ramblan går en del människor med knutna nävar.

Målmedvetet. Mot torget Plaza Catalunya där en tyst minut ska hållas.

De ser trotsiga ut snarare än arga.

– De har ryckt bort den här stadens glädje, säger Barcelonabon Hassan Shahroz och suckar tungt.

Efter attacken på ramblan och nattens attentat i Cambrils sydväst om Barcelona där minst en person dödades och flera skadades när de blev påkörda av misstänkta terrorister som bar bombbälte när de sköts ner av polis, är känslan att vad som helst kan hända.

När som helst.

Sårbarheten blottad.

På Plaza Catalunya hålls den tysta minuten.

För offren. För världen som ryms i de människor som dagligen går på gator som La Rambla, som Drottningtorget.





För att attentaten visar att det våldsamma föraktet mot olikheter angår alla. Från Charlottesville till Stockholm till Barcelona.

La Rambla har fått sitt namn efter ett arabiskt ord som betyder flodbädden.

– Jag måste erkänna att jag var rädd när jag gick ut i dag. Framförallt för hur folk skulle bemöta mig, som är muslim och går till moskén. Men folk är lugna, respektfulla, säger Hassan Shahroz.



LÄS MER: Senaste nytt om terrordådet i Barcelona



Han ser tyst på den flod av olika människor från världens alla hörn som passerar oss.

– Den här staden är en stor smältdegel. Många i Europa vill säkert ha ut muslimer. Men folk vet att människor med invandrarbakgrund levt här länge utan att något sådant här hänt. Det här är på grund av Daesh, inget annat.

Den tysta minuten blir kort.

”No tinc por”, skanderar folket. Vi är inte rädda.

Kanske är La Rambla den enda gatan i världen som aldrig tar slut.
