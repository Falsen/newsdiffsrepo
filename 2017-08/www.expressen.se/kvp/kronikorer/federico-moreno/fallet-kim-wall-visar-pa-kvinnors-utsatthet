Fallet Kim Wall visar på kvinnors utsatthet
Federico Moreno

Platsen är ett naturskyddsområde med en lång cykelväg där hundratals sportcyklister dagligen susar förbi. En av dem gjorde kroppsfyndet i måndags och larmade polisen.

När fotograf Christian Bladh och jag pratade med cyklister och boende i närheten av platsen slogs jag av några saker:

Flera av männen pratade gärna närmast imponerat om Peter Madsen. Denne ”self made man” som utan pengar eller utbildning lyckats skjuta upp raketer och tillverka fungerande ubåtar. Männen uttryckte ilska över de saker han misstänks för men även en slags respekt och nyfikenhet.

Kvinnor vi pratade med uttryckte något helt annat. För kvinnorna är Kim Walls död ytterligare ett fall som visar på kvinnors utsatthet. När de pratade om Madsen gjorde de genast referenser till våld mot kvinnor och till kända, danska kvinnomördare.



LÄS ÄVEN: Kanske är La Rambla enda gatan i världen som aldrig tar slut



Kopplingen till våldet mot kvinnor skrev Britta Svensson om i en läsvärd text när Kim Wall ännu var försvunnen.

Det är värt att komma ihåg att vi ännu inte vet exakt vad som hände i ubåten och att Peter Madsen inte är fälld. Men bara det att det är han sitter häktad och hon som är död, inte vice versa, gör förstås att man kan drar paralleller till våldet mot kvinnor.

Att Madsen först sa att han låtit Wall gå i land, att han troligtvis sänkte sin egen ubåt och att journalistens kropp har spår som visar att någon försökt se till att den inte flöt upp igen, är viktiga detaljer både för hur allmänheten reagerar och för själva utredningen.

De gånger jag skrivit om våld mot kvinnor har ämnet ofta slutligen hamnat i skuggan av andra politiska debatter.

När jag granskat kvinnors utsatthet i miljonprogrammen har en del vänsteraktivister tyckt att jag överdrivit eller gagnat rasister.



LÄS ÄVEN: Fallet Kim Wall: Detta har hänt



När jag skrivit om det våld kvinnor utsätts för i andra delar av samhället har troll och högerextremister lobbat för att vi i stället bör fokusera på invandrare.

Alldeles för ofta hamnar kvinnors situation ur fokus.

I det här fallet, Kim Walls död, har uppmärksamheten varit stor i hela världen. Mycket har dock länge handlat om den excentriske Peter Madsen.

Delvis för att många medier först inte gick ut med Kim Walls identitet. Delvis för att det finns många frågetecken och det gäller att kartlägga och granska den person som är vid liv och häktad. Men säkert är också en av orsakerna Madsens excentriska personlighet som fascinerar, framför allt män.

Nu på sistone har Kim Wall uppmärksammats för den hon var och för sitt livsverk. Expressen publicerade tidigt en viktig text som en av hennes vänner skrev.

Alla journalister som vill göra ett riktigt journalistiskt arbete, där vi undersöker saker på plats, har ett jobb som medför risker.

Senaste tio åren har minst 850 journalister runtom i världen mördats.

I Sverige är kvinnliga journalister de som utsätts för mest hat och hot.

Jag önskar att våldet mot kvinnor, det som ständigt pågår, väckt samma intresse och fått samma fokus som fallet med misstänkte Peter Madsen.
