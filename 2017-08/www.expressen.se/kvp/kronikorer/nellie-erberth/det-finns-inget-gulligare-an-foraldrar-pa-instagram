Det finns inget gulligare
än föräldrar på Instagram
Nellie Erberth

Vi lever i apparnas tid, i min umgängeskrets ska helst allt dokumenteras och visas upp. Har ingen sett en bild på dig på en förfest på väg till Etage (Malmös värsta ställe) så har det inte hänt. Eller så är du inte feminist på riktigt, om du inte skiter i att ha kläder på dig på dina bilder.

Det finns en riktigt rolig grej på Instagram som aldrig sviker; föräldrarna.

Jag minns tydligt när mina föräldrar skullle ”vara med i svängen” och skaffa Instagram. Först var det diskussionen angående namnet – det är lite för ”out there” att heta sitt vanliga namn väl? Min pappa bestämde sig slutligen för att ta de första bokstäverna i hans förnamn, och de första i efternamnet och slå ihop. Sanslöst briljant, tyckte han. Jag och mina bröder fnissade i smyg och blev alldeles varma i själen när vi långsamt men pedagogiskt förklarade hur man manöverar sig på appen.

Efter ett tag blev mina föräldrar rutinerade, och de hade redan hunnit följa samtliga mina vänner, lägga upp tre-fyra bilder på ungefär samma sak och fråga ”Nellie, passar det här filtret till den här bilden eller?”. Det var inte helt lätt att få till det där med hashtags, men nu efter några år skulle jag nog våga påstå att de har fått koll på det…

De som får mest uppmärksamhet på mina föräldrars instagram är, förutom några kajaker och lite betonggjutning, jag själv och mina två storebröder. Vi får nästan oförtjänat mycket uppmärksamhet, lite som att vi blir belönade för att vi kommer hem och äter middag. Det verkar vara helt oundvikligt att – så fort någon blir förälder, så ska även de sociala medierna följa med i förändringen. Eller följa med, det är kanske nästan viktigast att flödet i Instagram bevisar att man är förälder – finns ungen ens om den inte syns på Instagram?

Mammor till små barn är den mest utsatta gruppen på Instagram – och de är utsatta av andra mammor. Flera gånger har jag bläddrat förbi kommentarer om att ”ekologisk barnmat är bättre”, eller ”låter du ditt barn leka själv på balkongen”. Att vara polis på Instagram är nästan lite för enkelt, speciellt när det handlar om att påpeka någon annans uppfostran.

Nu för tiden är inte Facebook och Instagram vår plats längre – föräldrarna har stormat in med sina lite för ärliga kommentarer, sina femton bilder från samma fest och det senaste projektet i trädgården. Vi är bortjagade och flyttar i stället till nya ställen – var det är just nu tänker jag inte avslöja här, så dum är jag inte.

Men, vi stannar så klart ändå kvar på både Facebook och Instagram. För vi vet ju hur ledsna ni blir om vi glömmer gilla en bild, eller om vi missar en snitisig ordvits i bildtexten. Hur ni bara vill vara hjälpsamma när ni taggar oss i videor på Facebook, eller att ni bara är stolta när ni skryter och lägger upp inzoomade bilder på oss (som vi sällan får godkänna).

Sen finns det en anledning till – och det är att det inte finns någonting som är gulligare, än just föräldrar på Instagram. Så ta ni vår plats – fyll den med cyklar, båtar och gräsklippare. Jag följer er med nöje.
