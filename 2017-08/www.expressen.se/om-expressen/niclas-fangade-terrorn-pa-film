Niclas fångade terrorn på film
Kevin Carlsson

Niclas Carling hade bara varit i Stockholm i drygt 25 minuter när lastbilen, med terroristen Rakhmat Akilov bakom ratten, mejade ner allt i sin väg. Vansinnesfärden längs Drottninggatan startade på Adolf Fredriks kyrkogata och slutade cirka 500 meter längre ner när lastbilen kraschade in i Åhléns City.

Niclas Carling befann sig mitt i händelsernas centrum när lastbilen kom framrusande. Han hade sinnesråd att plocka fram kameran. Filmen är månadens bild i Expressen i april.

Förstod du allvaret i situationen då?

– Nej, det gjorde jag inte. Vad jag förstod var det någon som var full eller att någon hade snott den här lastbilen och hade ingen tanke om terrorbrott. Men när jag ser att han började köra mot människor fattar jag att det är något helt annat.

Efter att han insett allvaret försökte han springa ifatt lastbilen och stoppa den.

Vad kommer du ihåg mest från dagen?

– Paniken, all sorg och alla människor.

I attacken dödades fyra personer och 15 personer skadades. 39-årige Rakhmat Akilov står åtalad för terroristbrott.
