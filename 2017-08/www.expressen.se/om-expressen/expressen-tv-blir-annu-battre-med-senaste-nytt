Expressen TV blir ännu
bättre med Senaste Nytt
Heidi Hendersson

Expressen TV har fler än tio miljoner strömstarter per vecka och sänder live från 06 till midnatt varje dag, året runt.

Med den nya satsningen ”Senaste nytt” får tittarna en ny start på dagen med två programledare i studion, tidningssvep varje kvart och en summering av vad som sker.

– Formatet är rappt och vi går snabbt och fokuserat från ämne till ämne, för att ge tittarna en bra helhetsbild över nyhetsläget i Sverige och världen just nu, säger Expressen TV:s chef Bella Levy.

“Senaste nytt” sänds varje morgon mellan klockan 06 och 10, med ett renodlat nyhetsfokus.

– Det kommer inte att finnas en rykande stekpanna eller gullig hund i sikte när vi sänder.

LÄS MER: Senaste nyheterna på Expressen TV

Det bjuds förstås också på väder, sport och nöje, men fokus ligger, såsom namnet antyder, på senaste nytt.

– Våra tittare kommer in via mobilsajt eller app och förväntar sig att vi ska ge de senaste och mest aktuella händelserna, kort och okomplicerat, berättar Bella Levy.

Programledare är Hannes Nelander, Anna Herdenstam och Tess Ulander, som guidar tittarna genom de mest aktuella händelserna.

– För mig är det en självklar del i arbetet att alltid vara först med det senaste. Med det nya morgonprogrammet kommer vi att öka möjligheten att alltid ge tittarna senaste nytt om de händelser som påverkar våra liv och vår vardag, säger programledaren Anna Herdenstam.

Det nya formatet är ett sätt att anpassa sig efter vad konsumenterna vill ha.

– Allt fler tittar på oss i sina mobiler därför ställs också nya krav på oss som nyhetsförmedlare och därför har vi byggt programmet efter vad våra läsare och tittare efterfrågar. Intresset för nyheter minskar inte men konsumtionen av nyheter förändras kraftigt. Och där måste vi vara med, säger Hannes Nelander.

– ”Senaste Nytt” har ett starkt nyhetsfokus och ett raskt tempo vilket gör att du hinner uppdatera dig på morgonens viktigaste nyhetshändelser, säger programledaren Tess Ulander.
