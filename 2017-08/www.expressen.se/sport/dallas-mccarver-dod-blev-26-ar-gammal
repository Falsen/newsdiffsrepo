Dallas McCarver död – blev 26 år gammal
Carl-Fredrik Eriksson

Dallas McCarver var en av världens mest berömda bodybuilders och gick under smeknamnet "Big Country".

TMZ har pratat med hans flickvän Dana Brooke, som också är bodybuilder och wrestler, och hon berättar att McCarver hittades död under måndagen.

– Det sista han sa var "jag älskar dig. Hej då", säger Brooke till sajten.

Enligt TMZ ska Dallas McCarver har satt i halsen och kvävts till döds.

I mars tidigare i år kollapsade bodybuildern i samband med 2017 Arnold Classic Australia men hade sedermera sett ut att vara på bättringsvägen.

Enligt flickvännen finns det inga brottsmisstankar eller tecken på att McCarver ska ha skadat sig själv. Han hade tränat som vanligt tidigare under dagen.

Dallas McCarver slog igenom som 21-åring och skördade framgångar på den stora scenen. 2016 slutade han åtta i tävlingen "Mr Olympia" – vilket är den största tävlingen du kan delta i som bodybuilder.

Dallas McCarver blev 26 år gammal.
