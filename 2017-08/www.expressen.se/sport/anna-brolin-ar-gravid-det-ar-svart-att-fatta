Anna Brolin är gravid:
"Det är svårt att fatta"
Carl-Fredrik Eriksson

Anna Brolin har sedan tidigare ett barn tillsammans med sin make Jesper Rodhborn.

Men i början av nästa år blir det dubbelt så många barn i familjen när paret väntas få sitt andra.

– Vi är jättelyckliga förstås. Det är lite svårt att fatta och greppa det så här i början men vi är jätteglada, tacksamma och lyckliga, säger Anna Brolin.

TV4-programledaren berättar att hon vetat om det sen i slutet av våren, och var därmed gravid under både fotbolls-EM och friidrotts-VM där hon jobbade för TV4:s räkning.

– Jag mådde dåligt i början men aldrig när jag var borta. Det är klart att det är en tuff period men det är oavsett tillstånd skulle jag vilja säga, säger hon.

Paret har sedan tidigare sonen Elton som hunnit bli två år gammal.

– Vi försöker förklara men han är två år gammal. Jag vet inte riktigt hur mycket han kan ta in av det, men vi får jobba med pedagogiken och tala om att det kommer en till som vill slåss om uppmärksamheten, säger Anna Brolin.

I dag har programledaren lite lugnare schema efter den hektiska sommaren med dubbla mästerskap i Europa.

Men hon spelar samtidigt in "Biggest Loser VIP". Anna Brolin berättar att hon i samband med den första graviditeten fortsatte jobba tills att hon gått två dagar över tiden.

– Vi får se hur det blir den här gången, men så länge man mår bra och är pigg så kan man köra på som vanligt.

– Det ska bli jättekul. Vi känner oss verkligen privilegierade, säger hon.
