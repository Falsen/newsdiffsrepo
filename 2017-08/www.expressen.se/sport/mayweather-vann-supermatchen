Mayweather vann supermatchen
Anne-Sofie Näslund

Boxningslegenden Floyd Mayweather, 40, hade allt att förlora när han gick med på att möta MMA-mästaren Conor McGregor, 29, i vad som har kommit att vi en av historiens mest uppmärksammade boxningsmatcher.

Matchen har fått kritik på förhand för att handla mer om pengar än om sport och de båda kämparna har enligt uppgifter tjänat flera miljarder kronor på matchen.

Trots det så riktades hela världens ögon mot matchen när den avgjordes tidigt i morse.



LÄS MER: ”Planen var att avsluta honom”



Irländska McGregor, som gick sin första proffsboxningsmatch någonsin, förvånade alla med att vara den starkare av de båda i inledningen av matchen. Han fick in flera bra slag – innan energin började tryta.

Därefter var det Mayweather som hade övertaget och i tionde ronden bröt domaren matchen för teknisk knockout.

Amerikanen tog därmed sin 50:e raka seger – och är fortsatt obesegrad.

– Han är mycket bättre än jag jag trodde att han skulle vara. Han var ett tufft motstånd, men jag var den bättre mannen i kväll, säger Mayweather.

Han erkänner att han höll tillbaka i början av matchen för att fansen skulle få en så bra show som möjligt.

– Kom ihåg att jag sa att den här matchen aldrig skulle gå hela vägen (till tolv ronder). Vi lät det ta tid, men vi visste vad vi gjorde, säger han.

– Boxningens rykte var på spel och jag gav fansen vad de ville se, och jag var skyldig det efter matchen mot Pacquiao. Jag skulle inte backa ur och jag levererade.



LÄS MER: Svensken betalar en miljon – för en biljett



Conor McGregor var inte nöjd med matchens avslut. Han menade att man hade kunnat fortsätta i två ronder till.

– Jag önskar att vi fått veta vad som skulle ha hänt efter tionde ronden, säger han.

Han fann sig dock snabbt i situationen och tog tillfället i akt att hylla sin motståndare.

– Man får ge det till honom, det här är vad som kommer efter 50 proffsmatcher. Han är inte särskilt snabb, han är inte så stark, men han är verkligen samlad. Jag njöt av det, jag hoppas ni också gjorde det. Det var en kul fight., säger irländaren.

På frågan om vad han gillar med boxning jämfört med MMA så är svaret glasklart.

– Checken! Checken var inte dålig.
