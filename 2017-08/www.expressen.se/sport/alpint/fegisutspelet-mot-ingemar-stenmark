Fegisutspelet mot Ingemar Stenmark
Petter Landén

Under sin karriär nådde Ingemar Stenmark enorma framgångar. Han vann totalt 86 världscupstävlingar (flest någonsin) och tog dessutom två OS-guld, trots att han stoppades från att tävla i Sarajevo 1984.

Men när sajten Skiracing.com rankar de främsta alpina skidåkarna genom alla tider blir Stenmark femma. Lindsey Vonn toppar listan, följd av Marc Girardelli, Bode Miller och Annemarie Moser-Proell.

Upphovsmannen till rankningen, Scott Lyons, skriver i sin motivering att även om han var ett enormt fan av svensken så finns det saker som gör att han inte kan klassas som den främsta någonsin.

Det är att slalomspecialisten Stenmark inte vågade tillräckligt i de alpina fartgrenarna, främst då störtloppet.

För att underbygga sin åsikt hänvisar Lyons till Hahnenkammrennen i Kitzbühel. Banan, som kallas "die Streif" anses av många vara världens farligaste störtloppstävling.

Stenmark ställde upp i störtloppet där endast en gång i sin karriär, 1981, i jakt på världscupspoäng. Det slutade med en 34:e plats, 10,72 sekunder bakom vinnaren.

"När du ser Stenmark ta en lugn promenad ner för "die Streif" så vet du att han inte är den största någonsin", skriver Lyons.

Det här återkommer när Lyons motiverar att Girardelli är näst bäst någonsin.

"Vänta, bara 46 vinster och inga OS-guld? Hur kan han vara före Stenmark. Fortsätt gråta, ni som ursäktar Stenmark. Girardelli vann i alla alpina discipliner", skriver han.

Lindsey Vonn blev väldigt glad över att sajten utnämnde henne som bäst någonsin.

Anja Pärson rankades som nummer åtta genom tiderna av Lyons.
