Bytte till Sverige –
gör nu supersuccé
Sebastian Mattsson

Det svenska alpinlandslaget fick en oväntad förstärkning inför den kommande OS-säsongen.

I juni meddelade skidförbundet att den franska talangen Estelle Alphand, 22, har valt att byta landslag – från det franska till det svenska.

– Det är roligt att Estelle känner sig hemma i och vill tävla för Sverige. Estelle kommer med detta att komplettera det alpina landslaget där hon kommer ingå i träningsgrupp 2 inför säsongen 2017/2018, sa Tommy Eliasson Winter, alpin chef i ett pressmeddelande.

Och svenska landslaget har snabbt fått bekräftat att man har rekryterat en supertalang. I natt svensk tid tog Alphand sin andra seger i Australien/Nya Zeeland-cupen.

Alphand noterade bästa tid, 48.13, i första åket, och 47.28 i andra räckte för att ta hem totalsegern framför norskan Mina Fuerst Holtmann.

Resultatet innebär att Alphand är rankad 114:e åkare i världen.

– Slalom har varit tufft för mig, men det var en väldigt fin bana och snön var hård. Det här är första gången jag är på Coronet Peak och jag tycker om att åka här, säger Alphand till nyzeeländska Stuff.

Estelle Alphand är dotter till den förre franske alpinstjärnan Luc Alphand som vann den totala världscupen 1997 och tog hem VM-bronset i slalom 1996. Under sin aktiva karriär träffade han sin svenska fru Anna-Karin och tillsammans har de barnen Estelle, Nils och Sam, där de två förstnämnda satsar på den alpina skidåkningen.

Den 22-åriga Estelle Alphand tog fyra medaljer under ungdoms-OS i Österrike 2012: Guld i super-G, silver i storslalom och kombination och brons i lagtävlingen
