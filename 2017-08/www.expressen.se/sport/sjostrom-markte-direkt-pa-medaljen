Sjöström om den
märkliga detaljen
Pontus Weinemo

Sarah Sjöström är nyligen hemkommen från touren Mare Nostrum vid Medelhavet.

Där visade hon att satsningen efter OS i Rio de Janeiro har gett resultat. Träningen som mer varit inriktad på frisim och sprint har gjort att hon inför VM i Budapest är överlägsen världsetta på fyra distanser.

– Jag hade inte tänkt att jag skulle vara så bra redan i år, säger hon.

OS blev en stor succé för Sjöström. Ett guld, ett silver och ett brons har hon tagit med sig från Brasilien – och precis som för många andra har hon redan nu märkt att det inte var den bästa av kvalitéer på medaljerna...

– OS-guldet har inte flagnat, men bronsmedaljen gjorde det direkt. Det blev mycket repor när jag skulle ta medaljbilderna efter tävlingarna, säger hon.

Det var i slutet på maj som den amerikanske OS-brottaren Kyle Snyder uppmärksammade medaljmissen.

Då hade över 100 personer lämnat in sina medaljer till internationella olympiska kommittén, för att få nya – hela – medaljer. Arrangören räknade på att mellan sex och sju procent hade fått skador på sina medaljer.

– Det vanligaste problemet är att utövare har tappat dem eller varit vårdslösa, och då har lacken försvunnit och de har rostat eller fått en svart fläck, sa OS-talespersonen Mario Andrada till AP då.

Sarah Sjöström tog med sig tre medaljer och en ny satsning från OS i Rio de Janeiro. Guldmedaljen har hon lagt på en speciell plats hemma, även om hon inte beundrar den så ofta.

– Jag kollar inte på den så ofta, men jag vet precis var jag har den, säger hon.

Innan VM ska Sjöström delta i SM-veckan i Borås 2017.

Stjärnan är anmäld till sex individuella grenar under veckan, som startar den 30:e juni.

Under SM-veckan i Borås 2017 tävlar Sjöström bland annat i 50 meter fritt, 50 meter fjäril och 100 meter fritt och 100 meter fjäril. Sjöström har världsårsbästa på samtliga distanser.

Läs en längre intervju med Sarah Sjöström i morgon, onsdag.
