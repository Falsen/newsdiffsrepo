Helena Ekholms nya
drömliv – sa upp sig
Julia Navrén

Helena Ekholm är en av Sveriges mest framgångsrika skidskyttar genom tiderna med flera VM-medaljer, ett Jerringpris och utmärkelsen som årets idrottskvinna 2009 på Idrottsgalan på sin meritlista. För fem år sedan avslutade hon sin karriär som elitidrottare, och nu njuter hon av livet som motionär.

– När man är i elitträning och följer ett strikt träningsprogram tänker man ju ingenting utan gör bara vad tränaren säger. Som motionär kan man välja lite mer själv, är det en dag när de regnar åker jag inte ut och åker rullskidor till exempel.

"Jag sov extremt mycket, åt extremt mycket, tränade extremt hårt och undvek folksamlingar, småbarn och förkylda människor p.g.a. bacillskräcken", skriver Ekholm på sin blogg.

Direkt efter karriären hade hon ett jobb som revisor, nu har hon sagt upp sig och startat en egen verksamhet som personlig tränare. Förutom möjligheterna att själv välja vad hon ska träna känner Ekholm även att hon numera kan träna för att få energi snarare än att göra av med den.

– Framför allt sedan jag fick barn är träningen ett andningshål. Min äldsta dotter Moa som är fyra år har fortfarande inte sovit en hel natt. Att få så lite sömn när man är aktiv skulle inte funkat. Jag är inte den personen som skulle kunna lämna över allt ansvar till min man och sen gå och lägga mig någonstans där jag inte hör henne, säger Ekholm.

Många behöver mål för att komma i gång med träningen, gäller det dig också?

– Mest tränar ju bara för att det är kul och skönt, men några mål vill jag ändå ha. I sommar så sprang jag ett fjällmaraton på 27 km och det har varit målet hela våren och sommaren. Jag ska åka nattvasan med min lillasyster så nu har jag det att träna för. Målet är att genomföra det på ett bra sätt så det blir roligt och inte plågsamt, säger Ekholm.

Känns de tufft att inte nå samma resultat när du tränar som du gjorde tidigare?

– Ja lite, jag märker ju att om jag planerar att tävla eller någonting så väljer jag ju inte samma tävlingar som jag sprang när jag var aktiv utan väljer hellre nya saker. Då har jag inget att jämföra med sedan tidigare, säger Ekholm.



LÄS OCKSÅ: Historiska fuskarens nya liv – bröt ihop när hon avslöjades.
