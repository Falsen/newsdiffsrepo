"Jag var försiktig och blyg när jag var yngre"
Axel Pileby

Sedan många år tillbaka finns det en tävling som heter "Gissquiz".

Tävlingen är enkel.

Det gäller att tippa rätt programledare i SVT:s Sportnytt, SVT:s regionalnyheter och TV4:s Sporten.

Maximal poäng är fyra - men då gäller det att SVT:s Mats Nyström jobbar och att man tippar rätt på hans inledningsfras ("Gokväll!" eller "Hejsan!").

När det gäller TV4 Sportens programledare kan man få minuspoäng.

Det betraktas nämligen som fegt att tippa på Maud Bernhagen.

Hon jobbar ju alltid.

I varje fall känns det så.

– Ja, jag har väl varit där i hundra år ungefär, säger hon och skrattar.

– Nä, men jag kom 1995 då jag sommarvikarierade på Sporten. Från början var jag både reporter och programledare, men sedan har jag väl mest varit programledare. Jag tyckte att det var kul och sedan rann det bara på.

Maud Bernhagen föddes i jämtländska Nyhem 1969.

Hon gillade tidigt sport och hon gillade tidigt att skriva.

I gymnasiet började hon jobba extra på Östersundsposten och sedan gick vägen via lokal-tv till stora TV4 och en programledarroll.

Men det var långt ifrån självklart att det skulle bli en tv-karriär.

– Jag var blyg och försiktig när jag var yngre, i viss mån ser jag väl mig själv som det nu också. Men nu är det ju roligt, annars hade jag inte jobbat med det här.

Varför utsätter man sig för att sitta i tv om man är blyg?

– Man kanske är blyg, men innerst inne har någon längtan efter att synas eller vad man ska säga. Sedan känner man att "det här är jag bra på" och då blir det roligt. Sport och tv är roligt.

Tillsammans med Peppe Eng har Maud Bernhagen varit TV4:s stora sportankare de senaste 15 åren.

Ändå känns det som att det är Eng som fått störst uppmärksamhet.

– Ja, men han har ju en annan bakgrund också. Han är trots allt 20 år äldre och kom från Radiosporten. Sedan är han en väldigt färgstark person.

Många tycker kanske att du står lite i skuggan av honom. Håller du med om det? Skulle du vilja vara mer profilerad?

– Nej, det skulle jag inte. Sedan tycker jag väl inte att jag står i skuggan av honom. Jag jobbar på och gör mitt jobb. Jag är inte avundsjuk på så sätt på Peppe. Jag vet faktiskt inte vad det är som styr sånt, men det är inget som jag har tänkt på.

Kanske är det att man har sett honom i Let's Dance och andra underhållningsprogram.

– Så är det absolut. Därigenom får man kanske en annan publik.

Tror du att du hade kunnat få fler uppdrag om du ställt upp i sådana sammanhang?

– Svår fråga. Men kanske, ja. Kanske om det hade fallit väl ut. Det kunde också ha blivit "det där var inte så bra, det passade inte mig". Men mycket talar väl för att det skulle ha varit annorlunda, säger hon.

– Men det har varit bra som det har varit. Man måste tycka att det är kul också.

Vi får inte se dig i Let's Dance då?

– Haha, nej det tror jag inte.

Sedan något år tillbaka är Maud Bernhagen sportankare i TV4:s Nyhetstimmen som går mellan måndag och torsdag.

Dessutom syns hon ofta i kanalens skidsändningar.

TV4:s beslut att släppa längd-VM till SVT gör dock att det antagligen inte blir någon resa till Val di Fiemme nästa år.

– Klart att jag som skidreporter tycker att det är tråkigt, säger hon.

Är det frustrerande?

– Nej, jag är ju medveten om spelets regler. Det är inget jag kan göra något åt. Men det kändes som att vi var på gång med en skidsatsning som nu avbröts.

Utanför arbetet lägger 43-åringen mycket tid på familjen och på träning.

Dessutom skriver hon krönikor för Länstidningen i Östersund var åttonde vecka.

I en av sina krönikor berättar hon om varför november är en vemodig månad för henne.

Det var i november 1992 som hennes mamma gick bort i cancer - 49 år gammal.

– Det har präglat hela mitt liv. Jag var 23 år när det hände så jag var typ vuxen, men det är klart att det präglar en för resten av livet. Man förändras helt klart.

Går det att säga på vilket sätt? Tappar man motivation?

– Nja, det där är så konstigt. Om något händer någon annan säger man "åh, det där skulle jag aldrig klara av", men man har inte så mycket val när man väl står där. Det är bara att klara av det och det gör man ju. Sedan kan man ju ta sig ur det på olika sätt. Har man varit med om en sådan sak kan man nog bli lite cynisk och förbannad på folk som gnäller över lyxproblem. Det tror jag.

– Jag hade börjat jobba på ÖP när det hände. Min lillasyster gick i gymnasiet och min storasyster bodde i USA. Det är klart att det är ganska svåra saker i den åldern.

Kommer man närmare varandra som familj efter en sådan händelse?

- Både och. Man kan tajta till sig på många sätt samtidigt som det blottar en del. Man sörjer på olika sätt. Man är på olika ställen i livet. Jag kan sörja att min mamma aldrig har fått träffa mina barn. Det är sådana saker jag kan tänka på.

Hur påverkas du nu när november närmar sig?

– Just när första snön kommer och det blir så svart, då kan man känna att "Nej, vad jobbigt". När man tänker på att det är november. Det lämnar ju en naturligtvis inte, det hänger alltid med.

Och det gör Maud Bernhagen också.

Hänger alltid med, alltså.

Fortfarande är hon tryggheten i TV4 - fortfarande ger hon sämst poäng i "Gissquiz".

Och hon känner ingen längtan efter förändring.

– Det kan jag inte säga, det här är ett omväxlande jobb. Man är uppe i puls hela tiden och jag gillar den arbetsmiljön.

Varför tror du att just du har gått hem som programledare?

– Kanske är det just det som vi pratade om innan, att jag bara har jobbat med sporten och nyhetssändningarna. Jag har suttit med länge i det sammanhanget och det handlar ju om trovärdighet. Det är det här jag gör, det är mitt område. Tittarna litar på vad jag säger.

Är du så mycket TV4 att du inte kan tänka dig att gå till SVT?

– Inget är omöjligt i dag. Inget är omöjligt, men jag har inte funderat på det.

Du är ju gift med SVT-producenten Johan Bernhagen - det är inte så att han har ryckt i dig?

– Haha, nej, faktiskt inte. Han har ett produktionsbolag nu, men jobbar mycket åt SVT. Våra två barn är en samproduktion av SVT och TV4, säger Maud Bernhagen.
