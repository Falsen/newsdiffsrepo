Boxningsskandalen: "Det är helt bisarrt"
Alexander Malmkvist

Just nu pågår Junior-EM i boxning i kroatiska Zagreb. De mest talangfulla unga boxarna gör upp i turneringen som pågår fram till söndag.

Men under tisdagen inträffade en praktskandal.

Hemmahoppet Vido Loncar hade precis förlorat mötet med litauern Algirdas Baniulis - och skulle tacka för matchen.

Men Loncar, som uppenbart inte var nöjd med domarens insats, tappade huvudet helt - och slog helt oprovocerat till rättskiparen med en rak höger. Domaren föll till marken - och Loncar fortsatte att slå och slå i raseri.

En video över situationen visar hur Algirdas Baniulis flyr sin kos - och att en funktionär till sist lyckas dra Loncar ur ringen.

Sverige representeras på plats av trion Yohannes Berhane, Araik Ismail och Oliver Flodin - och överfallet har inte gått obemärkt förbi landslaget.

– Det är helt bisarrt. Vi har inte sett något liknande någon gång. Man sitter kaffet vrångstrupen helt enkelt, det är helt oförståeligt, säger förbundets generalsekreterare Pehr Grånefors till SportExpressen.se.

– Han kommer aldrig att få boxas igen, aldrig mer. Det kan jag garantera.

Nu avvaktar förbundet vilket bestraffning Vido Loncar får - men man räknar med att han stängs av för gott.

– Nu måste vi avvakta och se, men det här ska bli ett stenhårt straff, självklart, från världsförbundet och EUBC som arrangerar det här.
