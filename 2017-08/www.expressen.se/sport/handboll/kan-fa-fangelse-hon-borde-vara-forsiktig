Kan få fängelse: "Hon
borde vara försiktig"
Petter Landén

För två år sedan skapade Linnéa Claeson Instagram-kontot "Assholes online", där hon synliggör det hat och de kränkningar som många kvinnor får ta emot på internet. På kontot lägger Claeson upp skärmdumpar på sexuella inviter, penisbilder, hot och sina egna svar.

Claeson har fått mycket uppmärksamhet för kontot, hyllats för det och till och med fått Svenska FN-förbundets pris för mänskliga rättigheter för det.

Efter att hon flyttade till den danska klubben Ringköbing har hennes konto fått mycket uppmärksamhet i Danmark - och nu varnas hon från att använda det som hon gör. Henning Bang Fuglsang Madsen Sörensen är lektor i juridik vid Syddansk Universitet och säger att när Claeson lägger ut penisbilder hon fått skickat till sig online så rör hon sig i en rättslig gråzon.

– Det är inte otänkbart att det kan sluta i ett brottmål. Hon borde vara försiktig med att lägga ut bilder för hon utmanar lagen, säger han till danska TV2.

Henning Bang Fuglsang Madsen Sörensen hänvisar till paragraf 264d i den danska lagboken och säger att hon riskerar böter eller till och med upp till sex månaders fängelse om hon anmäls för att sprida vidare privata bilder av pornografisk natur.

Det skulle kunna bli ännu värre om hon lägger ut bilder på nakna män som är under 18 år. Enligt paragraf 235 så kan hon då i värsta fall riskera fängelse i upp till sex år.

Lektorn kan inte minnas att Danmark har haft ett rättsfall där en man anmäler en kvinna för offentliggjorda bilder hon fått mot sin vilja. Det tror han beror på att det inte går att driva fallet framåt om mannen i fråga inte vill det.

– Det blir till stor del en diskussionsfråga, då det inte finns glasklara lagar och riktlinjer att följa på det här området.

Men Henning Bang Fuglsang Madsen Sörensen uppmanar Claeson att sluta lägga ut penisbilder hon får skickade till sig och att vara försiktig.

Claeson själv säger att hon känner till riskerna hon tar.

– Jag förstår självklart att det inte är helt lagligt, men jag ser det som självförsvar. Vad ska jag annars göra? Om en man anmäler mig så anmäler jag bara honom för sexuella övergrepp så får vi se hur det slutar, säger hon till tv-kanalen.
