"Hämnd – det hon
gör är inte lagligt"
Petter Landén

För två år sedan skapade Linnéa Claeson Instagram-kontot "Assholes online", där hon synliggör det hat och de kränkningar som många kvinnor får ta emot på internet. På kontot lägger Claeson upp skärmdumpar på sexuella inviter, penisbilder, hot och sina egna svar.

Claeson har fått mycket uppmärksamhet för kontot, hyllats för det och till och med fått Svenska FN-förbundets pris för mänskliga rättigheter för det.

Efter att hon flyttade till den danska klubben Ringköbing har hennes konto fått mycket uppmärksamhet i Danmark - och nu varnas hon från att använda det som hon gör. Henning Bang Fuglsang Madsen Sörensen är lektor i juridik vid Syddansk Universitet och säger att när Claeson lägger ut penisbilder hon fått skickat till sig online så rör hon sig i en rättslig gråzon.

– Det är inte otänkbart att det kan sluta i ett brottmål. Hon borde vara försiktig med att lägga ut bilder för hon utmanar lagen, säger han till danska TV2.

Henning Bang Fuglsang Madsen Sörensen hänvisar till paragraf 264d i den danska lagboken och säger att hon riskerar böter eller till och med upp till sex månaders fängelse om hon anmäls för att sprida vidare privata bilder av pornografisk natur.

Det skulle kunna bli ännu värre om hon lägger ut bilder på nakna män som är under 18 år. Enligt paragraf 235 så kan hon då i värsta fall riskera fängelse i upp till sex år.

Men även i Sverige skulle Claeson kunna straffas för sitt agerande. Det menar Sven-Erik Alhem, rättsexpert och före detta överåklagare.

– Det är väldigt förståeligt att som kvinna vilja agera. Men rådet från den danske professorn fungerar i Sverige också. Man får inte hämnas. Om du får en smäll får du inte ge tillbaka. Du får freda dig från angrepp, men du får inte slå tillbaka. Den enda som får hämnas är staten. Det kan vara olagligt, säger Alhem.

Men Alhem, som också är ordförande för Brottsofferjouren, tror att risken för att Claeson skulle hamna i rätten är låg.

– Det är komplicerat, det kan hamna under justitiekanslern och bli en fråga om ansvarig utgivare. Den är känslig publicering. Men hon har antagligen ridit på att sannolikheten är minimal att hon skulle bli anmäld. Ingen skulle vilja göra sak i det och erkänna att man skickat bilden, säger han.

– Men hon har samtidigt gjort det för att få uppmärksamhet kring frågan. Det är inte en regelrätt hämnd. Men det är ett klokt råd från professorn.

Claeson själv säger att hon känner till riskerna hon tar.

– Jag förstår självklart att det inte är helt lagligt, men jag ser det som självförsvar. Vad ska jag annars göra? Om en man anmäler mig så anmäler jag bara honom för sexuella övergrepp så får vi se hur det slutar, säger hon till danska TV2.
