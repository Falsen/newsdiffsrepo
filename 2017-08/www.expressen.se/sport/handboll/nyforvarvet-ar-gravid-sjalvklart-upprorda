Fredag 18 augusti 2017
Nyförvärvet blev gravid:
"Naturligtvis upprörda"
Petter Landén

27-åriga Rut Jónsdóttir har sedan tidigare spelat i Randers HK, TTH Holstebro och nu senast FC Midtjylland.

Men från och med nästa säsong skulle isländskan representera ett nytt danskt handbollslag, Esbjerg.

De får dock revidera sina planer efter att Jónsdóttir meddelat att hon är gravid. Beräknad nedkomst sker i februari.

– Vi gläder oss å Ruts vägnar, men som klubb är vi naturligtvis upprörda. Det här var på intet sätt en del av planen. Det är inte panik, men nu måste vi utvärdera våra behov inför den kommande säsongen, säger Esbjerg i ett pressmeddelande.



LÄS OCKSÅ: Svenska VM-hjältens nya liv – väntar sitt första barn.

Jónsdóttir berättar själv att graviditeten var oplanerad.

– Man kan inte alltid planera vad som ska hända, och det kom lite som en chock. Men nu är vi väldigt lyckliga. Däremot är jag väldigt ledsen över att jag inte kan vara med och spela nästa säsong, för den har jag verkligen sett fram emot. Men nu hoppas jag kunna komma tillbaka ännu starkare, säger hon.

En som dock finns tillgänglig efter att ha varit föräldraledig är den holländska handbollsstjärnan Estavana Polman.

Polman, som var skyttedrottning i den danska ligan 2013 och 2014, meddelade i slutet av december 2016 att hon var gravid. Pappan är den holländska fotbollsspelaren Rafael van der Vaart och deras förhållande har fått stor uppmärksamhet i dansk press.
