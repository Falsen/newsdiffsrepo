Kaos när Sverige tog sig till final i sim-VM
Pontus Weinemo

Det var kaos efter damernas lagkapp på fyra gånger hundra meter frisim.

Det var dock ingenting som någon simmare kunde rå för.

När Sverige gick i mål, som tvåa, i sitt försöksheat tog det ovanligt lång tid för resultatlistorna att bli officiella.

Det fick det svenska laget, innehållandes Sarah Sjöström, Michelle Coleman, Louise Hansson och Magdalena Kuras, att bli oroliga. Det vanliga som hänt när resultatlistorna får vänta är nämligen att ett lag blivit diskat.

– Vi stod hur länge som helst och tänkte: "Vad är det som händer?", säger Michelle Coleman.

– Och så sa Sarah: "Jag gjorde en väldigt snabb växling".

Ingen anledning för oro dock.

Det svenska laget var långt ifrån någon diskning – och det som hade hänt var egentligen att USA:s lag blivit utbytt mot Hongkongs.

När de officiella resultatlistorna kom upp stod det därför också att det var Hongkong som var det snabbaste laget, och att USA missat final.

De officiella resultaten var dock att USA var snabbast, tätt före Australien, Holland och Sverige.

Finalen simmas i kväll, och Sverige får anses vara en av de stora favoriterna till medaljer.

För Sverige var det en fin lagkapp, och samtliga simmare stod för snabba tider.

– Mitt lopp var det näst snabbaste jag någonsin har gjort, säger Magdalena Kuras.

Louise Hansson, som hade en tung tävling på 200 meter medley, presterade även hon en fin tid.

Och det som hände på medley-tävlingen vill hon bara glömma.

– Jag var väldigt nervös inför det. Men det släppte till lagkappen, och jag vet att formen är här. Det gäller bara att få med huvudet, säger Hansson.

Sarah Sjöström simmade den sista sträckan för Sverige, och gjorde den snabbaste sträckan av samtliga simmare under lagkappen.
