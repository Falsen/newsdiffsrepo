Storstjärnan klar för EM-spel med Sverige
Pontus Weinemo

När Sverige tog sig till EM spelade Jonas Jerebko en viktig roll. Och nu är det också klart att han kommer att spela med Sverige under turneringen – som spelas mellan den 4:e och 22:a september i Slovenien.

– Jonas är ett av våra affischnamn och var dessutom med och tog oss till EM. Då är det så klart väldigt roligt att han vill och kan vara med och spela i EM också, säger landslagschefen Jonte Karlsson i ett pressmeddelande.

Jerebko blir den stora stjärnan i det svenska laget – men han är inte den enda NBA-spelaren. Även Charlotte Bobcats Jeffrey Taylor kommer att spela för Sverige – och de båda har aldrig spelat tillsammans.

– Jag har spelat med alla som är aktuella för laget utom Jeff Taylor, men honom har jag spelat mot. Jag och Jeff har snackat lite med varandra under säsongen om att spela EM, så nu ska det bli kul att få spela med honom också, säger Jerebko.

Senast Sverige spelade EM var 2003. Den här gången har man hamnat i en svår grupp med Finland, Turkiet, Ryssland, Italien och Grekland.

– Jag tror ärligt talat inte att det spelar så stor roll med lottningen. I ett EM är de bästa lagen med, det ska bli otroligt kul att få möta dem med Sverige, säger Jonas Jerebko.
