Ragnar Skanåkers ilska på röda mattan
Ludvig Holmberg

Ragnar Skanåker, 81, står på röda mattan i Globen och njuter.

Det är dags för Idrottsgalan.

Och han älskar Idrottsgalan.

– Det här är den bästa festen vi har. Idrottsgalan är bättre än Nobelfesten, säger Skanåker belåtet.

Vad är det som är så bra med den?

– Man träffar alla idrottsmännen. Och alla är så positiva. Man träffa sponsorer och kan knyta nya kontakter. Det är jättefint det här.

Och du har varit här... ett antal gånger?

– Jag har varit här alla gånger utom någon gång då jag var i Amerika och arbetade.

Ragnar Skanåker har gjort totalt sju OS för Sverige (1972-1996) och vi minns honom främst för guldet i München 1972. Han har dessutom två silver och ett brons på meritlistan.

I dag är den gamle pistolskytten mycket aktiv i den vapenpolitiska debatten.

Och han gillar inte snacket som drog i gång efter terrordåden i Paris tidigare den här vintern.

– Det är otroligt tragiskt, jag förstår inte människor som kan göra så där. Sen blir man ju lite upprörd också – eller mycket upprörd – när politiker försöker hoppa på jägare, idrottsmän, skyttar, som har vapen legalt, säger Skanåker.

– Det finns ingen av det här legala vapenägarna som skulle drömma om att skjuta någon annan.

EU-kommissionen har lagt fram ett förslag om skärpta vapenlagar. Bland annat vill man förbjuda halvautomatiska vapen.

Ragnar Skanåker suckar.

– De legala vapnen som har använts i brottsligt syfte... det kanske någon gång i urminnes tider, när någon blivit full och använt vapnen i fyllan och villan. Men det är ytterst sällan. Därför ska man inte ge sig på skyttar och jägare som har det legalt.

– Man ska koncentrera sig på att beslagta, sätta banditerna inom lås och bom, bättre kontroll och mer jäklar anamma. Husundersökningar... ja, och sånt.

Varför tror du att diskussionen ändå hamnar här?

– Det är mycket enkelt. Det finns politiker som tror att de kan tjäna billiga poäng med det här. "Begränsa vapeninnehav – mindre brottslighet". Men det är fel väg att gå.



LÄS ÄVEN: Här är alla pristagare på Idrottsgalan 2016.
