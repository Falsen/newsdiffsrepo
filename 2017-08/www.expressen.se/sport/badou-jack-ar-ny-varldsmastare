”Planen var att
avsluta honom”
Anne-Sofie Näslund

Strax efter klockan 04 i morse svensk tid stod svenska Badou Jack i ringen på T-mobile arena i Las Vegas – redo att möta walesaren Nathan Cleverly som haft världsmästartiteln fram tills nu.

Matchen började lite avvaktande men Badou Jack var redan från början den som fick in flest träffar. Sedan gick det snabbt och efter ett par ronder hade Badou Jack kopplat ett hårt grepp om sin motståndare. Han matade slag på slag och träffarna blev hårdare för varje rond. Nathan Cleverly försökte få in poäng men var snart ihopkrupen och fullt upptagen med att parera. Han berättade senare att Badou Jack bröt hans näsa med ett av slagen redan i tredje ronden.

Efter fjärde ronden började det stå allt mer klart att matchen inte skulle gå hela vägen till tolv ronder. Badou Jack var allt för överlägsen och efter ett par rejäla vänsterkrokar hängde Nathan Cleverly mot repet med blodet rinnande i ansiktet. 2 minuter och 47 sekunder in i femte ronden, när Nathan Cleverly än en gång var fast mot repet, avbröt domaren matchen.

Badou Jack vann på teknisk knockout och tog därmed hem världsmästartiteln i lätt tungvikt. Segern gör honom historisk som den första svenska boxaren att bli världsmästare i två viktklasser.

LÄS MER: Badou Jack om relationen med Floyd Mayweather

Badou Jack vann alla fyra avslutade ronder enligt domarnas poäng.

– Jag ville boxa och känna på honom medan jag markerade med min jab. Planen var att knäcka honom därifrån. Planen var att avsluta honom, säger han i intervjun i ringen direkt efter segern.

Taktiken var att inte låta domarna avgöra matchen på poäng, förklarade han:

– Du kan inte lägga det i händerna på domarna. Du måste satsa på att döda matchen.

Om sin egen insats sa han:

– Jag blev lite exalterad några gånger, men träffades knappt. Min boxnings-IQ var lite annorlunda i den här fighten.

Han tackade också sina tränare och sa att det bara sporrat honom att andra tvivlat på att han skulle vinna.

Under intervjun meddelade Badou Jack också att han nu vill möta kanadensaren Adonis Stevenson, WBC-mästaren i lätt tungvikt. Adonis Stevenson svarade direkt på Twitter:

”Grattis Badou Jack. Nu när du har ett bälte vill jag ha det. Låt oss mötas i ringen”, skrev Stevenson.

Jack hyllades dessutom av Floyd Mayweather, som passade på att skicka en hälsning till svensken efter vinsten mot Conor McGregor.

– Jag är så stolt över Badou Jack, säger amerikanen.

Nathan Cleverly säger om förlusten:

– Jack var väldigt stark. Han fick mig och bröt min näsa i tredje ronden. Sen var det en nedgående spiral därifrån. Jag var skadad och skyddade mig själv. Det är hemskt men en del av sporten.

Badou Jack vann den ”reguljära” WBA-titeln. Den tyngre WBA-titeln innehar amerikanen Andre Ward, som även är IBF- och WBO-världsmästare i lätt tungvikt.

Badou Jack var tidigare WBC-världsmästare i supermellanvikt, men flyttade upp till lätt tungvikt efter att ha fått oavgjort mot IBF-världsmästaren James DeGale.
