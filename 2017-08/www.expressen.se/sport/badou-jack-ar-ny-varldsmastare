”Planen var att
avsluta honom”
Anne-Sofie Näslund

Strax efter klockan 04 i morse svensk tid stod svenska Badou Jack i ringen på T-mobile arena i Las Vegas – redo att möta walesaren Nathan Cleverly som haft världsmästartiteln fram tills nu.

Matchen började lite avvaktande men Badou Jack var redan från början den som fick in flest träffar. Sedan gick det snabbt och efter ett par ronder hade Badou Jack kopplat ett grepp om sin motståndare. Han matade slag på slag och träffana blev hårdare för varje rond. Nathan Cleverly försökte få in poäng men var snart ihopkrupen och fullt upptagen med att försvara sig.

Efter fjärde ronden började det stå allt mer klart att matchen inte skulle bli långvarig. Badou Jack var allt för överlägsen och efter ett par rejäla vänsterkrokar hängde Nathan Cleverly mot repet med blodet rinnande i ansiktet. 2 minuter och 47 sekunder in i femte ronden, när Nathan Cleverly än en gång var fast mot repet, avbröt domaren matchen.

Badou Jack vann på teknisk knockout och tog därmed hem världsmästartiteln i lätt tungvikt. Segern gör honom historisk som den första svenska boxaren att bli världsmästare i två viktklasser.

LÄS MER: Badou Jack om relationen med Floyd Mayweather

Badou Jack vann alla fyra avslutade ronder enligt domarnas poäng.

– Jag ville boxa och känna på honom medan jag markerade med min jab. Planen var att knäcka honom därifrån. Planen var att avsluta honom, säger han i den officiella intervjun efteråt.

–Jag blev lite exalterad några gånger, men träffades knappt. Min boxnings-IQ var lite annorlunda i den här fighten.

Han sa också att det bara sporrat honom att folk tvivlat på att han skulle vinna.

I intervjun i ringen efteråt sa Badou Jack att han vill möta kanadensaren Adonis Stevenson, WBC-mästaren i lätt tungvikt.

Badou Jack vann den ”reguljära” WBA-titeln. Den tyngre WBA-titeln innehar amerikanen Andre Ward, som även är IBF- och WBO-världsmästare i lätt tungvikt.

Badou Jack var tidigare WBC-världsmästare i supermellanvikt, men flyttade upp till lätt tungvikt efter att ha fått oavgjort mot IBF-världsmästaren James DeGale.
