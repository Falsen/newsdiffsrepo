Det här börjar
bli pinsamt nu
Ludvig Holmberg

Det är omöjligt att inte bli berörd när Therese Johaug sitter där på en pinnstol i Seiser Alm och hennes ögon svämmar över av tårar.

Det skär i hjärtat.

Men vi måste faktiskt lägga allt det där åt sidan och titta på fakta här. Vad är det egentligen som har hänt?

Johaug testade positivt för clostebol, en anabol steroid. Straffet för det är i utgångsläget fyra års avstängning, alltså 48 månader.

Låt det sjunka in någon sekund, 48 månader.



LÄS OCKSÅ: Uppropet: "Norge ska bojkotta OS"



Läser man vidare i regelverket från världens antidopingbyrå Wada ser man snabbt att straffet kan halveras till två år, 24 månader, om dopingen inte bedöms vara medveten. Och därifrån kan avstängningen dras ned ytterligare, beroende på vilken aktsamhet utövaren har visat när den av misstag fått i sig dopingen.

Idrottens skiljenämnd (Cas) dömer att Therese Johaug brast i sin aktsamhet.

De förklarar att det stod ”clostebol” i listan över ingredienser i krämen som hon använde under tio dagars tid och på förpackningen fanns det dessutom en tydlig varningssymbol med texten ”doping”. Johaug undersökte aldrig förpackningen utan frågade bara landslagsläkaren Fredrik Bendiksen om salvan innehöll någon förbjuden substans – och det är mot den bakgrunden de väljer att stänga av henne i 18 månader.

Det är ett tufft straff, absolut.

Men dopingreglerna är tuffa och det är så vi vill ha det, eller hur?



Nu skriker man sig hesa borta i Norge och kallar straffet för både ”orättvist” och ”orimligt”, det är ”ett övergrepp” och ”en del i ett politiskt spel”… och jag tycker att det här börjar bli pinsamt. Cas är den högsta instansen och det finns ingen anledning att ifrågasätta deras kompetens. Tre av deras erfarna jurister (från tre olika nationer) har under en lång tid granskat det här fallet och till slut kommit fram till en dom.

Det är så klart rätt dom.

Kanske borde man i stället titta sig i spegeln där borta i Norge? Både Therese Johaug och Martin Johnsrud Sundby åkte fast i dopingkontroller på grund av misstag av landslagets läkarteam och båda besluten som togs av Norges inhemska instanser (Sundby friades helt, Johaug fick 13 månader) revs upp av Cas som vill ha strängare straff. De har lite att fundera på, där borta.

Nu är frågan vad som händer med Therese Johaug. Jag tror och hoppas att hon orkar kämpa sig igenom det här och klarar av att göra en comeback till VM 2019 i Seefeld, när hennes avstängning har löpt ut.

Men OS 2018 förtjänar hon att följa från tv-soffan.
