Söndag 20 augusti 2017
Nej. Stopp. Så här kan vi inte ha det
Therese Strömberg

Både Fiorentina- och Interspelarna slår ut med armarna. Kom igen nu.

Vänta lite till bara. Så. Varsågod, slå straffen.

Mål, 1-0 Inter.

Nästan exakt samtidigt i Crotone går Milans anfallare Patrick Cutrone ner i offensivt straffområde, Crotones Federico Ceccherini får gult kort. Det är straff. Är det kanske rött kort till och med?

Vänta lite. Vi måste kolla på tv-bilderna först. Huvuddomare Maurizio Mariani väntar på domarrummets bedömning.

Klockan tickar, sekunderna går.

Mariani joggar ut mot långsidan, han ska själv kolla på reprisbilderna innan beslutet tas.

Klockan tickar, sekunderna går.

Nej. Stopp.

Så här kan vi inte ha det.

Serie A testar under den här säsongen det senaste Fifa-experimentet videodomarassistans, VAR. I grund och botten är det en bra idé, eftersom fotbollen ständigt utvecklas. När spelet går allt snabbare, och spelarna blir allt bättre ställer det också högre krav på domarna. Allt som kan hjälpa den här redan utsatta yrkesgruppen borde således välkomnas med öppna armar.

För det är mänskligt att fela, omöjligt att vara helt felfri.

Och många domare hade nog, om de hade fått möjlighet, gärna gått tillbaka och korrigerat ett och annat avgörande felbeslut i efterhand. Nu har de den möjligheten under pågående match. Jättebra. Eller?

Tanken är att vi framöver ska slippa spelare som springer fram och argumenterar med domaren. Att fotbollen ska bli så rättvis som möjligt, att vi ska slippa prata om felaktiga straffar och huruvida det var offside eller inte på Lacazette.

Det låter hur bra som helst. I teorin.

I praktiken har Inter och Fiorentina spelat i drygt 40 minuter när Inters Miranda gör ner en motståndare i eget straffområde. Är det straff? Borde vara straff, va?

Vi väntar lite.

Tick-tack-tick-tack.

Nej, det är ingen straff. Domarrummet tar hjälp av tv-bilderna och bestämmer att det inte är straff.

Men… Jo? Det är klart det ska vara straff? Eller? Det råder delade meningar ute i stugorna och bland experterna. För hur vi än vrider och vänder på det är det inte alltid svart eller vitt när det kommer till straffsituationer.

Här är vi alltså tillbaka på ruta ett. Och det vi håller på med är att vi jagar den där absoluta rättvisan som aldrig kan existera. Det VAR har givit oss än så länge är ännu mer att diskutera. Och frustrerande avbrott.

Det optimala hade varit ett hjälpmedel som kan bidra till att mängden felaktiga domslut minskar, utan att förstöra spelets naturliga rytm. VAR är inte där än. Det kanske är där i slutet av säsongen, kanske inte.

Låt oss fortsätta diskutera nu när vi ändå är i gång.

Jag gissar inte, vad gissar du?
