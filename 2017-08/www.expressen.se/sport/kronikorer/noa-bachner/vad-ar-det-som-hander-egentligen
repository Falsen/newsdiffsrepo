"Vad är det som
händer egentligen?"
Noa Bachner

För det är ju inte riktigt klokt.

Försök peta hål på det, försök vinkla och fila ned det till något vardagligt, och det går egentligen inte.

Det hette att Galatasaray var tidigt ute och i disharmoni, och det var rätt. Det hette att Fola Esch var ett glorifierat korplag från Luxemburg, och det var rätt. Det hette att PAOK ändå var ett nummer för stort, att 3-1 var ändå 3-1 och nu, nu kunde inte ens det här Disney-gänget, den här reinkarnationen av Gordon Bombays "Mighty Ducks"-lag från 1990-talet göra det här, och det var rätt.

Men så fortsatte Östersund att växa som det ständigt expanderande jämtländska fotbollsuniversum det allt mer framstår som.

Vad är det som händer?

Vi hade spelat en dryg timme när det började kännas som träningsverk och en avlägsen fantasi som bara äger rum på Football Manager. Östersund hade pressat och passat och pustat och frustat och ändå ville inte PAOK falla. Insatsen var precis så som de hade spekulerat i själva, full av pondus och självsäkerhet i den del av fotbollsvärlden som tillhör ÖFK och ingen annan, men ändå stod grekerna med rak rygg och genomskådade det som kom emot dem.

Sedan small det, och i det stirriga, grumliga strömmen av nervositet och ”tänk om”-känsla som tog över small det igen. Saman Ghoddos, med alla möjliga klubbars ögon på sig, gjorde den sortens mål som inte många andra i det här avlånga landet gör, med ett sniper-skott som följdes av uppspärrade ögon.

Var ni där är ni antagligen helt bedövade. Men ni andra, kan ni höra rasslet?

Rätt in i en annan tillvaro. Marsch pankaka. Det är miljon efter miljon (totalt typ 25 stycken) som rasar in och stöper om konturerna, det är attraktionskraften som sväller, för nu är ÖFK något annat än det var i går.

Europa League-gruppspelet innebär en ekonomisk katalysator för alla ambitioner som Daniel Kindberg och Graham Potter har fantiserat ihop, och det befäster Östersund som ett av Sveriges mest framåtsträvande fotbollsnästen.

PAOK fick den i ansiktet direkt. Var de förberedda? Förmodligen.

Det är bara att titta på hur det har sett ut här andra gånger när ÖFK har trampat plattan i botten och bytt till vänsterfil. Men de hade desto mindre att sätta emot: Nedpressade, stressade och med rödsvarta spelare myllrande runt sig från första början.

Curtis Edwards fick chansen och tog den genom att kombinera sig närmare och närmare grekernas straffområde i vad som luktade 1-0 under matchens första 45. När första halvlek var slut hade gästerna svettats ett par gånger, men inte fått hemmalaget att göra detsamma. När andra halvlek började var det på samma sätt. Hosam Aiesh slet och halkade och dribblade men kom inte till. Saman Ghoddos vände och vred. Brwa Nouri och Fouad Bachirou pillade och pysslade, men öppningen var inte där, förutom en språngnick från Jamie Hopcutt.

Och sedan: Islossning.

Edwards skott gick på ungefär 29 kroppsdelar, men viktigast av allt var att den studsade hela vägen fram till nätmaskorna, och plötsligt var hela matchens balans satt ur spel. Plötsligt hade hemmalaget allt på sin sida, plötsligt gapade hela allén in i gruppspelet öppen och inbjudande, plötsligt sköt Saman Ghoddos och ingen hängde med.

Rosiga kinder. Eufori. Mössa och vantar. Skräckslagna greker. Total transformation.

Massor av andra ord och iakttagelser som försöker göra den här stunden rättvisa. Man går inte i rask takt från division två till det här utan att stanna för röd gubbe en enda gång.

Vad är det som händer egentligen?
