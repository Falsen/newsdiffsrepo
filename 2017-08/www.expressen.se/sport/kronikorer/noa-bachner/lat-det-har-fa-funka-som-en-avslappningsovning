Söndag 20 augusti 2017
Låt det funka som en avslappningsövning
Noa Bachner

– Det här var viktigt för oss, ur många perspektiv.

Rikard Norling såg mer lättad än glad ut. Gnuggade sig i ögonen. Rörde inte en min.

Regndropparna låg prydligt på hans axlar, det stod 0-3 på resultattavlan, och efter en av årets tyngsta bortasegrar hade man kanske väntat sig ett litet, litet leende i alla fall.

Men nej.

AIK är trea i allsvenskan. Utan Chinedu Obasi, Stefan Ishizaki, Per Karlsson och Simon Thern har man precis städat av ett av landets starkaste hemmalag (förvisso med ett B-lag på planen dagen till ära). Nicolás Stefanelli har gjort mål – och ändå finns bara lättnad?

Det är svårt att veta vad man ska göra av både Norling och hans AIK just nu.

Själv verkar han lite ängslig, omgiven av otålighet och frustration. Träningar stängs, intervjuer äger rum med strikta instruktioner för publiceringstillfällen. Det skruvas på sig i supporterled efter ett par matcher där resultatet inte varit det rätta. För defensivt, för långt till Malmö, ilska över att behöva prata om ”nästa år” igen, en semiexistentiell diskussion om en påstått institutionaliserad ”rädsla för att förlora”.

Hela AIK har känts som spänningshuvudvärk i en bubbla av självförvållad prestationsångest de senaste veckorna, och det är faktiskt svårt att förstå varför utifrån.

Insatsen i Portugal var den bästa på hela säsongen, man följde upp med 4-1 mot topplaget Sirius innan det blev två jobbigare eftermiddagar, men so what?

Det mesta är ju på plats först nu: Vänsterbacken som ger bredd åt modellen har anlänt, dynamiken i anfallsbesättningen är korrigerad, spetsen i Obasi och ”Chicho” har ersatt torftigheten i Krpic, den handplockade assistenten från Frej ska få effekt. Det är härifrån AIK ska ta fart, det här är fundamenten för nästa steg, och även om motorn inte startar på de första försöken så är det allt annat än stress som behövs just nu.

Östersund?

Sveriges mest ostressade förening. Här gjorde man som vanligt efter Europa League-matcher: Storstädade i startelvan. Tio spelare ut, tio spelare in, men till skillnad från i mötet med Djurgården för en månad sedan syntes en märkbar effekt här.

Ett B-lag är, hur väldrillat det än är, ett B-lag ibland.

AIK ville ”överbelasta vissa ytor” förklarade Norling, och fick betalt nästan direkt. Daniel Sundgren bombade fram på sin högerkant, berättade i halvtid att det var ett utstuderat angrepp på Patrick Kpozos positionsnärvaro (frånvaro?), skottfintade ivriga hemmaförsvarare och dunkade in 1-0 utom räckhåll för vikarierande Andreas Andersson i målet. Man fortsatte att kontrollera första halvleks händelseutveckling, försvarade sig kompakt och ställde om, oftast genom planens kanske bästa spelare, Kristoffer Olsson.

När Curtis Edwards, som hade varit pumpen i hemmalagets passningsspel, slängde sig in vårdslöst i en duell med Sundgren och (helt riktigt) fick syna ett rött kort, var föreställningen över. Med en man mindre kunde inte ÖFK montera ett tillräckligt kraftfullt anfallsspel för att störa AIK:s cementdefensiv. I stället betalade sig den nyförvärvade spetsen längst fram. Stefanellis sniper-skott mot första stolpen överraskade den vacklande Andersson, som sedan överraskades ännu mer av att Denni Avdics avslut från 30 meter träffade mål.

Målvaktsfrågan i Östersund fortsätter att kosta många mål och poäng.

Att hemmalaget hade en tanke på torsdagens returmöte med PAOK är ingen kärnfysisk uträkning, om det är värt det är en annan femma. Formen i allsvenskan och tabellpositionen har tagit stryk av Europa-prioriteringarna, och på torsdag gäller det.

För AIK gäller det att låta den här segern fungera som en avslappningsövning.

Tre lag håller på att bryta sig loss från den oskiljaktiga gröt av lag som är allsvenskan under Malmö FF. Sirius är det ena, Djurgården och AIK de två andra.

Om en vecka kolliderar de i ett explosivt derby.

En tredjedel av allsvenskan återstår. Djurgårdens tuppkam står upp, segern över Halmstad befäste känslan av ett moget topplag 2017. Rutin, målskytte, organisation och tyngd i ett långt mer harmoniskt paket än för bara en månad sedan, och nu mot AIK, vars axlar har varit uppe vid öronen i ett par veckor, men som borde sänkas efter 3-0 i Jämtland.

Ännu finns egentligen inga resultat- eller tabellmässiga anledningar att känna stress i Solna.

Skulle Djurgården däremot försvinna bakom kröken i tabelltoppen är det kanske embryot till en.
