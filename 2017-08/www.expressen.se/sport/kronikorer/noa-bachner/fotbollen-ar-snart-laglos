Fotbollen är snart laglös
Noa Bachner

Kommer ni ihåg Uefas regler för vem som fick göra vad?

Precis. Financial Fair Play och allt det där.

Så här i efterhand framstår det nästan som lite gulligt. Som när vuxna lyssnar på ett barns osammanhängande resonemang om något och låtsas ta det på allvar. PSG tog emot alla papper, tackade artigt. ”Vi läser igenom det här i lugn och ro!”, vände sig om och strimlade hela bunten så fort Uefa hade stängt dörren. Mellan Neymar och Kylian Mbappé reser sig ett långt, Eiffeltornet-format långfinger från den franska huvudstaden: De kunde inte bry sig mindre.

I ganska många år har stora klubbar mer eller mindre struntat i Uefa. Transferförbuden som utfärdats i Real Madrid, Atletico Madrid och Barcelonas riktning har ju haft ganska mesig effekt, och nu kommer ett ännu grövre övertramp.

Positionerna är framflyttade, och det finns ett inbäddat budskap från PSG nu när alla ekonomiska regelverk kringgås: Sporten tillhör inte Uefa.

Ingen formell makt ska berätta för någon vad man får och inte får göra. Varför? För att försöka instifta någon sorts rättvisa? Hålla ordning? Jämna ut spelplanen? Uppmuntra tävlingsbalans?

Tss. Snälla.

I grund och botten kan man väl mena på att fotbollen alltid har tillhört klubbarna, men de klubbar som stakar ut färdriktningen är inte vad de var. De har lättat från jordens yta och lämnat föreställningen om att de ska tillgodose olika intressen.

Supportrar med önskemål och viljor? Styrande organ, som Uefa? Fotbollsförbund? Ni kan lägga era lappar i den här lådan så tittar vi på det sen.

Sporten tillhör klubbar som PSG, och snart kommer det att bli ännu tydligare.

För nu är det inte långt kvar innan de slutar svara när Uefa ringer. Barcelona också. Real Madrid, Chelsea, Manchester United, Arsenal, Manchester City, Bayern München, Juventus och kanske något gäng ytterligare. Raka vägen in i en superdupermegaspecialedition-liga där de spelar och tjänar pengar efter egen pipa.

Ni menar att tv-avtalen ska regna över alla lag i Champions League? Att den europeiska fotbollskartan ska plana ut genom någon sorts fotbollens välfärdssamhälle?

Glöm det.

Anledningen är enkel: Den globala publiken vill inte titta på Maribor eller Qarabag, och det vet Al-Khelaifi, Mansour, Glazers, Abramovich, Agnelli, Kroenke och gänget. Den globala publiken vill betala för att titta på Paul Pogba och Cristiano Ronaldo, och då är det klubbarna som erbjuder Pogba och Ronaldo som ska ha hela kakan.

Den här ekvationen har provocerat de galaktiska klubbarna ett tag och snart kommer tålamodet att vara slut. Lägg på olika riktlinjer för hur de ska spendera sina pengar och vems pengar de får spendera, och det smäller.

Det här är inget konstigt eller nytt, en genomkommersialiserad bransch kan inte leva under den här sortens regleringar, men det är problematiskt för den procentuellt lilla skaran supportrar som brukade ha något att säga till om, de som inte ser sin konsumtion av Manchester United eller Bayern München som just konsumtion, utan något annat, något laddat med traditionella värden, som geografiska fönster mot världen, identitetsspeglar eller forum för gemenskap.

PSG har inte det ”problemet”.

Medan Manchester-klubbarna, Bayern och Barcelona har vana av att förhålla sig till sin omgivning och historia har PSG ett nästan blankt ark att utgå ifrån. Hela klubben är mer eller mindre ”sanerad” sedan Qatar Sports Investment klev in i handlingen. Det är tyst, rent och fint paketerat, färdigt att serveras till jordens tv-skärmar, redo att stilla den avlägsna publikens omättliga konsumtionshunger. Om klubbar traditionellt sett har stoltserat med sina akademier, sin läktarkultur eller sina sportsliga hantverk har PSG – i likhet med vissa Milan-supportrar som under sommaren torgförde den halvironiska hashtaggen #wearesorich – insett att det går lika bra att stoltsera med något annat: Att vara rik.

Ingen väntar sig något annat än precis det här.

Vi kan välja att förfäras, vi kan välja att finna oss i det, men oavsett vilket är en sak bortom alla tvivel: Paris Saint-Germain har insett att fotbollen uppe bland molnen kommer att vara laglös och mer tv-serie än något annat, och den här säsongen har man nöjet att introducera en ny karaktär – Kylian Mbappé.
