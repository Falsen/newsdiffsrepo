Stor sorg om det
är det sista vi ser
Noa Bachner

– Jag vetefan vad vi håller på med. Det är ett jävla gäng vi har nu. Vi kör på.

Från helvete till någon sort semihimmel: Örebro hade kvitterat på övertid borta mot IFK Göteborg. Underläge 0-2, uselt försvarsspel, ut med hela centrallinjen, 1-2, alla fäller alla, ilska vid sidlinjen, alla fäller alla, straff, gula kort och 2-2-

Axéns käke malde i direktsändning. Att hämta andan kom inte på fråga.

– Det är galet hur vi släpper in mål vi har pratat om det hela veckan att de skulle stå och vänta i sina block och ändå går vi på det men sen får vi 2-1 till skänks och sen börjar deras målvakt det är helt sjukt hur han springer och hämtar bollen hela tiden han ska lägga den överallt och det är så jävla skönt att det inte räcker till alltså.

På ett sätt summerade intervjun hans tid i Örebro.

Poängen var hemma, resultatet enligt uppsatt mål, känslorna utanpå och hela tiden verkade han lite, lite förbannad på att saker och ting inte såg ut som han hade tänkt sig: Domaren, försvarsspelet, resultatet eller tabellen.

Bedrövliga vårar, fantastiska höstsäsonger, eller tvärtom. Yttrar som gör braksuccé, försvarsspel som havererar. Axén har i perioden haft sensationell effekt på individer (Nahir Besara den senaste, Daniel Gustavsson och Martin Broberg två andra, men listan kan göras lång) och värmt upp ÖSK:s motor till suveräna resultatrader, men när vinden har vänt har det inte riktigt gått att lägga in någon handbroms.

Än for de dit, än for de hit, men hela tiden var det underhållande.

Nu säger han att han inte vet om det blir någon fortsättning som tränare, att det känns ”otäckt”, och det går att förstå. Få tränare ger uttryck för samma inlevelse och emotionella investering i sitt fotbollsliv som Axén, få tränare kan blåsa liv i en höstdyster 1-1-match som honom.



LÄS OCKSÅ: Axén om framtiden: "Är lite otäckt".

Hans sorti gör att Örebros formkurvor kanske blir mer monotona, men allsvenskan blir fattigare.

De etablerade sig här, precis som det var sagt att man skulle för fem år sedan, men var aldrig riktigt förmögna att ta nästa steg, och det känns som att det har retat både Axén och klubben. Det är nog också anledningen till att ÖSK nu känner sig manade att gå vidare med någon annan. Beslutet att offentliggöra skilsmässan är bara att applådera: I stället för att låta hösten ebba ut i osäkerhet och ryktesspridning om framtiden vet alla vad som gäller.

Nu väntar en säsongsavslutning för att sätta knorr på hans epok, och det skulle inte förvåna mig om den slutar med åtta segrar och 12 mål av Nahir Besara.

Det skulle samtidigt vara en stor sorg om det är det sista vi ser och hör av Axén i allsvenskan.
