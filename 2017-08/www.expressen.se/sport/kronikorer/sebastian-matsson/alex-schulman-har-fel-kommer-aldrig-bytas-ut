Alex Schulman har fel –
kommer aldrig bytas ut
Sebastian Mattsson

För att beskriva hur man bär med sig kärleken till en fotbollsklubb genom livet tar Alex Schulman hjälp av en grekisk tankenöt. Theseusskeppet, skeppet som byts ut bit för bit, och lämnar åskådaren med en existentiell fundering: tittar jag på samma skepp som för ett år sen? Alex kommer fram till att ja, själv är han i alla fall samma skepp som alltid – i alla fall i bemärkelsen att hans kärlek till favoritlaget AIK är intakt.

Nu ska jag kontra med en annan retorisk figur. En som jag vet att Alex älskar.

Inne i dig öppnar sig valv bakom valv oändligt.

Du blir aldrig färdig, och det är som det skall.

Romanska bågar av Tomas Tranströmer handlar om detta ständiga identitetsbygge som kommer med att vara människa. Ett jag är aldrig färdigt; vi lägger ständigt till vissa saker, tar borta andra. Precis som med Schulmans skepp.

Men för mig är det också en dikt om att människan inte behöver definieras av vad hon var vid ett visst skede – eller vad hon föddes till att vara.



Själv föddes jag till att bli IFK Göteborg-supporter. Jag är uppvuxen i Bohuslän med en pappa som är västkustare i flera generationer. Men i mina valv gömde sig en helt annan kärlek. I mellanstadiet hade min bäste vän börjat hålla på Manchester United, och en barnslig motvallsimpuls fick mig att välja rivalerna Arsenal. När Arsenal väl sipprat in i mitt innersta, så fanns det inte plats för varken IFK eller något annat lag.

Det gör det fortfarande inte.

Alex vill få till det att min kärlek till Arsenal är mindre äkta än den han känner för AIK. Att jag saknar tydlig koppling till London diskvalificerar mig tydligen från att älska en fotbollsklubb från London. Jag borde bara veta min plats, ta emot den där blåvita halsduken utan att knussla, stötta mitt lokala lag och inte mer med det.

Men alla som känt någon form av kärlek vet att den inte låter sig begränsas av geografi.

Varje dag gör jag ett aktivt val att bekräfta och hålla den där klubbkärleken vid liv, och då spelar det ingen roll att jag gör det på flera hundra mils avstånd.

Jag kan lova att de där milen kändes som myrsteg när Andrej Arsjavin satte 2-1 mot Barcelona 2011, eller när Thierry Henry gjorde mål i sin comebackmatch i den där egentligen helt poänglösa FA-cupmatchen mot Leeds. I såna ögonblick, vilket jag är säker på att Alex och alla allsvenska supportrar håller med om, tänker man överhuvudtaget inte på var man är – eller vem. När bollen nuddar nät spelar det ingen roll om man pratar göteborgska, Londondialekt eller scouse. Du skiter i om du gick i skolan på Ekenäs grundskola eller ett engelskt internat. Du är din klubbkärlek.

Dina andra identitetsmarkörer flyger åt helvete och det som blir kvar är ett enda stort dunkande supporterhjärta.



Våra liv kommer med ett oändligt antal begränsningar, men vi har alltid en odiskutabel rättighet att bygga oss själva och vår identitet precis som vi vill – utan att behöva hämmas av var vi är födda, vilka våra föräldrar var och så vidare. Ingen skulle gå in till en nysvensk familj och kräva att de tar ner en svensk flagga som de hängt upp utanför sin dörr. Där köper vi, med rätta, individens rätt att konstruera sitt eget jag efter eget huvud. Det är absolut inte lika illa att gå fram till en tjej eller kille på stan och kräva att han eller hon tar av sin Liverpool-tröja och byter ut den mot ett AIK-ställ – men ni förstår min poäng.

Klubbkärlek är inte mindre stark, inte mindre äkta, inte mindre relevant, för att den inte kommit på slentrian eller med modersmjölken.

Arsenal är delen som aldrig kommer att bytas ut, oavsett hur många gånger mitt skepp ligger inne för reparation.
