Krocken: "Det är ju
naturligtvis olyckligt"
Magnus Nyström

Helgen den 10 och 11 november spelar Colorado Avalanche och Ottawa Senators två riktiga NHL-matcher i Globen.

Världens bäste back och världens mest underhållande hockeyspelare kommer till Stockholm.

Erik Karlsson ensam är värd det dyra biljettpriset, platserna i Globen kostar mellan 390-2270 kronor.

Men tyvärr får vi återigen ett exempel på när hockeyförbund och en hockeyliga inte går i takt.

Normalt brukar det vara landslagsmatcher och CHL-matcher som krockar.

Nu är det Karjala Tournament och NHL.

Samma kväll som Karlsson ska ha lekstuga med Colorado Avalanche i Globen så spelar Tre Kronor mot Kanada i Hartwall Arena i Helsingfors.

Somliga fnyser åt landskamper och när det gäller kvalité så vinner NHL naturligtvis den här "matchen" överlägset.

Men tv-duellen vinner Tre Kronor.

Som vanligt.

Tre Kronor är främste publikdragaren i svensk hockey.

VM-finalen i våras sågs av över två miljoner tv-tittare. Vanliga grundseriematcher mellan typ Sverige-Norge under hockey-VM genom åren har haft miljonpublik.

Våren 2015 var det tv-krock mellan en semifinal i ishockey-VM mellan Sverige-Kanada och ett supermöte i semifinal i Champions League mellan Barcelona och Bayern München.

Hockeyn vann på knock. Över 1.6 miljoner svenskar valde hockey före Messi och fotboll.

Dessutom är det som väntar nu i november ingen normal Karjala Cup.

NHL har som bekant nobbat OS. Trots att spelarena vill dit och trots att ligan har problem att vinna publik på många håll i USA. NHL-bossarna som nobbar hävdar att tidigare OS inte gett önskade ekonomiska effekter och att ligan förlorar för mycket på att stänga ner för länge.

Nog känns det både konstigt och dumt tänkt, och du behöver inte vara ekonom för att begripa att ett OS är bästa möjliga reklam för sporten.

Värdet på herrarnas hockeyturnering i Sydkorea devalveras givetvis utan världens bästa spelare, men när turneringen väl börjar kommer tv-publiken vara där lika troget som på ett hockey-VM.

På grund av att NHL nobbat OS har också Karjala Cup nytt upplägg den här säsongen, med några nya lag.

Både Kanada och Schweiz kommer att vara med.

Sverige inleder turneringen med en match mot Tjeckien i Sverige, den 8 november, innan avresa till Finland.

Fredag är det alltså match mot Kanada samtidigt som det spelas NHL-hockey i Globen.

Dagen efter är det Sverige-Finland och NHL-hockey samma dag.

De verkliga hockeydårarna kan se båda matcherna. Oklart om det är medvetet, i så fall är åtminstone det bra tänkt. Både fredag och lördag slutar Sverige spela precis lagom till NHL-hockeyn börjar.

Jag och många andra hockeydårar kommer att lyckas se allt.

Men vi är ändå få som gladeligen ser två hockeymatcher samma dag.

Det är naturligtvis olyckligt att NHL och Tre Kronor ska slåss om publikens uppmärksamhet samma helg.

Båda evenemangen kommer tappa tittare som om det varit helgerna efter varandra gärna sett allt.

Den mediala uppmärksamheten kommer heller inte bli densamma när allt pågår samtidigt.

Vare sig NHL eller Tre Kronor får den maximala uppmärksamhet som man hade önskat.

Ska hockeysporten vinna mot alla utomstående konkurrenter i form av andra sporter och annan underhållning är det en bra början att man inom hockeyn inte sätter krokben för varandra.
