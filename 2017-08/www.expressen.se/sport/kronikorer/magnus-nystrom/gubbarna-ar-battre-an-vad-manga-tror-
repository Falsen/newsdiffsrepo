Gubbarna är bättre
än vad många tror
Magnus Nyström

Lagkapten Niklas Persson, 38, behöver inte längre känna sig lika gammal i Linköpings omklädningsrum.

När laget hade ispremiär inför ett par tusen åskådade på tisdagen så var det flera nya gubbar på isen.

Tony Mårtensson, 37.

Jonas "Monstret" Gustavsson, 32.

Derek Roy, 34.

Patrick Müllen, 31.

Linköping storsatsar med ett gäng gubbar för att vinna klubbens första SM-guld.

Så många kommer nog avfärda Linköping och tänka att för många av gubbarna har sin bästa tid bakom sig.

Men ni som gör det glömmer något viktigt.

Att Linköping aldrig vunnit SM-guld och att det blir ett OS utan NHL-proffs.

Niklas Persson säger det rakt ut.

- Hade jag vunnit SM-guld, då hade jag redan lagt av.

Tony Mårtensson har samma drivkraft som Persson.

- Jag spelade SM-final med Linköping när jag var 25-26 år och då förstod man inte hur svårt det är att vinna och hur få som får göra det. Min högsta dröm nu är att vinna SM-guld och att få göra det med ett lag i en stad som betyder så mycket för mig. Det går knappt att fatta hur stort det skulle kännas.

Amerikanen Mullen och kanadensaren Derek Roy drömmer om att få spela OS.

Roy har spelat nästan 800 NHL-matcher.

Han är en stolt och envis kanadensare som få representera sin stolta hockeynation i OS.

Tror ni han kommer gå på halvfart?

- Derek Roy håller fortfarande hög klass. Han kommer bära en femma hos oss i vinter, säger Mårtensson.

Lägg till att Jonas Gustavsson äntligen får bli förstemålvakt igen.

I NHL kan du lätt fastna i ett fack och där blev han en andremålvakt.

Det spelade ingen roll om han höll nollan och gjorde en monstermatch, han blev ändå ersatt av förstemålvakten.

Nu är han given etta i Linköping och även Jonas drömmer om ännu ett OS, han var backup till Henrik Lundqvist i Sotji.

- Jag ville hem till ett lag som kan vinna SM-guld. Jag känner mig fräsch i kroppen och mentalt är jag fortfarande hungrig och vill uträtta mer saker, säger Jonas efter träningen.

Han fnyser nästan åt att han skulle ha sin bästa tid bakom sig.

- Jag är en bättre målvakt nu än jag varit tidigare. Jag har skaffat mig massor av nyttig erfarenhet. Sedan har vi ett lag med helt rätt mix - unga talanger och griniga gubbar som kommer slå tillbala för att behålla sina platser i laget.

Då kommer Niklas Persson förbi och lyckas inte ta sig in genom en dörr till omklädningsrummet eftersom han glömt bort koden.

- Men vad fan? Jag kommer inte ihåg koden. Vad är det frågan om?

Jonas Gustavsson, avbryter sig mitt uppe i en utläggning om tiden i NHL, och säger:

- Persson börjar bli senil också...

Gubbarna flinar åt varandra.

Jag tänker på vad de vunnit.

Gustavsson har SM-guld och Guldpucken.

Persson var med och vann VM-guld i Globen 2013.

Mårtensson har ett VM-guld och han har blivit rysk mästare två gånger.

De unga talangerna i Linköping gör klokt i att lyssna på gubbarna.

Och här är Persson oväntat kritisk, samtidigt som han visar en självinsikt inom kubben som är värdefull.

- De senaste åren har vi saknat kaxigheten att vara bäst när det gäller. Nu har vi signat spelare med en annan attityd. Jag hoppas deras sätt att vara kommer smitta av sig.

- Vi har haft spelare de sista åren som haft svårt i slutspel och som i vissa fall haft andra drivkrafter än framgångar med laget. Som mer sett till sig själva och egna steg i karriären.

Persson beskriver ett LHC som har en bättre bredd än på många år, som har en grupp spelare som vill nå framgång tillsammans och han lyfter fram nuvarande upplagas många "förbaskat bra unga spelare".

Själv tror jag Nick Sörensen kan få det stora genombrottet.

Det är helt upp till honom själv.

Detsamma gäller spännande nyförvärvet Fredrik Karlström, 19, från AIK.

Om kidsen i Linköping låter sig inspireras av gubbarna, inser värdet av att "komma till jobbet" varje dag, höjer sin lägstanivå och lägger ner alla bortförklaringar i motgång - då har Linköping definitivt ett lag som kan vinna SM-guld.
