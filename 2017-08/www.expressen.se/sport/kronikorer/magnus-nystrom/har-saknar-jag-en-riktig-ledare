"Här saknar jag
en riktig ledare..."
Magnus Nyström

Så här tidigt på säsongen blir det mer gissningar än analyser av SHL-lagen. Spelaromsättningen gör ligan oberäknelig och flera av lagen är väldigt svårbedöma. När i stort sett halva trupperna är utbytta jämfört med i fjol dröjer det några omgångar in i den riktiga säsongen innan vi verkligen vet var vi har lagen.

Träningsmatcher hjälper sannerligen inte till.

Färjestad har förlorat mot Leksand, regerande svenska mästarna HV 71 har förlorat mot Troja/Ljungby, HV har även åkt på pinsamma 1-8 mot Frölunda, Luleå har förlorat mot Modo och på tal om pinsamt så har Malmö lyckats förlora mot kvarterslaget Pantern - spelarna i Pantern hängde nog gärna på samma fik som de kaxiga SHL-lirarna dagen efter den matchen.

Bäst inför säsongen är att så många lag är med i guldracet på riktigt.

Halva ligan kan trovärdigt säga att man har ett potentiellt guldlag.

Det är bra för SHL och det är bra svensk hockey.

Med Leksand i allsvenskan behöver ligan mer än någonsin jämna matcher, streckdramatik och en oviss kamp om guldet.

Låt oss se varför alla lag i ligan kan känna optimism - och även skälen till oro.

* Växjö Lakers:

I fjol malliga seriesegrare - men åkte sedan ur med dunder och brak redan i kvartsfinalen mot Malmö. Och vi har alla det gemensamt att vi lär mer av motgångar än framgångar. Förra säsongen var en nyttig läxa för Smålands näst bästa hockeylag. Spelare och ledare som är kvar har tvingats analysera det fiaskot och därefter har Lakers värvat synnerligen klokt. Viktor Fasth kan bli seriens bäste målvakt, Elias Pettersson kan bli säsongens rookie och Martin Lundberg kan vara SHL:s mest underskattade spelare. Sam Hallam kommer visa varför han är en blivande förbundskapten och leda laget till guld

Anledning till oro: En skada på Viktor Fasth skulle kosta Lakers guldet. Han är Växjös MVP.

* Brynäs:

På tal om att lära av motgångar har Brynäs haft en hel sommar att fundera över hur laget kunde släppa 3-2 i finalmatcher och chans att fixa guldet på hemmaplan till förlust i den sjunde avgörande matchen i sudden death. Många besvikna silvermedaljörer är kvar i laget och talangfabriken Brynäs fortsätter slussa spelare till A-laget. Så Roger Melin har fått ett drömjobb. Hans kunskap och mod gör honom också perfekt att komma in efter Thomas "Bulan" Berglund stora succé. En rookiecoach hade blivit stressad, Melin gillar utmaningen.

Anledning till oro: Har tappat lite för många bra spelare för att fansen ska känna sig helt bekväma.

* Djurgården:

Ny förstemålvakt i Joacim Eriksson, ny förstecenter i Andreas Engqvist, några fler bra värvningar - och sedan samma optimistiska spelstil som i fjol. Coachen Robert Ohlsson får en arbetsro han aldrig hade under fjolåret. Djurgården kommer inte behöva spurta sig till slutspel som förra säsongen. Djurgårdens genomtänkta strategi och kompetenta sportsliga ledning är naturligtvis en garant för att klubben kommer utvecklas åt rätt håll.

Anledning till oro: Att spelare nobbat Djurgården för att de fått bättre betalt av andra lag.

* Frölunda:

Återigen stor spelaromsättning i Göteborg, men återigen en rad fina nyförvärv till ett redan imponerande lagbygge. Precis som för Växjö var slutspelet ett fiasko för Frölunda, något annat kan inte sägas när Frölunda inte ens går till final. I Göteborg är målsättningen guld och inget annat och världsmästaren Joel Lundqvist kommer driva på detta lag hårdare än någonsin. Här finns en revanschlust som coach Roger Rönnberg kommer dra stor nytta av.

Anledning till oro: Johan Sundström var Frölundas bäste spelare i fjol. Det kostar alltid att tappa sin bäste spelare.

* Färjestad:

Att Färjestad bygger om helt med ny sportslig ledning var ett nödvändigt steg in i framtiden för en trött gammal mästare som varit underlägsen flera utmanare de senaste åren. Värvningen av Dick Axelsson borde också ge energi till hela laget - ja, till hela Värmland. Jag gillar också lagkapten Alexander Johansson väldigt mycket. Han känns "old school" och han är mästarklass, även om Färjestad inte är tillbaka där ännu.

Anledning till oro: För många rookies i ledningen är alltid riskabelt. Särskilt i en stad med höga krav.

* HV 71:

Simon Önerud är en av flera fjolårshjältar som kommer bli saknade och att Adam Almqvist tror på större chans att vinna guld i Göteborg måste svida för HV. Johan Lindbom tvingas bygga om och försöka skapa ett nytt mästarlag. Vilket alltid är svårt. Men han har också kvar sina viktigaste pjäser i Linus Söderström och Martin Thörnberg. Och när mästarna lyckas behålla sina bästa spelare, då fortsätter laget hålla mästarklass.

Anledning till oro: När Skellefteå försvarade sitt guld 2014 var det första gången något lag gjorde det sedan Djurgården 2001.

* Karlskrona:

Debutsäsongen i SHL kallade jag Karlskrona "en fribiljett till SHL för de allsvenska klubbarna" och det blir jag fortfarande påmind om av fans från Blekinge. Då räddades KHK kvar i högsta serien genom värvningen av Johan Holmqvist. I fjol var det en bra start som hade störst betydelse. Nu är det de nya ledarna som ger klubben en positiv kick: klubbdirektör Charlotte Gustavsson, sportchefen Patrik Larsson och coachen Ove Molin.

Anledning till oro: För beroende av ett fåtal toppspelare. För dålig ekonomi för att konkurrera med topplagen.

* Linköping:

LHC kommer dra nytta av OS-effekten, både Derek Roy och Andrew Gordon har redan under försäsongen spelat landskamper för Kanada, båda siktar på spel i Sydkorea i februari. Derek Roy är en av de mest meriterade NHL-spelare som kommit till Sverige och han kommer ta Linköpings längtan efter guld på största allvar. Detsamma gäller hemvändarna Tony Mårtensson och Jonas Gustavsson. Och gamle Niklas Persson erkänner att han hade lagt av om han vunnit guld med LHC. Här är det lite av ett "nu eller aldrig-läge".

Anledning till oro: Även om det tar emot att skriva: men håller alla gubbar ända till april.

* Luleå:

Inte ens när Jesus återuppstod blev folk lika exalterade som fansen blev i Luleå när det blev klart att Thomas "Bulan" Berglund kommer hem igen. Förväntningarna på Bulan är naturligtvis på astronomiskt orealistiska nivåer. Inte för att han bryr sig om det. Han bara kavlar upp ärmarna och kör. Men han har nog redan slagits av skillnaden på kvalité jämfört med det Brynäs han ledde i fjol. Bulan ska fixa att Luleå överlever i SHL. Och det lyckas han med.

En anledning till oro: Vem är "Bulan" Berglund på isen? Vem är den stora ledartypen i laget? Jag saknar en sådan spelare. Eller är det Patrick Cehlin? Kanske.

* Malmö:

Plötsligt är Malmö ett guldhot igen. Det var länge sedan. Och det är på tiden. Klubbledningen har visat både tålamod och fingertoppskänsla när det gäller såväl värvningar som val av spelstil. Och tålamod har länge varit en bristvara i den här klubben. Det går att argumentera för att Oscar Alsenfelt är ligans bästa målvakt. Sedan kan Andy Miele vara sommarens bästa värvning. Viktigast: Peter Andersson är tveklöst en av ligans smartaste och bästa coacher.

En anledning till oro: Ibland är det besvärligt att följa upp en succésäsong och lag i Malmö har drabbats av hybris förr.

* Mora:

Nykomlingen har tappat några viktiga spelare från i fjol och även hyllande coachen Jeremy Colliton. Men Mora kommer inte bli sämre. In kommer coachen Mattias Karlin, som kommer förvalta arvet från Colliton, och kvar finns två av fjolårets viktigaste spelare: hårt jobbande "trashtalkern" Mathias Bromé och begåvade centern Jacob Nilson.  Mora kommer att vinna tillräckligt många matcher på energi, entusiasm och den underskattade kompetens som finns i den här truppen - så att det är nog för att slippa kvalspel.

En anledning till oro: Flera av lagets spelare var i allsvenskan i fjol. Alla kommer inte klara klivet till SHL:

* Rögle:

Rögle kan inte ha samma oflyt med skador två säsonger i rad och Ted Brithén är hemma igen. För mig garanterar det slutspel för Rögle. Många spelare har lärt av det tuffa fjolåret och skickliga ledarna Anders "Masken" Carlsson och Anders Eldebrink börjar få det lagbygge man vill ha. Herrarna kanske till och med känt lite arbetsro i sommar. Carlsson och Eldebrink vet att detta blir säsongen då Rögle etablerar sig i SHL på allvar.

En anledning till oro: Ted Brithén får inte gå sönder. Laget måste vända den negativa skadetrenden. Rögles medicinska personal hotas av utbrändhet.

* Skellefteå:

Första finalmissen på sju år i våras. En nedgång för föreningen - men också ett bevis för nivån i Skellefteå. Här morras det fortfarande över avstängningen på Jimmie Ericsson i slutspelet i fjol. I Skellefteå finns en sårad stolthet och desperat längtan efter slutspelsframgång igen. Här finns också fyra toppkedjor och troligtvis ligans målbästa lag. Jimmie Ericsson blir saknad, men jag blir inte förvånad om han snart är tillbaka: antingen för ett sista race som spelare eller som coach i båset.

En anledning till oro: Vem är huvudcoach? Varken Bert Robertsson eller Stefan Klockare känns rätt för den rollen. Och jag är alltid tveksam till delat ledarskap.

* Örebro:

Alltid bra tryck på hemmamatcherna. Vilket är en kick för spelarna och gör Örebro till en av de bästa städerna i Sverige att besöka för en bra hockeyupplevelse. Här finns också före detta NHL-spelare Joakim Andersson - som missade hela fjolåret, men äntligen är frisk - och visade klass direkt i första träningsmatchen. Även nye finske miniliraren Sakari Manninen kommer bli en publikfavorit. Här finns chansen för flera spelare att ta nya, viktiga roller.

Anledning till oro: Halva laget är borta och ekonomin är inte den bästa, även om klubben gjort en nödvändig "omstart" så handlar den här säsongen om överlevnad.
