Det är en osmaklig
underton av rasism
Magnus Nyström

Om vi ska vara tacksamma över något är det att uttrycket "great white hope" - som låter som något från ett Ku Klux Klan-möte - inte längre används öppet.

Så var det inte så sent som på 80-talet då den dåvarande tungviktsmästaren Larry Holmes gick en match mot Gerry Cooney, en helt okej utmanare, men ändå en fajter under Holmes nivå och alla visste att han hade fått titelmatchen av enda anledning.

Att han var vit.

Promotorn Don King sålde skamlöst matchen på att det var svart mot vit. Cooney marknadsfördes som det "stora vita hoppet", alltså hoppet om att en vit man skulle besegra en svart man.

På en presskonferens kontrade Holmes med att Cooney var "a white hope for white dopes", ungerfärlig översättning: "ett vitt hopp för vita idioter".

Larry Holmes har efteråt berättat att känslan när han gick upp i ringen var att alla 30 000 åskådare vrålade "Gerry, Gerry, Gerry" och ville se den svarte mannen bli knockad.

Holmes vann matchen - som även hade en inramning av metalldetektorer vid publikinsläppen och krypskyttar på taket - men alla var förstås förlorare den kvällen.

Att använda rasmotsättningar för att bygga intresse kring ett sportevenemang är naturligtvis bortom all anständighet.

Riktigt så illa har det inte varit inför matchen mellan den vite irländaren Conor McGregor och den färgade amerikanen Floyd Mayweather.

Ingen har öppet sagt att McGregor är ett "great white hope".

Och då har det sagts och skrikits en hel del inför den här matchen.

Att boxare snackar skit med varandra före matchen är del av showen.

Däremot borde vi få slippa en osmaklig rivalitet mellan svarta och vita.

När huvudpersonerna hade en gemensam presskonferens i New York för en tid sedan hojtade McGregor till Mayweather:

- Dance for me, boy.

Uttrycket "boy" i den här kontexten upplevs av många som väldigt rasistiskt och McGregor blev hårt kritiserad efter det. Han backade också från uttrycket redan när han sagt det, och följde upp det med "Dance for me, son".

Men McGregor har även tidigare kritiserats för uttalanden som uppfattats ha rasistiska undertoner.

Han själv har alltid nekat till att vara rasist.

Senast såg jag honom gå från sitt vanliga kaxiga jag till en mer återhållsam och nästan sorgsen man när han envist och engagerat förklarade i en CNN-intervju att han inte alls är rasist.

Jag tror gott om människor och vill lita på McGregors ord.

Och jag tror fortfarande dessa två kaxiga fajters kommer stå och krama varandra i ringen på lördag när matchen är över. McGregor och Mayweather är samma andas barn på många sätt.

Men trots att jag är uppspelt inför fajten gör allt detta att jag har en dålig smak i munnen.

Med händelserna i Charlottesville i färskt minne och med en president i USA som pratar om "very fine people" även bland marscherande nazister skulle man givetvis önska sig att lördagens match bara handlade om vem som är bäst på boxning.

Det känns inte bra att veta att många rasister hejar på Conor McGregor med en förhoppning om att han ska visa "den vite mannens överlägsenhet".

Sedan är det inte bara McGregor som har eldat på de starka känslorna.

Floyd Mayweather Jr har tidigare sällan varit utåtriktad om sociala orättvisor eller pratat om rasism som Muhammad Ali gjorde, men nu har han sagt att han "tillägnar lördagens fajt till alla färgade människor".

Nu kanske ni är några som undrar vad som hände med Gerry Cooney och Larry Holmes efter deras match.

Och det känns bra att få avsluta det här med något positivt.

Cooney och Holmes bevisade att världen inte är svart och vit. De blev goda vänner och är det fortfarande.
