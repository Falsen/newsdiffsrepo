Tar in en fuskare –
skiter i alla andra
Magnus Nyström

Precis som alla andra som stängts av för doping så påstår Danis Zaripov att han är oskyldig.

I juli blev han ändå avstängd två år av både ryska ligan KHL och internationella hockeyförbundet.

Många trodde nog att 36-åringens karriär var över.

Jag minns hur sorgligt jag tyckte det var att just Zaripov hamnat i den här soppan.

Genom alla år med ryska landslaget har Zaripov varit en personlig favorit - med sin speluppfattning, klubbteknik och lite aviga spelsil.

Han har vunnit tre VM-guld och han har alltid varit sevärd och dessutom varit en gentleman utanför isen.

I KHL har han gjort 451 poäng på 476 matcher och vunnit Gagarin Cup fyra gånger.

Han är redan en legend i rysk hockey.



LÄS ÄVEN: Ilska i USA – efter Zetterbergs uttalande.



Nu blir det NHL.

Ligan tycker Zaripov är felaktigt dömd, och när han medgett att undergå flera dopingtester än normalt får han grönt ljus att spela i världens bästa hockeyliga - trots sin dopingavstängning.

Det är klart att det är knasigt.

Hockeyvärlden borde givetvis samarbeta i kampen mot doping.

Att Zaripov testades positivt för en substans som gjorde det möjligt att dölja förbjudna preparat tycker inte NHL är nog.

Just den aktuella substansen är inte förbjuden i NHL.

Zaripov själv har hela tiden nekat och även överklagat sin avstängning till idrottens skiljedomstol Cas.

Många borde vara upprörda över detta, kan tyckas.

Men i NHL är det ingen som bryr sig att ligan plockar in en dopingavstängd spelare.

Där är man vana att NHL lever i en egen värld och gör som man vill.

Zaripov är ett stort samtalsämne.

Men då handlar det om vilken klubb som ska ha lyckan att få hans signatur på ett kontrakt.

Två heta kandidater är New York Rangers och Vegas Golden Knights.

Jodå, precis så här galen är vår hockeyvärld.

Att när det är dags för OS så kan en av rysk hockeys största spelare vara i Las Vegas i stället för i Sydkorea.
