Häpnadsväckande –
rannsaka er, Norge
Tomas Pettersson

Det är dagen efter Domens Dag.

I Norge har man rasat. I Norge har man gråtit. I Norge har man använt ord som "orimligt" och "skandal" för att beskriva känslorna runt beskedet om Therese Johaugs 18 månader långa avstängning.

Jag är inte det minsta överraskad.

Hela denna evighetsånga process har präglats av ett tämligen massivt norskt oförstående till varför Johaug ska behandlas på samma sätt som idrottsvärldens övriga dopade atleter.

För jo, dopad var hon.

Även om det är ett ord som tycks snarast vara ett tabu att använda i samband med norskans namn på hemmaplan.

Den finske Cas-domaren Olli Rauste klargör annars det hela väldigt tydligt i en intervju med Dagens Nyheter:

– Jag är förvånad över att det finns norska jurister som inte känner till den aktuella definitionen av doping. De talar om doping som bruk av prestationshöjande medel, men den definitionen övergavs för länge sedan. I dag definieras doping som att idrottaren har ett dopningsklassat medel i kroppen – och det är skillnad, säger Rauste.

Exakt.

Men inte ens efter att idrottens högsta instans i dessa ärenden sagt sitt, verkar vare sig Therese Johaug själv, norska skidförbundet eller stora delar av allmänheten vilja acceptera fakta.

LÄS ÄVEN: Johaugs vädjan - efter pengar

Therese Johaug själv vidhåller att hon gjort allt rätt. I stället lyfts spekulationer upp att allt handlar om politik, att Johaug blivit ett offer för ett internationellt maktspel i skidvärlden.

Den ytterst ansvarige för den organisation som orsakat två dopingskandaler, landslagschef Vidar Löfshus, sitter ostörd kvar på sin tjänst med fullt "förtroende och stöd" enligt Norges skidförbund.

Självaste statsministern Erna Solberg valde på tisdagen att lägga ut en bild på sig och Johaug i sociala medier med bland annat orden "I dag är en tung dag" och "Jag hoppas det norska folket vill stötta och hjälpa henne tillbaka".

Det är lätt häpnadsväckande.

Ett av de vackraste uttryck jag vet är "eftertankens kranka blekhet". Och hela skid-Norge borde vid det här laget gå runt med kritvita ansikten och ödmjukt försöka lära sig av de misstag som lett fram till tisdagens dom.

Men nej, med rosiga kinder fortsätter man att stoppa huvudet i snödrivan. Där nerifrån hörs bara ett mutter om dumma regler, dumma domare och en dum omvärld där alla är emot dem.

Vi har hört det förut. Men då har det oftast kommit från det stora landet i öster.

Jag trodde betydligt mer om Norge.

Det finns förstås undantag. Delar av den norska mediekåren gör nu exakt det jobb som måste göras och ifrågasätter såväl norska värderingar som sitt skidförbunds agerande de senaste åren.

Som Dagbladets ledarsida, som VG:s krönikör Leif Welhaven, som Adresseavisens Kjetil Kroksæter.

Jag hoppas det kan leda till en förändring. För så här kan det faktiskt inte fortsätta, Norge.

Jag kommer ihåg kalabaliken som uppstod efter den svenske näringsministerns Björn Rosengrens liknelse om Norge som "den sista sovjetstaten" 1999.

Den gången stod jag på Norges sida. Den gången fattade jag inte alls vad Björn Rosengren menade.

Men nu?

Låt mig säga så här: Rannsakningens tid är här.

Se till att använda den väl, Norge.
