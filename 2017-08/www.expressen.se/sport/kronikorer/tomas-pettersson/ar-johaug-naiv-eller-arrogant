Tisdag 22 augusti 2017
Är Johaug naiv
eller arrogant?
Tomas Pettersson

Det hela har naturligtvis tagit vansinnigt lång tid.

Det var den 4 oktober 2016 som Therese Johaug dopingtestades och det hittades spår av en anabol steroid i norskas blod.

321 dagar senare (trehundratjugoen!) ska nu till slut idrottens skiljedomstol Cas leverera den slutgiltiga domen under tisdagen.

76 (sjuttiosex!) dagar efter att samma Cas höll sitt avslutande förhör med Therese Johaug.

Inget kan få mig att tycka den väntan är vare sig begriplig eller okej.

Nåja, det är formalia och historia. Nu återstår bara svaret på en enda fråga:

Vad blir det för dom?

Låt mig säga så här:

Jag skulle väl inte bli direkt överraskad om det slutar med en något solkig, men ändå hyfsat tillfredställande medelväg.

Om Cas fastställer norskans dom till exakt 15 månader innebär det tre saker:

1) Johaug är fri att tävla igen den 15 januari och hinner därmed - precis - bli klar för att åka OS i Pyeongchang.

2) Johaug, och Norge, kan motvilligt ändå tycka det är en okej dom.

3) Internationella skidförbundet (Fis) har därmed med sin överklagan fått till en skärpning av den tidigare domen (13 månader) och kan motvilligt ändå tycka att det är en okej dom.

Och ja, det skulle vara ett helt okej beslut.



LÄS OCKSÅ: Detaljen som kan krossa Johaugs OS-dröm.

Själv tycker jag precis som de allra flesta av Johaugs konkurrenter att norskan ska få chansen att åka OS i Sydkorea. Redan från dag ett har jag tyckt att lika självklart som att Johaug ska straffas – lika självklart är det att en avstängning på ett år, eller strax över, borde vara lämpligt.

För det finns verkligen förmildrande omständigheter.

Men med det sagt:

Det finns också fortfarande en detalj som är sorgligt besvärande.

• Det skaver att Johaug på den tårfyllda presskonferensen den 13 oktober hävdade sin totala oskuld och skyllde allt, verkligen allt, på sin läkare. Som senare friats.

• Det skaver att Johaug så sent som inför Cas-förhöret i juni lämnade in en överklagan där hon ansåg att hon var helt utan skuld och ansvar och borde frias helt.

Eller om man så vill:

• Det skaver att Therese Johaug under hela denna evighetslånga process fortfarande uppenbarligen inte kommit till insikt om sitt eget ansvar.

Du kan tycka vad du vill om det gällande regelverket, men det är vad vi har, det är vad vi ska förhålla oss till - och i det förklaras det extremt tydligt det ansvar varje utövare har för vad de stoppar i sin kropp.

Mer exakt: Upptäcks det en anabol steroid i ditt dopingprov så ska du straffas. Då är minimistraffet 12 månaders avstängning.

Punkt.

Men Therese Johaug har konsekvent glidit undan den aspekten under dessa 321 dagar.

Jag menar, vad hade Johaug förlorat på att erkänna sin klantighet, ta sin del av ansvaret och sedan ödmjukt be om förståelse?

Inget alls.

I alla fall hos mig hade norskan tvärtom fått en smula respekt.

Men Therese Johaug valde en annan väg. Jag vet inte om det handlar om naivitet, arrogans, eller möjligen en form av svårbegriplig rättslig taktik.

Jag vet bara att det skaver.
