Det vore korkat om
han ändrade på det
Daniel Kristoffersson

Under måndagen landade de svenska landslagsstjärnorna i Sofia.

Senast ett Blågult landslag VM-kvalade här var 2005 när Lasse Lagerbäcks och Roland Anderssons mannar vann med 3-0. Då hade försnacket, precis som nu, handlat om Sverige skulle få det oerhört tufft och att Bulgarien är ett helt annat lag hemma jämfört med hur de spelar borta.

Det blev inte riktigt den tuffa match som förutspåtts.

Fredrik Ljungberg fanns med bland målskyttarna, Teddy Lucic plockade bort en stekhet Dimitar Berbatov och Sverige tog sig också sedan till VM-slutspelet i Tyskland.

Bara hoppas att blir en lika behaglig resa här nere som för 12 år sedan.

Men något säger mig att det inte kommer bli fullt lika lätt som då, eller fullt lika lätt som hemma på Friends i det här VM-kvalets första match.



LÄS MER: Han försökte värva Andreas Granqvist

Då hade Sverige kunnat vinna med 6-0. Det blev "bara" 3-0 då och en smakstart på kvalet.

Nu har något hänt med det bulgariska landslaget och segern hemma mot Holland vittnar om det.

Segerraden med tre vinster av tre möjliga hemma på Levski-stadion säger också det mesta.

Positivt för svensk del är att Bulgarien förlorade mot blåbärsnationen Vitryssland vilket ger ett visst hopp.

Bragdsegern hemma mot Frankrike på Friends har gjutit mod och självförtroende i de svenska spelarna och jobbar Sverige hårt för varandra som ett lag är känslan, både hos supportrarna och hos spelarna, att allt är möjligt.

Supportrarna har verkligen slutit upp bakom "sitt" landslag och Hamrén-känslan från tidigare matcher och misslyckanden är helt borta.

Det är kul med landslagsfotboll igen.

Det är en hajp kring Blågult igen.

Redan nu har ett tredje etage på Friends arena öppnats då över 30 000 biljetter är sålda till matchen mot Luxemburg i oktober.

Att Janne Andersson spinner vidare på idén om ett kollektiv med hårt jobbande spelare fick vi en första hint om i förra veckan.

Seattle Sounders Gustav Svensson togs ut till förmån för mer offensivt lagda spelare som Oscar Hiljemark och Sam Larsson.

Ändå känns det som att startelvan på torsdag kommer att vara identisk med den som stod för bragden på Friends i juni.

Efter John Guidettis skada är Marcus Berg och Ola Toivonen ett givet anfallspar.

Finns heller ingen anledning att ändra på mittfältet med Ekdal, Johansson, Forsberg och Durmaz.

Möjligtvis om Janne vill stänga till kanterna med en mer defensiv uppställning men att peta en glödhet Jimmy Durmaz vore tjänstefel.

Och visst skulle Martin Olsson kunna spela i stället för Ludwig Augustinsson, men inget talar för att det blir så.

"Ludde" var klockren mot Frankrike, är lite av en Janne-favorit och har fortsatt att leverera efter flytten till Werder Bremen.

Nej, räkna med att de elva som stod för bragden mot Frankrike får chansen även mot Bulgarien - om det inte blir några skador.

Allt annat vore en skräll och rentav korkat.
