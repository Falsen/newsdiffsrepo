Sugen på perfekta
slutet i landslaget?
Daniel Kristoffersson

När Zlatan Ibrahimovic trasade sönder sitt knä  i den där Europa League-matchen mot Anderlecht i våras var det många som trodde att svenskens karriär i Europa var över. Framför allt efter rapporterna om att det var en korsbandsskada av det allvarligare slaget.

Ska erkänna att jag inte heller trodde på att Zlatan skulle kunna komma tillbaka rekordsnabbt.

Men han verkar ha överträffat sig själv ännu en gång.

Jag skriver "verkar" eftersom han ännu inte är tillbaka på planen och det krävs hård rehabiliteringsträning och tålamod för att komma tillbaka i toppslag igen.

Men att Manchester United väljer att skriva ett ettårskontrakt och ge den snart 36-årige svensken en veckolön på över en miljon kronor kan inte ses som något annat än ett tecken på att han kan vara tillbaka rätt snart. Kanske inte redan i slutet av oktober, vilket uppgifter i England redan talat om.

Det vore en bragd modell värre i så fall.



Att tro att han ska vara i bra slag vid årsskiftet är kanske mer realistiskt.

Det här innebär inte bara att Premier League helt plötsligt blev cirka 200 procent mer intressant för oss i Sverige.

Manchester United får också rejält tillskott och en titel-joker som får anses vara av de vassare slaget ändå...

Vilket lag José Mourinho kommer att ha.

Och i och med det här lever Zlatans dröm om att vinna Champions League igen.

Drömmen om det perfekta avslutet på karriären lever i allra högsta grad.

Med tanke på att José Mourinho har fått ytterligare tid på sig att bygga sitt eget United och fått handplocka värvningar som Romelu Lukaku och Nemanja Matic får nu United ses som en rejäl outsider till Champions League-titeln.



Hur stort det är i England är lätt att förstå när Sky Sports avbröt sin sändning om engelska landslaget för att meddela att Zlatan skrivit på ett nytt kontrakt.

Det säger det mesta.

Jag tror även att Zlatan är sugen på det perfekta slutet i Blågult.

Tänk er att Sverige gått till VM-slutspelet i Ryssland (vilket är fullt möjligt med tanke på utgångsläget just nu) och Zlatan är i toppslag i Premier League just då. Nog borde det vara ett jätteläge att göra en "Henke" och göra comeback i Blågult och spela VM i Ryssland med Sverige.

En sådan förstärkning tror jag knappast förbundskapten Janne Andersson hade sagt nej till.
