Kan inte räkna med
sånt från Blågult nu
Daniel Kristoffersson

När Janne Andersson tog ut landslagstruppen som ska möta Bulgarien och Vitryssland kändes det lite som det var dags för en skolstart. Efter bragdmatchen mot Frankrike i somras, sommarlov var det nu dags för höstterminen med A-landslaget igen.

Klassresan går den här gången till  Sofia på måndag och sedan vidare till Minsk och Vitryssland några dagar senare.

Två motståndare Sverige ska slå sett till Fifa-rankingen där Blågult skjutit i höjden efter succén i kvalet.

Med fyra matcher kvar leder Janne Anderssons gäng gruppen före Frankrike och Holland.

Slagläge inför avslutningen?

Jorå, men det kommer krävas att de blågula lirarna fortsätter att överträffa sig själva.



Sverige kölhalade ett uselt Bulgarien på Friends senast men där Bulgarien bytt förbundskapten, spelat upp sig och bland annat slagit Holland hemma.

Men det är natt och dag på att möta Bulgarien hemma och borta.

Det blev torsk mot Vitryssland på bortaplan i juni, för att ta ett exempel.

Svårt att veta var Bulgarien och Vitryssland står och landslagets spion Jonas Thern får en utmaning att scouta motståndet fram tills den 31 augusti respektive 3 september.

Men det är klart att Sverige som överträffat sig själva på egen hand höjt ribban och att inget annat än sex poäng och en Play Off-plats inom räckhåll är godkänt i det här läget.

Och vi kan inte räkna med något skönspel eller bolltrillande från Blågult under de här två matcherna.

Nej, här lär det bli ett hårt arbetande lag och defensivt slit som ska fortsätta att skänka de suktande svenska fotbollssupportrarna glädje.

Uttagningen av Gustav Svensson säger något om det.

Petningarna av Oscar Hiljemark och Sam Larsson likaså.

Just i det här läget känns det helt rätt.

Varför skulle Janne Andersson ändra på ett vinnande koncept?
