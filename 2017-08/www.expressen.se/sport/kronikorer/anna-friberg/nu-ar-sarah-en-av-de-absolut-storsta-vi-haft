Nu är hon en av de
absolut största vi haft
Anna Friberg

Vanligtvis brukar hon, precis som de allra flesta simmare, ta en liten ledighet efter ett mästerskap.

Men den här gången gjorde Sarah Sjöström annorlunda.

Trots succén under VM i Budapest förra veckan (tre guld och två världsrekord) hade hon inte fått nog.

Det är svårt att förstå hur den där 23-åriga skallen tänker och hur hennes kropp känns men det måste ha funnits något där.

En känsla av att hon snabbt ville ha mer, att det – trots urladdningen i Ungern – fanns mer i kroppen.

Sarah Sjöström tog flyget till Moskva för att simma i världscupen.

Knappt hade väl baddräkten torkat efter VM innan hon slängde sig i bassängen i den ryska huvudstaden.

I går kväll: Världsrekord på 50 meter frisim.

I kväll: Världsrekord på 100 meter frisim.

Nu har hon flest världsrekord av alla simmare – åtta stycken.

Vi måste ta det en gång till.

En 23-årig svensk tjej har flest världsrekord av alla simmare – åtta stycken.

Det är galet stort.

Det har länge varit svårt att hitta orden för Sarah Sjöströms storhet.

Bortsett ett misslyckat OS i London 2012 har hon sedan hon var 14 år skämt bort oss med att leverera under mästerskap.

Därför har det kanske också blivit lätt att inte höja på ögonbrynen alltför mycket när en ny medalj simmats hem, ett nytt rekord slagits.

Men någonting har hänt med Sarah Sjöström det senaste året.

Ett OS-guld, ett OS-silver, ett OS-brons i Rio förra sommaren, det skulle inte ha varit orimligt att känna sig smått nöjd efter det.

Men i Sjöströms fall verkar framgång ge motsatt effekt.

Sarah Sjöström vill ständigt ha mer.

Kanske var det missade guldet, när det "bara" blev silver på 100 meter fritt i VM förra veckan det bästa beviset.

Herregud, såg ni ögonen på henne? Hur svarta de var och hur sur Sarah Sjöström var efter att ha inte varit bäst?

En dag senare tog hon revansch och simmade hem ett av tre (3!)  guld i Budapest.

Men det stannar i det där.

Just nu håller Sara Sjöström hov i Moskva, och hon gör det på ett makalöst och snudd på omänskligt sätt.

Efter VM i Budapest fick jag frågan av en i sport väl insatt vän som undrade om jag tyckte att Sarah Sjöström är en av de största svenska idrottsstjärnorna vi någonsin haft.

Jag tvekade lite, mumlade något om Borg, Stenmark och Zlatan, och att det kanske ändå är en bit kvar.

Men efter det här, efter två nya världsrekord på två dagar...

Visst, är Sarah Sjöström är en av de absolut största vi haft.

Häftigast av allt – hon är långt ifrån klar än.
