De har fått vittring
– låt jakten börja
Thomas Wilbacher

Vi minns Leonardo Bonucci som helt plötsligt, från ingenstans lämnade Turin och flyttade till Milano.

Det är aldrig helt utan polemik man byter randigt mot randigt, inte ens 2017.

Sen har vi Antonio Cassano som under juli hann börja spela fotboll, sluta, börja igen bara för att definitivt sluta lagom till att det drog ihop sig för Serie A-premiär. Eller definitivt och definitivt, ingenting skrivs i sten när det gäller Baris Peter Pan.

Men i övrigt finns det inga spelskandaler, mutade domare eller större konkurser att skriva hem om. Tänka sig.



Det är en något mer städad italiensk liga som drar i gång i kväll. Framförallt är det Juventus mot alla, och man får kisa ordentligt för att urskilja l´antijuve ur dimman som råder bakom suvärenen.

Där finns nyrika, nysatsande, superspännande Milan. Med kinesiska pengar, via fonder och bankgarantier har Berlusconis före detta hjärtebarn värvat ihop ett helt nytt lag. I Tyskland hittade man en frisparksfot (Calhanoglou), i Turin försvarsgeneralen (Bonucci), i Portugal nätrassel (Silva) och runt knuten, i Bergamo, mittfältsdynamon (Kessie) som saknats sedan Seedorfs glansdagar.

Ska tränare Montella få ihop det?

Tålamodet i Curva Sud är kort och förväntningarna höga.



Kusinen Inter har lagt allt krut på Mister Luciano Spalletti. Efter en tränarkarusell som haft Frank de Boer, Roberto Mancini och några traghettatori, färjemän som fört skutan i land, ombord känns det på förhand som att Inter äntligen har hittat rätt.

Om spelarmaterialet räcker för att utmana om titeln är dock mindre säkert.

I huvudstaden ska Roma för första gången sedan Tomas Brolin och Martin Dahlin höll på att skapa EM-historia klara sig utan sin fanbärare. Där finns dock den evige vicekaptenen, 34-årige Daniele De Rossi, mer redo att ta över en kaptensbindel än någon någonsin varit. Eusebio Di Francesco minns nostalgikerna från 90-talets Roma. Nu är han tillbaka i klubben och ska leda den lilla romerska armén mot lo scudetto, en ligatitel som de varit så nära att bärga men som av någon anledning verkar vara förhäxad.

Det skulle inte förvåna mig om Roma snubblar någon gång i slutet på april.



Ännu längre söderut, vid Vesuvius fot, glöder det återigen och trots att ordet scudetto är förbjudet av vidskepliga skäl så har det börjat tisslas och tasslas i de spanska kvarterens gränder. Napoli spelar Europas härligaste fotboll, med en tridente som inte ens den resligaste och med följsamma försvarsmuren kan stoppa. Det flyter och när Napoli på given signal bestämmer sig för att attackera är det som att en tsunami väller över motståndarna.

I bakvattnet är det dock lite för lugnt och även om ”K2” oftast räddar laget som sista utpost läcker målen in bakom Pepe Reina.



I Turin följer sportchef Beppe Marotta varje steg som konkurrenterna tar och Max Allegri pratar om hårt jobb och koncentration samtidigt som han manar till lugn. Jag har sagt det några gånger under åren men kanske aldrig riktigt bottnat i min egna övertygelse, men nu säger jag det igen och nu tror jag att ni faktiskt ska ta till er det:

Il Calcio är tillbaka.

Toppklubbarna är inte lika konkurrenskraftiga som på 90-talet men helt klart några steg närmare lagen som dominerat Europafotbollen det senaste decenniet. Längst fram i ledet står den gamla damen. Klok, stark, till synes oövervinnerlig. I år får hon dock se upp.

Vargar, vulkaner och madonnor har fått upp vittring.

Låt jakten börja.
