Söndag 20 augusti 2017
"Helt vidrigt hån – är
folk galna på riktigt?
Thomas Wilbacher

Nästa vecka förväntas Europas största talang sett till förra säsongen, Kylian Mbappé, skriva på för Paris Saint-Germain för nästan två miljarder.

Neymar och Mbappé under samma fönster alltså.

Totalt fyra miljarder svenska riksdaler.

Känn på det.

Ganska svårsmält med tanke på att man satt och ojade sig över Manchester Uniteds miljardköp av Paul Pogba för ett år sedan. De astronomiska summorna är en sak, en annan trend som sprider sig som en löpeld över Europa är det här med spelare som plötsligt börjat bråka sig bort från sina klubbar.

De kallar det ”strejk”. Ja, strejk! ”Ousmane Dembelé träningsstrejker för han vill till Barcelona” skriver tysk press. Coutinho har fortfarande inte lirat en minut för Liverpool och vägrar träna med laget. I Bergamo har Leonardo Spinazzola kallats till premiärmatchen mot Roma men låtit Atalanta veta att han minsann inte kommer dyka upp. Samma visa gäller på alla håll i Europa.



För mig är det lågavlönade sjuksköterskor som krigar för sina rättigheter, det är gruvarbetare som tröttnat på 14-timmarspass en kilometer ner i ett berg som strejkar.

Inte 20-åriga miljonärer som ägnar dagarna åt att lira boll, chilla och spela FIFA med polarna.

Vad fan är det som händer egentligen?

Har folk blivit galna på riktigt?

Jag tycker att Atalantas tränare Gian Piero Gasperini ser nyktert på situationen.

– Det är tyvärr pengaguden som bestämmer. Jag har kallat Spinazzola till matchen men han har inte dykt upp. För mig ska han så klart spela så länge han tillhör oss.

Uppgivenheten i Gasperinis ögon uppe på presspodiet inför Serie A-premiären är uppenbar. Det är en situation som skadar laget och enligt honom även spelaren.

- Jag är väldigt besviken, framför allt på hans omgivning. Som tränare kan jag ge råd och säga vad jag tycker men det är de vuxna runt honom som i slutändan bestämmer. Problemet ligger så klart inte hos en ung kille men hos de som bestämmer åt honom. Det här är deras beslut och det är beklagligt.



Agenter, pappor och kusiner, eller låt oss kalla de rådgivarna, styr och ställer. I miljardindustrin fotboll påverkar de säsongerna för anrika klubbar som funnits långt innan de ens var påtänkta.

En gång fanns det en stolthet i att bära klubbfärger och man spottade blod, svettades, vann och förlorade tillsammans. Man gjorde det för tröjan man spelade i och för fansen på läktarna som betalade lönerna.

Spelarna tackade för förtroendet, för möjligheten som givits och till fansen som var med i vått och torrt med att visa lojalitet. Är det så mycket begärt att kräva av spelarna att de ger allt för klubben som de tillhör?

Nej, det de här spelarna håller på med är inget annat än ett vidrigt hån mot alla som kämpar för klubbarna de faktiskt tillhör.

De kan köra med sin förbannade strejk, de kan välja grönare gräs och mer pengar, men oss, alla vi som tycker att det här med kärlek till en klubb är en av fotbollens viktigaste beståndsdelar lurar de inte.

Tvi!



Se fler höjdpunkter på Viasatsport.se och matcherna live eller 48 timmar i efterhand på Viaplay.se.
