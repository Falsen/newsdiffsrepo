De menar allvar – på
väg tillbaka till toppen
Thomas Wilbacher

Vi börjar på planen.

För där har nu United på tre matcher skrapat ihop nio poäng, gjort tio mål och inte behövt tvätta lakanet en endaste gång. Men motståndet har ju varit West Ham, Swansea och Leicester, säger några. Absolut, men vi har redan sett Chelsea förlora mot Burnley, Manchester City hänga på repen mot både Bournemouth och Everton, Arsenal har torskat mot Stoke och Liverpool har haft problem med såväl Watford som Crystal Palace.

Premier League är en liga där tabelltoppen ofta ser likadan ut efter 38 omgångar, men där det i varje enskild match alltid finns en David mot Goliat-faktor att respektera. Tre poäng är tre poäng är tre poäng. Oavsett motstånd. Och att kunna visa upp den tabellrad Manchester United nu stoltserar med imponerar, hur belackare än vrider och vänder på det.

Paul Pogba ser frigjord och lycklig ut. Nemanja Matic uppoffrande och prestigelösa mittfältsspel är en av anledningarna till det, det mer än stabila mittbacksparet Phil Jones-Eric Bailly en annan. Den Henrikh Mkhitaryan vi lärde oss älska i Borussia Dortmund är återuppstånden och längst fram har Romelu Lukaku redan hunnit göra tre mål.

Men om vi fortsätter den här texten i rehabrummet så är nog belgaren den enda som mottog veckans stora rubrik, att Zlatan Ibrahimovic återigen är en Manchester United-spelare, med ganska påtaglig skepsis. Lägg på en missad straff i segermatchen mot Leicester och vi kan nog vara säkra på att Lukaku inte tar med sig det bästa av humör till landslagssamlingen som nu väntar.

Att Zlatan är tillbaka är naturligtvis högintressant. Dels i termer av att vi får chansen att se ännu ett kapitel skrivas i den största av svenska karriärer, dels för vad det innebär för Manchester United och deras återtåg mot världsherravälde.

Det har nämligen på senare år blivit ganska uppenbart att de absolut bästa lagen i Europa inte längre huserar elva toppspelare. Snarare 22. Ser vi till hur Real Madrid, Juventus och Bayern München bygger sina trupper är det nästintill världsspelare på varje position. Som sitter på bänken.

Zinedine Zidane sa till Cristiano Ronaldo inför fjolårssäsongen att han skulle få spela mindre, göra färre mål och roteras en del, men att han i slutet av säsongen också skulle få lyfta en del tunga bucklor. Ronaldo lyssnade och levererade och jag tror José Mourinho har fått Zlatan att anta samma utmaning. Det går inte längre att ställa ut samma elva, tolv spelare en hel säsong och tro att det ska hålla hela vägen. Man behöver fördela bördorna, sprida ut maxlöpen och i princip varje vecka ha full tank i bilen.

Spelar Mourinho, United och Zlatan sina kort rätt kan de mycket väl ha att göra med både två och tre bucklor när vinter blivit vår och när den svenska anfallaren nu snart fyller 36 tror jag han mer än ordinarie speltid, målrekord och att konstant stå i epicentrum vill åt just det: pokalerna han saknar. Eller som han själv uttryckte det; avsluta vad han påbörjat.

Manchester United anno 2017/2018 verkar ha insett att man inte längre är störst, bäst och vackrast.

Men kan man se och lära av de bästa finns det ingenting som säger att man inte snart kan vara herre på teppan igen.

De verkar onekligen ha påbörjat vandringen tillbaka mot toppen i alla fall.
