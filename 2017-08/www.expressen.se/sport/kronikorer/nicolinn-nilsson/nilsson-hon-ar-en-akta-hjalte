Hon är en äkta hjälte
Nicolinn Nilsson

Uppväxt i slummen, med den tydliga åsikten att ingenting bra kommer från Nairobis fattigaste kvarter, trotsade åttaåriga Maqulate Onyango sina föräldrar och började spela fotboll.

Året var 1990. Maqulate Onyango skulle prestera i skolan för att bli en bra hustru. Spelade hon fotboll skulle hon inte hitta en man. Det var så hennes föräldrar såg på framtiden.

Men Maqulate ville spela fotboll. Så hon trotsade sina föräldrar och gick emot gängse kultur och tradition.

"Som familjens förstfödda skulle jag ta hand om mina syskon och se till så att de fick mat. Om jag inte gjorde det fick jag stryk av mina föräldrar. Så jag var tvungen att balansera det, hushållssysslorna och fotbollen."

Jag träffade Maqulate Onyango under en fotbollsmatch i Nairobi förra året.

När herrarna klev in på det torra gräset tog vi plats på läktaren.

För Maqulate var det ytterligare en match i mängden. Det var nämligen här, i den kenyanska högstaligan, som Onyango 16 år gammal dömde sin första match i Premier league.

"Jag var rädd för fansen då. Osäker på hur de skulle reagera om jag tvingades dra fram ett rött kort. Jag tänkte mycket på vad folk skulle tycka om mig och om jag skulle orka genomföra matchen. Efteråt kände jag mig stark, för att jag hade stått upp för mig själv. Att jag hade visat att oavsett kön så är vi jämställda uppgiften."



Maqulate Onyango är i dag 35 år gammal. Hon dömer fortfarande matcher på den högsta nivån. För några år sedan blev hon, som första kvinna, invald som matchkommissionär i det afrikanska fotbollsförbundet, CAF.

Onyango har bevisat att det kan komma bra saker även från slummen. Att det går att slå sig in i en manlig värld.

"En del anser att kvinnor ska stå i köket och ta hand om barnen. Men jag gick emot det. På planen möttes jag av skepsis. Fansen förolämpade och skrek alla möjliga ord till mig. Men jag brydde mig inte. Vi var en grupp som visste att vi hade ett ansvar. Vi skulle bevisa något som inte bevisats tidigare, och det fungerade. Nu har vi många kvinnor som dömer på internationell nivå."

Maqulate Onyango har aldrig sett sig själv som en kvinna i en mansdominerad värld, utan som en person som kan addera värde till samhället. Och hon ser en förändring, lokalt och globalt.

"På många sätt är tiden då kvinnorna skulle stå i köket borta. Nu har vi karriärer, visioner och drömmar. Men vi måste fortsätta uppmuntra de yngre tjejerna och hjälpa dem att stå upp för sig själva. Vi måste fortsätta kämpa för förändring."

Det arbetet måste göras varje dag, året om.

Först då når vi förändring på riktigt.
