Han får mig att tänka
på Zlatan och Henke
Patrick Ekwall

Det är omöjligt att inte förälska sig i fotbollens sagor och den Östersund har skrivit slår nog de allra flesta, den hade platsat i Max Lundgrens Åshöjdens BK för att den egentligen är i närheten av fiktion.

Saman Ghoddos är däremot väldigt mycket en verklighet, här och nu.

Jag älskar att ta del av hans spelstil, hans löpsteg som flyter fram över underlaget, hans mod att ständigt avancera framåt. Respektlösheten, tekniken, målskytten.

Men jag älskar också hans bakgrund som fotbollsspelare, för att den ger så mycket hopp.

För fyra år sen harvade 19-årige Saman Ghoddos omkring på Vångavallen i Trelleborg, han fick spela 18 matcher i division 1 och gjorde ett mål.

För att få ihop till hyran jobbade han som telefonförsäljare hos Mobilgiganten, men fick kicken eftersom han inte sålde tillräckligt mycket.

Det var inte så att proffsklubbarna ute i Europa stod på kö. Om vi säger så.

Han satte sig på tåget till Syrianska i Södertälje.

Inte för att teckna något kontrakt. För att få provspela.

Det hängde på en dag, han lyckades bra just då, löste ett avtal med Syrianska, karriären tog lite fart och till slut satt malmösonen i Östersund och frös i lite för tunna vinterkläder.

Resten kan vi.

Aly Keita gjorde den där sjuka räddningen i slutsekunderna mot PAOK och den var förstås väldigt avgörande.

Men Saman Ghoddos gjorde målen.

Och Ghoddos har, som jag ser det, gång efter gång visat att han är en av allsvenskans allra bästa spelare i år.

Nu sitter han och vrakar bland mer eller mindre utsökta anbud från olika håll i Europa och slits mellan hjärta och samvete när Iran påkallat sitt intresse om en plats i deras landslag.

Det glädjer mig för att jag kan känna mycket för spelare som går den ”långa vägen”, som kommer lite från ingenstans och bevisar att det aldrig är för sent.

Det glädjer mig också eftersom jag tror att det är viktigt för hur fotbollssverige, allt från förbund, klubbar och ledare till föräldrar, måste lära sig att se på verkligheten.

Jag har inga problem med fotbollsakademier långt ner i åldrar, finns det ett starkt behov hos barn av att tävla och träna mycket och med likasinnade så ska den möjligheten finnas.

Beslutet att inte räkna matchresultat som SvFF tog för något år sen tycker jag är hål i huvudet eftersom det har NOLL effekt.

Kidsen räknar ändå och problemet med idiotiska föräldrar har inte minskat, den varbölden försvinner inte med att resultaten inte blir synliga.

För klubbarna som satsar på akademier, som ju på senare år definitivt har gett starkt avtryck i den yttersta elitfotbollen, har det inneburit att klubbarna/barnen tvingats åka på dyrbara turneringar utomlands för att få lov att tävla ”på riktigt”. Frivilligt valt, förvisso, men orättvist och dessutom exkluderar det alla barn som verkligen VILL spela fotboll på allra högsta nivå men inte har ekonomi som räcker till.

I det sammanhanget har vi lyckats göra fotbollsakademierna till en klassfråga, vilket är oerhört olyckligt.

Det jag INTE gillar är när det blir en värvningscirkus kring 8-9-åringar, det är fullständigt vansinne och det måste stoppas till varje pris.

Och framför allt ogillar jag när vuxna människor tror att det bara finns en enda väg till framgång.

Som om det existerade ett facit.

Att värva ihop ett kanonlag för 10-åringar i syfte att vinna Gothia Cup är inte detsamma som att de barnen en dag kommer att bli landslagsmän.

Det finns lika stor möjlighet att en 10-åring i Knäckebrödhults IF – som fått stryk med 17-0 i sin första Gothia Cup-match där hysterisk akademiledare har skrikit sig hes på sina spelare om att ”ta tydliga löpvägar” – en dag når längre i sin karriär än någon annan.

Jag älskar att dra exemplet med Zlatan Ibrahimovic och Henrik Larsson och gör det gärna igen; de fick aldrig spela i ungdomslandslag, de ansågs inte ens platsa i distriktslagen.

Men det gick rätt hyfsat ändå.

Å ena sidan.

Å den andra ser vi idag landslagsmän som John Guidetti, Victor Nilsson Lindelöf och Ludwig Augustinsson, som alla är sprungna ur akademier (i BP och Benfica).

Det finns inget rätt eller fel.

Det finns olika vägar.

Och vi ska akta oss förbannat noga att döma ut 19- eller 22-åringar som föredettingar.

För allting kan faktiskt gå.

Saman Ghoddos är ytterligare ett alldeles underbart levande bevis på det.
