Inte längre sport för
mig – det är cirkus
Patrick Ekwall

Rätt mycket flyter samman nuförtiden när Mix Martial Arts (MMA) sakta och säkert förvandlats till kampsportens Formel1.

Men boxning är fortfarande boxning, lika mycket som MMA på många olika sätt är någonting helt annat.

Floyd Mayweather Jr är inte bara en av nutidens allra skickligaste boxare, han är en av världens allra bästa genom alla tider.

Varför ska han gå en match mot Conor McGregor, den fruktade MMA-stjärnan?

Ja, gissa två gånger. Kan han köpa femtioåtta nya lyxbilar så gör han gärna det. Ungefär så.



LÄS MER: Svensken om stjärnan: "Ser honom varje dag"



Vi ska alla hysa den allra största respekt för McGregor, men han är ju inte på riktigt en värdig utmanare – jag tror inte det finns någon som kan känna det, inte ens MacGregor själv.

Ja, han är en skicklig boxare för du måste vara en skicklig boxare för att nå de framgångar han nått i oktagonen.

Men bandylandslaget utmanar inte Tre Kronor på allvar för att ”de åker ju ändå skridskor och använder faktiskt en klubba”.

Men den traditionella boxningssporten kämpar för sitt liv i en kamp där MMA-galor över hela världen övertrumfar boxningens.

Där det stora fightingintresset i väldigt stor utsträckning handlar om MMA.

I slutändan blir det en kamp om TV-tittarna och få sporter är så beroende av TV-tittarnas välvilja att betala som boxningssporten.

Därför har nog inte boxningsvärlden något emot den här fighten eftersom den tilldrar sig så oerhört stort intresse världen över och sätter lite skarpare ljus på boxningen för ett ögonblick.

Personligen kan jag tycka att den traditionella boxningen befläckar sin stamtavla med den här typen av hitte-på-matcher.

Men det är inget nytt.

I början på 80-talet gick Muhammad Ali en helt knäpp match mot den japanske fribrottaren Antonio Inoki i Tokyo.

Det var förvisso lite annorlunda eftersom matchen gick under speciella regler och japanen fick sparka.

Matchen var ett PR-jippo bekostat av Japan och den slutade såklart oavgjort.

Boxningsexperter över hela världen rasade och hoppades slippa se den seriösa proffsboxningen bjuda ut sig till sådana spektakel i framtiden.

Men nu står vi här.

Och det är förstås nya tider.

Såväl Mayweather som McGregor får astronomiska summor för att gå matchen, jag har full förståelse för att de inte backar för den möjligheten.

De billigaste biljetterna i Las Vegas går på flera tusenlappar över 10.000 kronor och i USA är pay per-view-avgiften för att se matchen 99,99 dollar.

Ge folket vad folk vill ha, sa romarna och kastade ut gladiatorerna till lejonen.

Nu kan vi få det – bara vi är beredda för att pröjsa för det och den här gången återstår det att se om gränsen är nådd eller inte.

Vi har fått se lite klassiskt låtsatshat på snyggt välarrangerade presskonferenser över två kontinenter, vi har fått se en rolig fuck you-mönstrad kostym och i dagarna har det tapetserats med annonser/reklam i sann gladiatoranda. Överallt.

Det går inte att komma ifrån att det skapats ett enormt intresse.

Och här sitter jag och skriver om matchen, istället för (exempelvis) Badou Jacks hyperintressanta titelmatch mot Nathan Cleverly.

Men hur intressant, attraktivt och spännande det än må vara att ta del av Maywather vs McGregor så är det inte längre sport för mig.

Det är cirkus.
