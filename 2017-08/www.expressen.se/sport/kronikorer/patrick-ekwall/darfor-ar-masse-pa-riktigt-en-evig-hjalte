Därför är Masse på
riktigt en evig hjälte
Patrick Ekwall

”Masse” var en stor del av min inledande sportjournalistkarriär.

Jag började på Kvällspostens sportredaktion som 16-åring 1981, samma år slog Mats Magnusson igenom i Malmö FF som var det lag tidningen bevakade tyngst.

Jag var mest redigerare i början och gjorde många Mats Magnusson-rubriker, jag var med och gjorde klassiska löpsedeln MED MATS MOT MEXIKO efter hans berömda kvitteringsmål i kvalmötet med Västtyskland på Råsunda 1985 med en bild på Mats och Laban Arnesson i sombreros.

Han tog sig från Högaborg i Helsingborg till allsvenskan, landslaget och hela vägen till en av Europas mest fruktade målskyttar i Benfica.

För mig var Mats Magnusson sinnebilden av allt det som många drömde om att en gång förverkliga.

Men det gick alltså åt helvete. Ändå.

Det kan göra det. Jag ska inte påstå att det är ”lätt hänt”. Men när strålkastarljuset släcks, när cashen inte längre ramlar in, när förhållanden spricker, när ”vännerna” försvinner; alla gamla hjältar ställs på prov.



Alla fixar inte det.

Hur mycket omvärlden än försöker förbereda alla på ”den nya verkligheten” så slår den mot väldigt många med full kraft.

En hel del fotbollsspelare i Mats Magnussons generation har smärtsamt nog fått uppleva det.

Tystnaden och tomheten har lett till mörker.

Det ena har gett det andra och till slut har flaskan varit den enda vän som stått närmast.

Ryktena gick så klart om Masse.

Sådana flyger i väg blixsnabbt.

Folk sa att han bodde i Högaborgs klubbstuga, att han satt på parkbänkar bland fyllehundar, att han drog omkring i skitiga kläder.

Men det är som det är med snack som flyger från en mun till en annan, det spetsas, det förvrängs, det tas bort och läggs till och jag har alltid varit försiktig med att tro på hörsägen.

När jag var på TV4 engagerade jag Mats som expert i studion när vi sände en cupmatch som Benfica spelade.

Jag frågade försiktigt hur han mådde och han svarade kort och tydligt med ett ”bra” i ett tonläge som innebar att nu snackar vi inte mer om det.

Det gick förstås att se allt inte var hundraprocentigt men han hade ingen anledning att öppna sig för mig.

Dagen därpå undrade han var fan hans arvode, på ett par tusenlappar, var någonstans?

Faktura? What? Han ville ha pengarna i näven.

Bara någon som är i kraftigt behov av cash agerar så desperat och jag tyckte det var lite sorgligt.

Men vad skulle jag göra?



Jag hade inte den nära relationen med Mats och som vilken annan svensk som helst så kände jag att det inte var min business.

Istället var det goda vänner till Masse som tog sig samman och hjälpte/”tvingade” in honom på ett behandlingshem, vilket sannolikt blev hans räddning.

Mats Magnusson som var firad stjärna i Benfica, vann skytteligan, hade Guldskon i sin hand när Hristo Stoickhkov ”plötsligt” gjorde sex mål i den bulgariska ligans sista omgång, Masse som spelade två finaler i Europacupen och efter finalförlusten mot Milan 1990 sprang Marco van Basten fram till ”Rato Branco” (den vita råttan) för att byta tröja.

Hur fan kunde han hamna där?

Det generella svaret är tämligen simpelt: för att alla kan göra det.

Oavsett vem du är eller har varit.

Vi har sett alldeles för många exempel på det genom åren.

Och vi blundar gärna för det för att vi vill leva i vetskapen om att gamla hjältar för evigt är hjältar och inte sårbara människor som tappat greppet om tillvaron.

Idag gläds jag åt att Mats Magnusson fått ordning på sitt liv, att han mår bra igen och är lycklig med fru och son, det känns fint att följa hans kärleksfulla bilder på Instagram.

Men jag är också väldigt glad för att han blottar sig och ger ut den här boken för jag tror den blir viktig.

För han är inte ensam om det som är en smärtsam verklighet för många gamla firade fotbollsstjärnor.

Vi har bara saknat någon som varit modig nog att berätta.

För det, Mats Magnusson, är du på riktigt en evig hjälte i mina ögon.
