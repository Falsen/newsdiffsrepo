I maktens korridorer – med Gunilla Lindberg
Nicolinn Nilsson

Ett brittiskt PR-team möter upp i Alpha Palmiers lobby.

Turister och affärsmän har precis avslutat frukosten på hotellet som Gunilla Lindberg har rekommenderat.

Ett par hundra meter längre bort går den svenska IOK-ledamoten och ANOC:s generalsekreterare ut från det femstjärniga lyxhotellet Lausanne Palace. Här bor IOK-medlemmar när de besöker den schweiziska staden belägen vid Genèvesjöns norra strand.

Två minuter, och en brant backe, senare är Gunilla Lindberg framme vid ANOC:s högkvarter.

Svettpärlor syns i hennes panna.

– Det är som en finsk bastu här inne. Vi får försöka säga till alla att inte ha på sig kavaj.

Kommentaren är avsedd för Séverine Hubert, vd för det brittiska PR-företaget JTA.

"Sevi" som hon kallas är tillsammans med kollegan Justin Shea på plats för att hjälpa till med marknadsfrågor och kommunikation. Förutom ANOC, den idrottsliga motsvarigheten till FN:s generalförsamling, har PR-företaget bland annat haft Vladimir Putin och hans vinter-OS i Sotji som kund.

– Jag har ingen sekreterare, men jag får mycket support härifrån, säger Gunilla Lindberg.

Luften är kvav och termometern visar en bra bit över tjugo grader. Natten till lördagen åskade det i Lausanne.

En golvfläkt står och snurrar inne på Gunilla Lindbergs kontor. 68-åringen rafsar ihop en hög med papper på skrivbordet i det rymliga kontoret med privat balkong och utsikt över Genèvesjön. I diset bakom sjön syns Alptoppar ännu täckta av snö.

Klockan är 08.55 och Gunilla Lindberg tar glashissen ned till dagens första möte.

***

På entréplan står sir John Dawanincura ute på balkongen i en skrikigt gulmönstrad skjorta med tropiska inslag. Han är influgen från Papua Nya Guinea för att närvara på eftermiddagens möte med ANOC:s verkställande råd.

I väntan på lunchen och de resterande 41 ledamöterna som ska närvara på mötet serveras den 70-åriga mannen kaffe och juice. I bakgrunden spelas loungemusik på låg volym.

– Som person är Gunilla älskvärd och praktisk. Hon är bestämd men alltid villig att assistera. Jag tror det är nyckeln till succé.

Sir John Dawanincura får höra att vi är på plats för att träffa Gunilla Lindberg. Han pratar länge och gärna om sin mångåriga kollega och deras senaste möte i Suva, Fijis huvudstad.

Dawanincura fnissar.

– Jag skrattar för vi hade väldigt seriösa möten, men vi hade även kul efter evenemangen. Gunilla älskar att komma till Oceanien för vi är avslappnade. Och alla presidenter, Juan Antonio Samaranch, Jacques Rogge och Thomas Bach, de kommer ur kostymerna, lossar slipsarna och slappnar av med kokosnötter.

När förmiddagens möte tar paus återförenas gamla vänner på balkongen.

Gunilla Lindberg delar ut hjärtliga kramar och ger nyanlända medlemmar uppmärksamhet.

Bilden hennes kamrater ger är samstämmig. Sveriges mäktigaste idrottsledare är en charmig och respekterad chef med stor erfarenhet. Hon har arbetat sig uppåt och varit en förebild för IOK:s kvinnor.

Hemma i Sverige håller representanter från SOK och RF med om beskrivningen. Men talar även om en person som inte alltid kommer till sin rätt i mediala sammanhang.

– Hon älskar inte journalister så du får närma dig henne försiktigt, varnar Fäktförbundets ordförande Lars Liljegren.

Gunilla Lindberg är långtifrån skräckinjagande, utanför Sveriges gränser är hon avslappnad, frispråkig och ger ett intryck av att vara en varm person.

68-åringen från Upplands Väsby är pratglad. Hon har bestämt sig för att tala klarspråk om kritiken hon får ta emot på hemmaplan.

– Medierna har bestämt sig för att de inte ska gilla mig. Det är ofta så när man är kvinna, då slår de på en.

– Och så frågar de om den där Jennings hela tiden, som jag aldrig har träffat i hela mitt liv. Jag är inte känd för att inte säga något, min karaktär är att jag har ganska starka åsikter och framför dem.

"Den där Jennings" är den brittiska journalisten Andrew Jennings som har granskat IOK under flera år och kritiserat Gunilla Lindberg för att hon vill skilja på idrott och politik.

Men låt oss återkomma till det.

Gunilla Lindberg har nämligen mer att säga om de svenska "belackarna".

Frustrationen flödar:

– Jag får stå till svars för alla saker i hela världen. Det är min roll som offentlig person, men ibland känns det lite orättvist. Jag har tröttnat på den rollen nu.

Som en motreaktion har Gunilla Lindberg valt en nedtonad profil på hemmaplan, och funnit sig tillrätta utomlands.

– Jag trivs väldigt bra här, jag trivs inte så bra i Sverige längre.

Vad beror det på?

– I Sverige när man hoppar på folk så finns det inte två sidor av någonting, och sedan är det nästan inte tillåtet att ha en egen åsikt. Det är bara en åsikt som räknas.

– När jag säger att jag tror på idrotten och att jag tror på att man bygger broar mellan nationer med olympiska spel och när vi ska åka till Kina så tror jag att det är bra för Kina, för jag vet att när vi har OS så måste det enligt våra regler vara öppet för alla medier att skriva om allting. Och det tror jag är bra. Men om jag säger så hemma så skjuter de mig nästan.

Du vågar inte längre säga vad du tycker?

– Jo, jag vågar, men det leder ingenstans. Det känns så oerhört tråkigt för jag känner att jag får väldigt mycket uppskattning när jag är ute här. Det är inte det att jag vill bli uppskattad, men jag tycker att jag gör väldigt mycket och står verkligen för mina åsikter. Men ibland kan jag inte lösa alla problem som finns.

***

Huset som ANOC köpte i fjol har anor från 1870-talet. Det tillhörde kyrkan innan Gunilla Lindberg i sin roll som generalsekreterare gick in och köpte den pampiga byggnaden med inslag från sekelskiftet.

Utsidan har likt andra hus i Lausanne putsad stenfasad med rejält tilltagna balkonger och en välfriserad trädgård.

De fyra våningarna är moderna, inredda i ljusa färger, svart marmorgolv och modernt möblemang.

Färgerna och möblerna har Gunilla Lindberg valt. Hon har även förhandlat med hantverkare och gjort huset till sitt projekt.

Ett avancerat säkerhetssystem med drygt tjugo kameror bevakar byggnaden, men inuti huset finns ingen vakt. Här är det enkelt att gå mellan våningsplanen och rummen.

Vi sitter uppe på Gunilla Lindbergs kontor på tredje våningen.





Det är dags att återkomma till frågeställningen: Hör idrott och politik ihop?

– På sätt och vis hör det ihop, men idrotten ska inte vara politisk eller budbärare av politiska budskap. Och idrotten kan inte lösa frågor som våra politiker misslyckas med att lösa. Man kan inte lägga ett ok på de aktivas axlar när de åker till en idrottstävling. Börjar man med det så tror jag att idrotten kommer att dö ut så småningom.

Samtidigt kan länder som får OS politiskt dra nytta av det:

– Ja, men det ska väl alla länder göra, inte politiskt, men får vi OS i Sverige är det ett jätteevenemang och ett sätt att marknadsföra sitt land. Och då är det inte bra att marknadsföra ett land där man inte har löst frågan om mänskliga rättigheter. Men å andra sidan, är det bättre att isolera det landet då?

Många kritiker tycker just detta:

– Det är ju kontroversiellt, det tycker jag också, när vi är i Peking eller Sotji eller Azerbajdzjan. Men jag har fortfarande den bestämda uppfattningen, och den måste jag få ha, att jag tror att det är bra. Det är min uppfattning och det är det som är demokrati, att jag får tycka det och att jag tror på det.

Har du någon gång tvivlat på det?

– Nej, men man får inte ha den uppfattningen. Då är man körd. Men jag står fortfarande för att jag tycker så, att det är bra och att idrotten förenar.

Har du någon gång känt att du inte står för det som vissa värdländer representerar?

– Det är klart att man inte står för deras syn på vissa saker, men då säger jag att det ändå är bra att de har ett OS där vi kräver frihet för medier och vi har regler att alla som tävlar får komma dit oavsett kön, religion eller sexuell läggning. Det känns väldigt stark som när vi var i Ryssland och de hade "antigay-lagarna", att under OS var de tvungna att bortse från det. Det tycker jag känns som en stark markering, sedan kan vi inte ändra landets lagar under längre tid men vi kan styra det under ett OS.

Men du lade inte din röst på Ryssland i valet av OS-värd?

– Vi talar väl inte så mycket om hur vi röstar men det var väl inte min favoritkandidat. Men man har en omröstning och sedan vinner någon, då får man ställa sig bakom det beslutet. Så gör man när man röstar även hemma i Sverige.

Direkt efter OS i Sotji gick Ryssland in i östra Ukraina och annekterade Krim, vad tänkte du då?

– Det är väl ingen som supportar något sådant. Det var väldigt tråkigt för jag tyckte ändå att OS i Sotji var bra tävlingsmässigt, sedan när man hade byggt en någorlunda positiv bild så genast efter så hände det här. Det kändes tråkigt.

Nu ska fotbolls-VM hållas i Ryssland, hur hade IOK resonerat om det hade varit tvärtom. Att ni skulle arrangera ett OS i Ryssland efter att de annekterat Krim? Hade ni genomfört det?

– Vi har inte varit i den situationen.

Hade det blivit en diskussion?

– Vi har ledamöter från Ryssland och Ukraina och de jobbar tillsammans inom idrotten.

Finns det någon policy som säger vad som krävs för att få ha ett mästerskap?

– Vi följer FN:s regler. Är det sanktion mot ett land är man inte där. Sydafrika fick inte delta i OS under apartheid.

***

Tre kilometer ifrån ANOC:s byggnad ligger IOK:s högkvarter granne med en camping. Takterrassen har utsikt över Genèvesjön med trampbåtar och bordtennisbord vid strandkanten.

Här presenterade delegationerna från Kazakstan och Kina sina ansökningar till vinter-OS 2022 i början av juni.

Från början fanns sex möjliga kandidater, men Krakow, Lviv, Stockholm och Oslo har valt att dra tillbaka sina ansökningar:

– Det är sorgligt. Det hade varit roligt om Sverige hade varit med, men vi får kanske en ny chans, säger Gunilla Lindberg.

Kvar finns alltså kinesiska Peking och kazanska Almaty, två nationer med bristande mänskliga rättigheter.

– Det är klart att det inte är en fördel, men nu har vi två städer som söker och vi tittar fortfarande på idrottskonceptet. Och så vet vi att det är tillfälle i Peking som har luftföroreningar att ha möjlighet att göra något bättre, men det är inte därför man lägger ett OS där. Det är det idrottsliga konceptet.





Inför OS i Salt Lake City uppdagades en korruptionsskandal inom IOK.

Tio IOK-medlemmar uteslöts då de hade tagit emot mutor av arrangören.

Gunilla Lindberg vittnar nu om en skadlig kultur där pengar blev en avgörande faktor.

– När man gav spelen till Los Angeles öppnade man upp för kommersialism. Sedan blev det helt plötsligt väldigt populärt att ha ett OS. Då kom man in i proceduren att man bjöd över varandra och gjorde allt för att ta hem det här evenemanget. Och det är så nu också om vi pratar om Fifa. Det blev en kultur som inte var riktigt sund. Det blev en ständig kamp.

Efter skandalen i Salt Lake City förändrade IOK sina regler. Nu måste alla IOK-medlemmar anmäla samtliga resor till den olympiska kommittén. Och de får inte lov att besöka städer som ansöker om OS.

– Det är inte helt fel att man åker dit och tittar hur det ser ut om man nu ska rösta på någonting. Men då bestämde vi att vi inte ska ha några besök överhuvudtaget för att det kan vara frestande för de här städerna att komma med otillbörliga metoder.

När Gunilla Lindberg ska lägga sin röst på antingen Kazakstan eller Kina har hon därför ingen aning om hur det ser ut i Almaty.

– Jag tycker egentligen det är ganska dumt, men det är för att man ska vara hundraprocentigt säker, säger Lindberg om reseförbudet.

Det ni har byggt upp, är det ett säkrare system mot korruption?

– Absolut, och det är ingen, tror jag överhuvudtaget, som har en tanke på att ens försöka.

***

Knotten samlas i svärmar när solen sänker sig över sjön. Klockan är strax efter sju på kvällen och arbetsdagen närmar sig sitt slut.

Men innan Gunilla Lindberg släcker ner kontoret vill hon kommentera epitetet hon stundtals har fått hemma i Sverige. Generalsekreteraren vill markera att hon inte trivs i rollen som IOK-pamp.

– Jag blir ibland väldigt förvånad när jag möts av någon rubrik med OS-pampen. Jag känner mig verkligen inte som en pamp och tror inte någon upplever mig som det heller. Jag är en hårt arbetande svensk kvinna.

– Det finns även en bild av att jag aldrig säger ifrån, att jag jamsar med. Men det gör jag absolut inte. Jag har starka åsikter. Och det är klart att jag ryter ifrån. Jag är nog känd för att ha ganska bestämda åsikter.

Och så var det ytterligare en sak som Gunilla Lindberg vill förtydliga innan vi skiljs åt:

– Det finns en bild hemma att allting är så hemligt här, men det är inte ett dugg hemligt. Det finns varenda ekonomiska redogörelse på hemsidan och IOK-möten tv-sänds. Så det är inte alls hemligt, men man har den bilden att IOK är någon konstig hemlig organisation som bara sysslar med mutor.
