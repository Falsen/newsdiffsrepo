TV4 planerar att sälja förlusttyngda C More
Mathias Lühr

TV4 har under de senaste åren inte lyckats med att göra C More, tidigare Canal Plus, lönsamt.

Den stora negativa posten i TV4 AB:s bokslut i somras blev just C More, som gjorde en förlust på hela 295 miljoner kronor.

Därför ska nu TV4-gruppen vilja få ut hela betalkanalen - både sport och film - på marknaden.

Ett oväntat beslut då TV4 nyligen lyckades vinna striden med schweiziska Kentaro om rättigheterna till elitserien i ishockey. Enligt uppgifter till Expressen betalade man omkring 340 miljoner kronor per säsong, eller 1,3 miljarder kronor under fyra år, för den affären. Då förutsattes det att rättigheten till stor del som vanligt skulle placeras i just C More, som specialiserat sig på elitserien i ishockey.

Magnus Törnblom, på TV4;s kommunikationsavdelning säger i ett svar till Expressen:

- Vi kommenterar aldrig rykten och spekulationer. Vi har hör dessa tidigare men kommenterar de inte nu heller.

2010 köpte norska Telenor in sig i C More då man betalade 787 miljoner kronor för 35 procent av tv-kanalen.

Telenor är dock också förtegna när Expressen ringer.

- Jag måste få be att ringa tillbaka till dig, säger kommunikationsansvarige Tor Odland först.



När han några minuter senare ringer tillbaka svarar Odland bara kort:

- Vi kommenterar inte rykten på marknaden.

Men du dementerar inte uppgiften?

- Som sagt, vi kommenterar inte detta, säger Odland.

TV4 köpte C More - som då hette Canal Plus - av tyska ProSieben 2008.

Expressen har sökt TV4:s styrelseordförande Jonas Bonnier, TV4:s vd Casten Almqvist och C Mores:s vd Johan Kleberg för en kommentar.
