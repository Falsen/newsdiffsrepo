Leksands bakslag –
stjärnan opererad
Carl-Fredrik Eriksson

Leksand rustar och tränar för att göra sejouren i hockeyallsvenskan så kort som möjligt.

Efter fjolårets tunga degradering efter kvalförlusten mot Mora satsar Dalarnalaget nu på att ta steget upp igen.

Men inför säsongsstarten har Leksand drabbats av ett tungt bakslag.

Mattias Ritola, en av lagets viktigaste pjäser, har drabbats av en blindtarmsinflammation och opererades under gårdagen.

– Jag vet inte om han är hemma från sjukhuset än. Törs inte svara på hur länge han blir borta, säger Leksands tränare Markus Åkerblom till Dalarnas tidningar.

Det var under söndagen som 30-åringen började känna av smärtan.

– Sen blev det värre och värre, säger Markus Åkerblom.

Hockeyallsvenskan inleds den 20 september då Leksand tar emot Södertälje. Det återstår att se om Ritola hinner återhämta sig innan premiären.

Mattias Ritola återvände till klubben under fjolårssäongen efter kort sejour i HC Fribourg-Gottéron.

Då blev det sju poäng på 16 matcher.

Totalt har Mattias Ritola representerat Leksand på a-lagsnivå under fyra säsonger.
