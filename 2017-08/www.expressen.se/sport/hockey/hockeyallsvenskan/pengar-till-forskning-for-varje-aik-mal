Pengar till Cancerfonden
– för varje mål laget gör
Carl-Fredrik Eriksson

Förra säsongen valde AIK att skänka en krona för varje åskådare till Barncancerfonden i samband med en match mot Almtuna.

Joakim Thelin låg bakom initiativet och klubben skänkte fem tusen kronor till fonden.

Inför den kommande säsongen har Thelin dragit i gång ett nytt initiativ.

25-åringen kommer skänka tio kronor för varje mål som AIK gör under säsongen, vilket han meddelade på Twitter.

Västerviks Joakim Englund hoppade på det direkt och berättade att han skänker 500 kronor per mål.

– Någon annan hade redan skänkt in 2 000 kronor så det är roligt att folk hänger på, säger Joakim Thelin.

Bakom initiativet ligger en tragedi. 2007, när Thelin var i 15-årsåldern fick hans kusin beskedet att hon hade cancer.

– Hon fick diagnosen när hon var tre och gick bort när hon fem. Det var väldigt tufft, säger Thelin.

Nu drar han sitt strå till stacken i kampen mot cancer.

– Förhoppningsvis kan vi få ihop en bra slant. Det finns inga dåliga summor som man skickar in, alla bidrag är bra.

Hockeyallsvenskan drar i gång den 19 september och AIK tar då emot IK Pantern på Hovet i Stockholm.

–  Nu får vi se till att göra många mål så ska det nog trilla in en och annan krona. Förhoppningsvis går det jättebra och vi gör många mål, säger Joakim Thelin.

Barncancerfonden startades 1979 och syftar till att bekämpa barncancer och se till att de drabbade och deras familjer får vård och stöd.
