Hockeypappans sms
är kanske lite för ärligt
Hannah Boman

Hockeyallsvenska Västervik har vunnit mot både Almtuna och Vita Hästen under uppladdningen inför kommande säsong. Men allt har inte varit frid och fröjd. Den hockeyallsvenska klubben har nämligen även förlorat mot både Vimmerby och Tranås, som båda håller till i division 1.

Och det var just de två förlusterna som fick det att koka över för Västerviksbacken Joakim Englunds pappa.

På Twitter har Englund delat med sig av ett meddelande som han har fått av sin pappa, och det är allt annat än snälla ord.

Pappan inleder med att såga lagets insats mot de två division 1-lagen, och fortsätter sen med en dyster prognos för kommande möten mot rivalen Modo.

"Faan vad dåliga ni var. Finns inga linjer i spelet. Det kommer att bli en tuff säsong. Modo ser riktigt bra ut, har kollat en 3-4 träningspass. Där kommer ni att tappa 12 poäng", skriver han tillsammans med ledsna smileys.

Englund själv verkar dock ta pappans sågning med en klackspark.

"Fick detta sms efter helgens två nederlag mot division 1-motstånd. Han är för skön min käre far", skriver backen på Twitter under hashtagen "BrutaltÄrlig".

Hockeyallsvenskan drar i gång igen den 19 september.

För Västerviks del får de dock vänta till dagen efter, onsdagen den 20 september, innan säsongen börjar. Då ställs Västervik mot Troja på hemmaplan.

Här hittar du hela hockeyallsvenska spelschemat för kommande säsong.
