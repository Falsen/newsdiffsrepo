Spelare attackerade efter
derbyt: "Sparkar och slag"
Jonathan Larsson

Träningsmötet mellan de båda Hockeyettan-klubbarna Mariestad och Skövde under fredagskvällen i Katrinhallen, Mariestad, blev tämligen infekterat.

Skövdes Oskar Back avgjorde tillställningen med ynka tio sekunder kvar.

Då tappade flertalet Mariestadssupportar fattningen - och attackerade båda lagens spelare med våld.

Skövde IK skriver om händelsen på sin hemsida.

"Det blev tumult utanför efter matchen där sju personer uppträtt hotfullt och delat ut sparkar och slag både mot SIK-spelare och BoIS-spelare när de joggade ner. Saken är polisanmäld och arrangören informerades omgående.", skriver de.

Skövdepolisen bekräftar att polisanmälan inkommit.

– Vi har en polisanmälan från ishallen. Den kom telefonledes, säger Christine Tapper, inre befäl hos Skövdepolisen.

Uppgifter gör gällande att ett näsben har knäckts på en av spelarna.

Enligt sajten Hockeysverige kastade Mariestadssupportrar öl mot gästande publik och bortalagets bås under Skövdes firande.

"Promillehalten var lika hög som ordförrådet obegåvat på sina håll", skriver Hockeysverige bland annat.

Även spelarna reagerade med ilska.

"Vad är det för jävla nivå på vissa "supportrar" i vårat egna BoIS.. så synd att vissa personer förstör för alla andra som bara vill heja på", skriver Mariestads BoIS-spelaren Christian Hägg på Twitter.

Skövdes klubbchef Hans Ljunggren.

– Vi kommer att ha en pressträff tillsammans med arrangören Mariestad BoIS, innan det gör vi inga uttalanden. Vi vill ha det så samlat som möjligt och förtydliga vad som skett. Det är så jäkla mycket rykten som florerar just nu, säger Hans Ljunggren till SportExpressen.

Mariestads klubbchef Jonny Odhner har inte gått att nå för en kommentar.
