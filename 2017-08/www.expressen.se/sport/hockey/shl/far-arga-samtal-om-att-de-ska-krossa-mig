"Arga samtal om att
de ska krossa mig"
Linus Sunnervik

Hon är kanske mest känd som framgångsrik tennisagent och turneringschef för Ericsson Open.

Men sedan ett drygt år har Nina Wennerström, 38, gett sig in i hockeyagentbranschen.

38-åringen bröt då nya barriärer när hon blev den första kvinnliga hockeyagenten någonsin i Sverige. Med sin sport management-agentur Wesport är hon licensierad hockeyagent av spelarfacket SICO och representerar tio klienter som spelar på allt från landslagsnivå till SHL-nivå. Dessutom samarbetar hon numera med NHL-agenturen The Sports Corporation.

– Jag har fått ett fantastiskt bemötande från spelare, ledare, förbund, sportchefer och SICO under mitt första år. Jag hoppas att fler tjejer vågar satsa på detta yrke – det är fantastiskt roligt, kreativt, varierande och spännande. Och det finns, enligt mig, inget roligare än att hjälpa spelare maximera både sina sportliga och kommersiella möjligheter och vara med på den resan, säger Wennerström.

Hur arbetar du för att locka klienter i en redan etablerad och tuff bransch?

– Vi har jobbat extremt hårt under året och följer den plan som sattes upp när jag startade Wesport för tre år sedan. Hela vår affärsidé är att hjälpa våra klienter maximera sin karriär, både på och utanför isen. När det sportsliga är på plats fokuserar vi på det kommersiella och bygger deras varumärke, för jag känner att hockeyn verkligen behöver fler profiler. Det har ingenting att göra med att man inte kan vara en lagspelare. Det kan man ändå. Men fansen älskar profiler och hockeyn behöver dem för att fylla läktaren och locka sponsorer.

Hur då?

– Jag tror att det finns en osäkerhet kring hur man bygger ett personligt varumärke, och det hämmar spelarna och dess möjligheter efter karriären. Men med dagens möjligheter finns det absolut ingen anledning att inte utveckla ett personligt varumärke. Det kan leda till kommersiella samarbeten under den aktiva karriären eller uppdrag inom media eller andra intressanta möjligheter efter karriären. En agents uppgift är så mycket mer än att göra affärer med klubbarna – vi ska lyfta fram klientens namn så det lever under men även efter karriären.

Hur ser kontakten mellan er agenter ut? Är konkurrensen så hård som det verkar?

– De övriga agenterna på marknaden har jag ingen kontakt med förutom när vi ses på det obligatoriska agent mötet som SICO arrangerar eller när jag får arga telefonsamtal att de ska krossa mig för att jag eller någon i mitt team försökt ta kontakt med någon av deras klienter och därmed inte följer de utsatta ”spelreglerna”.

Är det så?

– Ja, jag skojar inte. Hade jag inte varit, eller lättare sagt blivit, så hårdhudad och trott så starkt på det vi gör - hade jag aldrig klarat att hålla mig kvar. När jag gav mig in i branschen för länge sen hade det gjort mig rädd att få sådana samtal. Och jag har under alla år som sportagent inte fått ett enda sådant samtal – förrän jag blev hockeyagent.

Wennerström syftar på SICO:s etiska regler, som slår fast att en agent "…kontaktar inga spelare som han vet har avtal med annan spelaragent alternativt avbryter omedelbart de första kontakterna med en tilltänkt klient, när han får besked om att så är fallet”.

– De här samtalen som jag har fått bygger på en konkurrensmotverkande regel som på något konstigt vis lyckats hålla sig kvar i hockeyagentbranschen utan att bli ifrågasatt. Det är så märkligt då spelarna själva inte gör något annat än att konkurrera, säger Wennerström.

– För mig är konkurrens det viktigaste som finns. Det utvecklar människor och branscher och får alla att bli bättre och jobba hårdare. Därför är jag 100 procent positiv till konkurrens på agentmarknaden. Den skrämmer mig inte. Konkurrens inspirerar mig. Är någon annan agent bra vill jag bli lika bra, fortsätter hon.

Svenska fotbollförbundet har utarbetat ett reglemente för alla förmedlare (agenter) inom svensk fotboll. Där finns ingen liknande regel som förhindrar spelare att prata med andra agenter.

– Nej, det är ingenting jag känner till att vi har eller har haft, säger spelarföreningen SFS:s generalsekreterare Magnus Erlingmark.

För att illustrera situationen lyfter Nina Wennerström fram ett exempel med "Olle" som påhittad hockeyspelare och "Sven" som en påhittad agent.

– Om Olle är 24 år och signade agentavtal med Sven när han var 16 år får han inte lyssna på hur jag, Nina, jobbar åtta år senare – om han inte först säger upp avtalet med Sven. Men vem säger upp något utan att veta vad man kan få annorlunda?  om spelaren lyssnar på mitt erbjudande och jag berättar hur jag jobbar - så får jag varning och riskerar bli av med min agentlicens, säger hon.

– Jag kan inte komma på någon annan bransch där det funkar så för en säljare? Det är inte utvecklande för hockeyn och det skadar spelarna som inte får träffa, eller ens lyssna, på marknaden, fortsätter hon.

SICO:s generalsekreterare Erik Zachrisson menar att paragrafen har ett syfte.

– Tanken med paragrafen har varit att det ska bli lugn och ro, framför allt när det gäller unga spelare, att de inte ska behöva bli nerringda av en massa agenter. Som sagt var jag inte med när paragrafen skrevs så jag vet inte hur man tänkte då, säger han.

Men en ändring kan snart vara ett faktum. Konkurrensverket har haft synpunkter på paragrafen och det finns ett förslag om att skriva om paragrafen i framtiden.

– De har mottagit en anmälan mot regelverket och haft synpunkter på att den samt några andra inskränker den fria konkurrensen som de självklart tycker att det ska få vara. De tycker att man som agent ska kunna få presentera vilka tjänster och erbjudanden man har till spelarna likt hur det ser ut i andra branscher i Sverige enligt Konkurrensverket, säger Zachrisson

Vad tycker du själv?

– Man vrider och vänder på allting, jag har inte kommit till någon direkt slutsats om vad jag tycker är bäst mer än att vi får rätta oss efter Konkurrensverket.. Fördelen med fri konkurrens är att agenterna behöver titta på sin verksamhet och utveckla den så mycket som möjligt för att göra ett så bra jobb som möjligt för sina klienter.

– Jag kan bara konstatera att vi har en av världens bäst reglerade agentverksamheter och de certifierade spelaragenterna är en part i svensk ishockey som gör ett bra jobb för våra ishockeyspelande medlemmar och hur det blir i slutändan är svårt att säga någonting om i dagsläge.

Wennerström skrattar lätt när hon läser paragrafen.

– Det står ju uttryckligen att det gäller "han" i paragrafen. Den kanske inte ens gäller för mig, säger hon skämtsamt.

Tror du på en förändring i framtiden?

– Absolut! Jag kommer kämpa för att få bort denna regel tills den dagen den är borta. Den är fundamentalt fel.
