Tvillingparet skriver
på för SHL-klubben
Petter Landén

Det kanadensiska tvillingparet Tyson och Tylor Spink kom till Örebro på tryout-kontrakt inför den stundande SHL-säsongen. Bröderna kommer nu senast från en säsong i Toledo Walleye i ECHL. Dessförinnan spelade båda två i collegeligan NCAA.

De fick tryout-kontrakt fram till den 31 augusti, men har imponerat så mycket på ledningen i Örebro att de får fortsätta i klubben.

De har fått var sitt tvåårskontrakt.

– Det har sett riktigt bra ut på matcherna och vi tror att de kan tillföra mycket till vårt spel. De är vältränade, skickliga med puck och jobbar stenhårt, säger sportchefen Niklas Johansson till klubbens hemsida.

Tylor Spink är center medan Tyson Spink kan spela både vänster- eller högerforward.

– Vi är mycket glada och hedrade att ha signat med Örebro Hockey. Vi vill passa på att tacka organisationen för den här möjligheten och vi ser båda två mycket fram emot att få representera Örebro de kommande två säsongerna, säger Tyson Spink.
