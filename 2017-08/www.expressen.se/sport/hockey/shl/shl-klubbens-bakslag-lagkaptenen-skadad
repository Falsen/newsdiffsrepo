SHL-klubbens bakslag
– lagkaptenen skadad
Petter Landén

Mitt under matchen mot Frölunda klev Johansson av isen efter känningar av en skada. Enligt Färjestad var det då en ren säkerhetsåtgärd.

Men det har gått tre veckor sedan den matchen och Johansson är fortfarande inte hel. Planen var att han skulle vara tillbaka i full träning den 6 september, men det kommer inte att ske enligt Johansson själv.

– Att jag skulle vara tillbaka då är orealistiskt, men samtidigt har större under än så skett. Jag fortsätter att köra på med min rehab och hoppas på det bästa, säger han till Värmlands Folkblad.

Exakt vad det är för skada Johansson lider av vill vare sig han eller Färjestad berätta, men risken finns att han missar SHL-premiären. Den går av stapeln den 16 september då Färjestad ställs mot Linköping på hemmais.

Johansson tycker det är väldigt trist att få den här starten på säsongen.

– Vi står inför en stor utmaning sportsligt och jag känner att jag vill vara med och bidra och visa vägen. Då är det jobbigt att stå vid sidan och isolerad från saker och ting.
