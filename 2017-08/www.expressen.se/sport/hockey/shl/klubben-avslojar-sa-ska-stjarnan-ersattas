Klubben avslöjar: Så
ska stjärnan ersättas
Robin Lindgren

Sebastian Aho var en av SHL:s absolut bästa backar i fjol och från sin backposition noterades han för 30 poäng - och med det var Sävar-sonen hela SHL:s tredje poängbästa back.

Efter succén kom också Aho, som i flera somrar förbisetts av NHL-lagen, att slutligen bli draftad av en klubb, och när New York Islanders draftade till sig Ahos rättigheter så valde de också att plocka över honom direkt. Något som lämnade Skellefteå AIK med ett gapande hål i sin backuppsättning.

Efter Ahos sorti har klubben varit på jakt efter en ersättare, och med drygt tre veckor till säsongspremiären så står Skellefteå AIK fortfarande med en back kort i sin uppsättning.

– Helst av allt vill jag ha en allround-back som ska kunna spela lite rejält och ”logga” istid i boxplay. Så ska vi leta lite specifikt så är det väl där då. För jag tycker att vi har många offensivt skickliga backar i truppen, säger Lindgren till Norran.

När klubben fått in en ny back så är man också av allt att döma färdiga med sitt lagbygge.

– Skulle vi plocka in en back nu här framöver så tror jag det blir jobbigt att ta in fler efter det.

Skellefteå har haft ytterst liten omsättning av spelare inför den kommande säsongen.

Bara tre spelare är nya i klubben; Matt Andersson, Morgan Ellis och Jonathan Pudas.

– Jag tror att folk glömmer lite grann vad vi har kvar i truppen. För jag tror att alla andra sportchefer i SHL skulle vilja ha sånna som Jocke, Möller och Bud. Så vi sitter redan på spelare med riktigt bra kompetens. Så det är ju en anledning att vi inte värvat så mycket. Samtidigt tycker jag att de vi har värvat är riktigt bra nyförvärv, säger Lindgren.
