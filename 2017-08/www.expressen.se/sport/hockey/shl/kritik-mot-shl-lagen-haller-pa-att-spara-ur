Ilskan mot SHL-lagen:
"Håller på att spåra ur"
Robin Lindgren

Hockeyagenter har ett regelverk att följa som säger att de inte får kontakta spelare förrän 1 januari det året när han eller hon har fyllt 16 år.

Någon sådan regel finns dock inte för de svenska klubbarna och landets hockeygymnasium som har fritt fram att kontakta spelare när som helst, vilket gör att unga talanger vid bara 13 års ålder blivit ämnen för övertalningskampanjer från klubbar som vill fynda framtidens storstjärnor.

– Vi borde precis som agenterna ha ett regelverk där det tydligt står att vi inte får ta kontakt med några spelare före de har fyllt 16 år. Många föräldrar blir lite fartblinda när storklubbarna hör av sig och därför tror jag det skulle vara bra om vi hade samma regler som agenterna. Då kan agenterna dessutom vara med och hålla föräldrarna lite i handen, säger Urban Wikberg till Hockeymagasinet.

Wikberg jobbar nu inom Luleå Hockey, och SHL-klubben har börjat kontakta spelare redan efter TV-pucken, vilket han tycker är för tidigt - ändå är Luleå långt efter andra konkurrenter.

– Vi är alltid minst trea eller fyra på pucken. Många andra föreningar är ute betydligt tidigare och försöker rekrytera. Det håller på att spåra ur det här och därför vill jag efterlysa ett regelverk.

Urban har själv varit med om den tuffa tiden när ens barn hamnar i valen och kvalen mellan vilket hockeygymnasium som ska väljas när tiden är inne för det.

Det när hans son Axel Holmström, nu i Detroit Red Wings organisation, skulle välja gymnasium och hamnade i Skellefteå.

– Det värsta året du upplever som hockeyförälder är året din son ska börja hockeygym. Och det tycker jag varken Svenska Ishockeyförbundet eller vi föreningar gör något åt för att försöka lindra. Vi måste gå samman i svensk hockey och sätta upp riktlinjer för allas bästa. Inte minst för alla unga spelare och föräldrar som drabbas värst av det här. Just nu är det fritt fram att kontakta vilken 13-åring som helst och det är inte bra i mina ögon. Inte alls.
