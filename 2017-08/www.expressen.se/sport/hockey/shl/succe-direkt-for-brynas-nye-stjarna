Succé direkt – för
Brynäs nye stjärna
Robin Lindgren

Oskar Lindblom, Tomas Zaborsky, Nick Johnson och tvillingparet Pathrik/Ponthus Westerholm stod tillsammans för 156 poäng i fjol. Men kvintetten kommer inte att återfinnas i Brynäs färger den kommande säsongen då samtliga flyttat vidare för nya äventyr.

För att ersätta dessa spelare tvingades sportchefen Stefan Bengtzén ge sig ut på marknaden för att hitta fullgoda ersättare och i Aaron Palushaj, som spelat 68 NHL-matcher, hoppas klubben ha gjort ett fynd.

I kväll begick Brynäs sin tävlingsdebut för säsongen då lagets första match i CHL kom att spelas på hemmaplan, mot finska topplaget HIFK. Där inledde man piggt, men det var ändå gästerna som tog ledningen.

I den andra perioden vände dock Brynäs på matchen.

Och det var två gånger Palushaj som låg bakom vändningen.

Påpasslig vid målvaktens vänstra stolpe prickade han in 1-1 på en retur, och bara minuter senare utnyttjade han en slarvig passning från en HIFK-försvarare som friställde Palushaj.

Och fri med Leksands förre målvakt Atte Engren gjorde han inga misstag.

Brynäs tog med sig ledningen in i den tredje perioden - men där kom HIFK att göra två snabba mål och återigen ge matchen ett ansiktsbyte när de tog 2-1 till 2-3 och med tio minuter kvar så leder finländarna.



Matchen pågår och texten kommer att uppdateras.
