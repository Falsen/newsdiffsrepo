Söndag 20 augusti 2017
"Har aldrig skämts
för vad jag tjänar"
Tomas Pettersson

Ute på takterrassen med utsikt över Sergels Torg i Stockholm kisar Henrik Lundqvist mot den stekande solen.

Steget till de svettdoftande omklädningsrum där Lundkvist tillbringar stora delar av sitt yrkesliv känns hyfsat långt.

– Jag gillar kontraster i livet, säger Henrik Lundqvist.

Men den här dagen handlar heller inte så mycket om om ishockeyspelaren Henrik Lundqvist.

I stället entreprenören.

Lundqvist är i Stockholm för att marknadsföra klädmärket Bread & Boxers, en firma han själv är delägare i.

Om några minuter ska han ta hissen ner till entréplanet. Där, i varuhusets entréplan, ska Lundqvist försöka locka köpare till sitt klädmärkes produkter.

– Förhoppningsvis får jag kanske skriva några autografer, säger Lundqvist.

Det kan man ju lugnt säga.

När väl Lundqvist tar plats ringlar sig en lång, lång kö av hundratals köpare som tålmodigt väntar på en stunds närkontakt med superstjärnan.



LÄS OCKSÅ: Nya jättekontraktet kan Nylander drömlön.

Tidigare samma dag har 35-åringen agerat fotomodell för den nya kollektionen. Men med vissa restriktioner:

Inga kalsongbilder á la David Beckham & Fredrik Ljungberg.

– Nä, det tåget har nog gått, säger Lundqvist och skrattar.

Jaså?

– Mmm, vi har andra modeller för det.

Lundqvist fortsätter:

– Sedan är också tanken med märket är att det ska vara ganska prestigelöst. Det ska inte vara för ansträngt. Vilket jag kan tycka det kan vara i såna där rena kalsongbilder.

Du gör ju även reklam för ett rätt vardagligt schampomärke - är det medvetet val att väljer såna produkter? För att vara lite, tja, folklig?

– Egentligen inte. Alltså, jag har ju växt upp i svensk medelklass...och bara för att du plötsligt börjat tjäna mycket pengar förändrar det förhoppningsvis inte vem du är som person.

Henrik Lundqvist har onekligen tjänat mycket pengar.

I enbart ren lön har han under sina tolv år i NHL tjänat omkring 670 miljoner kronor. När hans nuvarande kontrakt med New York Rangers går ut om fyra säsonger har den summan växt till omkring 920 miljoner kronor.

Alltså, en sån summa är ju närmast ofattbart stor.

– Ja, men sen är det också så att de där summorna alltid låter betydligt högre än vad de är i verkligheten. Men det är just om den summan som många läser och fastnar vid, säger Henrik Lundqvist.

Så vad är verkligheten?

– Efter alla kostnader för skatt, agenter och annat så har du kvar kanske 35 procent.

Han fortsätter:

– Men det är ju naturligtvis fortfarande otroligt mycket pengar. Och jag inser ju hur lyckligt lottad jag är. Det är inget snack om den saken.

Hur har du egentligen upplevt din ekonomiska resa?

– För mig har det ju gått successivt. Det var inte så att man vaknade upp en dag och bara...PANG, säger Henrik Lundqvist.

Utan?

– Jag hade inte mycket pengar när jag växte upp. Det här har byggts upp under lång tid och jag har lärt mig att leva med det ansvaret. Lärt mig pengars värde.

Har du lärt dig leva med den svenska avundsjukan också?

– Jag har nog inte stött på den så mycket, men...vi spenderar ju bara ett par månader om året här.

Henrik Lundqvist funderar ett par ögonblick.

– Men jag känner väl personligen att jag ofta gått min egen väg. I många olika saker. Och känner jag starkt för något - då gör jag det. Sedan får folk tycka vad de vill.

Det tog mig bara några sekunder att googla fram siffrorna om din ekonomi - tycker du det är bra att NHL offentliggör alla löner?

– Det är en bra fråga. Och svaret är väl både ja och nej.

Varför ja?

– Ju mer du tjänar - ju högre krav ställs det på dig. Och det ska det också göra. Det är väl inget att hymla om egentligen.

Varför nej?

– Det finns alltid stunder när man undrar om det värderas på rätt sätt. Jag menar, det kommer alltid vara svårt att säga att någon förtjänar så mycket pengar.

Har du någonsin skämts över vad du tjänar?

– Nej. Jag är otroligt tacksam - men nej, jag har aldrig skämts för vad jag tjänar.

* * *

Henrik Lundqvist har tolv säsonger bakom sig i NHL. Fyra till återstår på kontraktet med New York Rangers.

När det går ut har Lundqvist fyllt 39 år.

Dagen när livet som hockeyspelare byts ut mot ett helt annat rycker allt närmare för tvåbarnspappan.

– Så länge jag spelar kommer hockey alltid att var nummer ett. Men det är klart att jag ser att en dag tar det slut. Att en dag kommer jag att göra något annat, säger Henrik Lundqvist.

Hur mycket tänker du på den dagen redan nu?

– Jag tänker absolut på framtiden. På barnen. På deras skolgång. Och planerar för att mina nära och kära ska ha det bra.

– Samtidigt är det ju mycket som är ganska ovisst: Hur länge jag ska spela? Vad jag ska göra sen? Var kommer vi att bo?

Ja, var?

– Vi pratar faktiskt ofta om det. Men än har vi inte kommit fram till något.

Även om hockeykarriären fortfarande pågår är Henrik Lundqvist redan engagerad i flera olika projekt.

Han är delägare i Bread & Boxers, delägare i en restaurang på Manhattan och driver dessutom välgörenhetsstiftelsen Henrik Lundqvist Foundation.

Mer då?

– Det finns en del andra investeringar där jag finns med som ägare. Men inget svenskt, säger Lundqvist.

Kan du berätta mer?

– Det har med teknologi att göra. Mer än så vill jag inte gå in på.

Du framstår som rätt aktiv i rollen som entreprenör?

– Jag kan inte tänka på hockey 24 timmar om dygnet, jag måste ha andra saker att göra också. Kreativa saker. Som ger mig energi.

Henrik Lundqvist berättar sedan om arbetet med sin stiftelse. Via den har han engagerat sig i flera olika barnsjukhus.

– Det berör mig otroligt mycket, speciellt nu när jag har egna barn.

Lundqvist fortsätter:

– Att åka till de där barnsjukhusen...det kan vara tufft att gå in där. Du blir ledsen. Men samtidigt känns det på något sätt upplyftande.

– För även om jag spelar hockey, "bara" håller på med en sport, kan jag ju nu vara med och påverka och bidra.

Det låter onekligen som ytterst väl använda pengar. Om vi vänder på det - vad är det sämsta du använt dina pengar till?

– Det finns ju två saker som varar väldigt kort - men kostar rätt mycket.

Vad då?

– Fyrverkerier och sena kvällar på krogen.
