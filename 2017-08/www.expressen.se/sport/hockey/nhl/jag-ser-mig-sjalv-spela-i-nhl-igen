"Jag ser mig själv
spela i NHL igen"
Gunnar Nordström

Han har varit i Vitryssland i en månad nu.

- Det är lite annorlunda jämfört med USA och Sverige, helt klart. Men hittills har det fungerat bra. Men visst saknar man den nordamerikanska hockeyn och livet där, säger Enroth inför KHL-premiären med Dinamo MInsk.

Han kom till USA säsongen 2008-09 tillbringade den första säsongen i AHL med Portland Pirates.

Insatsen där tog Enroth till Buffalo Sabres nästa säsong och sedan dess har han representerat även Dallas Stars, LA Kings, Toronto Maple Leafs och Anaheim Ducks. i NHL.

Förra vintern tillbringade Enroth i fyra olika klubbar. Han inledde säsongen i Toronto, där han spelade både för Maple Leafs och farmarlaget Marlies.

Sedan blev han trejdad till Anaheim och skickad till Ducks farmarlag San Diego Gulls, där Enroth storspelade.

Han var uppkallad till Anaheim vid några tillfällen, men fick nöta reservbänken där.

När anbuden inte var de rätta i somras och Minsk ville kontraktera honom valde han KHL.

- Klubben verkar bra här, allt har varit proffsigt sedan jag kom hit. Spelartruppens stomme består av vitryssar, sedan är vi fem importspelare. Fyra kanadensare och jag.

Coachen Gordie Dwyer är kanadensare plus några av spelarna, kände du någon av dem sedan tiden i Nordamerika?

- Jag känner Marc-Andre Gragnani sedan tidigare, då vi tillhörde Buffalos organisation tillsammans under fyra år.

Känns det ovant att köra i gång serien så här tidigt, som den 23 augusti?

- Ja, lite ovant är det. Men å andra sidan har vi kört träningsläger i en månad nu, så det känns att det är dags.

Hur bra lag har ni, vilken är målsättningen?

- Jag har inte så jättebra koll på de andra lagen jämfört med vårt, men vi siktar på slutspel.

Hoppas du komma tillbaka till NHL framöver?

- Ja, absolut. Jag ser mig själv spela i Nordamerika igen. Jag tog det här beslutet i år för att jag tyckte att det var bra tajming att prova på Europa den här säsongen.

Jhonas Enroth har gjort 153 matcher i NHL med en räddningsprocent på 90,9 och 2.84 insläppta mål i snitt per match.

Han var med och vann VM-guld med Tre Kronor i Globen 2013.

De övriga tre kanadensiska spelarna i Minsk den här säsongen är Rob Klinkhammer, Justin Fontain och Quinton Howden.

Men Dinamo Minsk hade en riktigt jobbig seriepremiär i KHL mot Jokerit. Det finska laget hade lekstuga och vann med 6-1 efter hattrick av Eeli Tolvanen.
