Avstängd för doping – men får spela i NHL
Anel Avdic

Nyheten som damp ned i somras skakade om KHL rejält. Tre spelare – Andrej Konev från Admiral Vladivostok, Derek Smith från Medvescak Zagreb och Danis Zaripov – har åkt fast i ett dopingprov. Samtliga tre riskerar nu långa avstängningar.

Zaripov är den överlägset mest meriterade av de tre. Han är trea i KHL:s sammanlagda poängliga genomtiderna med 451 poäng på 476 matcher. Han har dessutom spelat hem tre VM-guld med Ryssland. Straffet blev tufft då han stängdes av i två år av KHL.

Men han slutar inte spela för det. I stället fortsätter äventyret i NHL då avstängningen inte gäller där. Nu har den 36-årige ryssen fått klartecken om att spela i världens bästa liga.

– Jag ser fram emot att fortsätta min professionella hockeykarriär i Nordamerika och i dag är jag väldigt tacksam gentemot NHL:s beslutsfattare för det här beslutet som låter mig göra det, säger Zaripov i ett pressmeddelande.

Det står dock inte klart vilken klubb som Zaripov kommer att spela i. Dock ska det finnas intresse från flertalet NHL-klubbar. Ryssen meddelar dessutom att han kommer överklaga dopingavstängningen till idrottens skiljedomstol Cas.

– Jag vill rentvå mitt namn och kommer att överklaga för att bevisa min rätt, säger han.

Zaripov testades positivt för en substans som gjorde det möjligt att dölja förbjudna preparat.
