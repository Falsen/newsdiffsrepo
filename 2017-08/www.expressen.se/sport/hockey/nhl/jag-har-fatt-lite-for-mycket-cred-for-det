Tisdag 22 augusti 2017
"Jag har fått lite för
mycket cred för det"
Carl-Fredrik Eriksson

Henrik Zetterberg närmar sig slutet av sin karriär.

Om två år tror 36-åringen att han sätter punkt för sin framgångsrika karriär som inkluderar en Stanley Cup-titel och två All star-matcher.

Men svensken har även hyllats och uppmärksammats för sina insatser utanför hockeyrinken. Han har bland annat fått motta utmärkelsen King Clancy Memorial Trophy som går till den som visat humanitära insatser i samhället.

Tillsammans med sin hustru Emma Zetterberg arbetar han med flera välgörenhetsprojekt för att hjälpa utsatta människor i såväl Detroit som i Etiopien

– Jag kanske har fått lite för mycket kredd för det, det är min fru Emma som har gjort det mesta av jobbet. Bland annat har vi byggt upp tre skolor i en etiopisk by och startat några projekt för kvinnorna och barnen. Emma var faktiskt den första vita personen som varit i den byn, säger han i en intervju med Radiosporten enligt Nerikes Allehanda.

Men projektet i Etiopien gav inte den effekt de önskade, och "Zäta" och Emma tvingades tänka om.

– Trots att vi byggde skolor märkte vi att barnen inte kom, de var tvungna att hämta vatten till sina familjer i stället. Då började vi med ett vattenprojekt där vi installerade brunnar vid skolorna, på så sätt kunde de gå till skolan och ta med sig vattnet när de gick hem, säger han.

Henrik Zetterberg har ett kontrakt med Detroit Red Wings som sträcker sig till 2020, men han planerar som sagt att lägga av innan dess.

2009 skrev 36-åringen ett tolvårskontrakt. NHL har sedermera granskat de så kallade "bluffavtalet" och bland annat stoppat Ilja Kovaltjuks galna 17-årskontrakt med New Jersey Devils.

– Den enda orsaken till varför vi skrev ett så långt kontrakt var på grund av lönetaket. Det är ganska uppenbart att man försöker lura systemet. Egentligen har jag kanske två år kvar, men jag har också lärt mig att ta ett år i taget, säger Henrik Zetterberg om kontraktet.
