Grönborg: "Kan ibland undra
vad fan man håller på med"
Robin Lindgren

En hel sommar har passerat sedan den där magiska kvällen i Köln.

Den kvällen när ett världsmästerskap, som gång efter annan får kritik för att inte vara nog intressant att följa år ut och år in men som ändå kväll efter kväll lockar det svenska folket till att bänka sig framför rutan, avslutades på det allra magiskaste av sätt.

Med en målvaktskung från Manhattan som spikade igen totalt och tog över ännu en stad, en framtida superstjärna som blev utsedd till den mest värdefulla spelaren och så passningsgeniet från Valbo.

Och den nya förbundskaptenen Rikard Grönborg myser ännu i mitten av augusti av minnena från hans första VM som huvudansvarig för ett av världens bästa ishockeylandslag.

Vad betydde det för er att Henrik Lundqvist och Nicklas Bäckström anslöt till laget?

– Som du själv märkte så var det väldigt avgörande för oss när vi fick in de spelarna. De spelade en stor roll i vad vi gjorde, jag tyckte att vi redan från början av mästerskapet hade en stark grupp och vi förlorar egentligen bara en match efter full tid och det är mot USA, säger Grönborg och fortsätter:

– Sen kände vi att vi behövde förstärka på vissa positioner, framför allt Henke men alla tre var viktiga för oss. Men Henke kommer in och drar ett stort lass, är proffsig i allt han gör och skickar signaler till hela laget. När ”Bäckis” och Oscar kommer in så får vi en lina som blir tungan på vågen i framför allt kvart- och semifinal.



LÄS MER: Tre Kronor-spelarna berättar om festnatten



När NHL för ett par veckor sedan samlade 20 spelare på Viasats studio i Stockholm för en mediadag så talade samtliga svenska spelare gott om Rikard Grönborgs charmoffensiv mot de som befinner sig i NHL - en uttalad strategi från landslagsledning som åker ut allt oftare för att träffa spelarna på plats, och bygga upp relationer som ska hjälpa svensk ishockey framåt.

Hur viktigt är det att åka runt som ni gör och bygga upp de relationerna?

– Det är oerhört viktigt och nu planerar vi för att åka till Ryssland, för nu är det en OS-trupp som ska spikas. Jag tror på en kontinuerlig kontakt med spelarna, och jag har haft förmånen att få jobba med flera av de här spelarna när de var yngre och att få fortsätta jobba med dem nu är jag väldigt glad över. Jag tycker att relationsbyggandet är något vi har jobbat med över en längre tid, och det är en kontinuitet vi fått in i den verksamhet vi har.

– Den kontinuiteten känner jag är oerhört viktig, för spelarna vet var de har oss och vi vet var vi har dem. Det här kommer bara fortsätta, det är väldigt viktigt att vi från förbundet visar de signalerna och visar intresse för vad de har för sig där borta. Det är väldigt viktigt.

Många spelare lyfter Grönborgs ledarskap och jämför det med att det är på samma sätt som de är vana från NHL - att Tre Kronors nya ledarstil liknas mer vid ett NHL-lag än ett faktiskt landslag.

Hur mycket har dina många år i USA influerat dig som ledare?

– Det är klart att det vore konstigt om det inte influerat mig när jag bott där borta så länge. Så det har nog influerat mig i tänket, sen kommer jag från en akademisk miljö också så jag gillar just det här med förberedelser, planering och noggrannhet i alla detaljer. Visa spelarna att vi ledare är förberedda på OS, VM och allt sånt där.

Vårens världsmästerskap var Grönborgs blott andra stora mästerskap som förbundskapten i Tre Kronor - hans första uppdrag kom tidigare på säsongen, när Tre Kronor reste med ett stjärnspäckat lag till Kanada för att spela World Cup.

Nästa stora mästerskap som hägrar i en sydasiatisk horisont är de olympiska spelen i Pyeongchang, Sydkorea. Där kommer Tre Kronor inte att ha ett lag med stjärnglans från NHL, eftersom att ligan sätter stopp för spelarnas deltagande i de klassiska spelen.

– Det där är ju ovanför mitt huvud när det gäller den politiken. Men jag tycker absolut det är väldigt synd att vi inte har de bästa spelarna tillgängliga, men för vårt arbete kommer det inte ändras så mycket. Det blir en ny utmaning, det blir en hel del fokus på spelare vi inte hade haft fokus på annat. Det blir en möjlighet för vissa spelare som annars inte hade fått spela OS att nu få göra det.

– Jag ser fram emot den här OS-utmaningen utan dess like. Jag är jävligt nyfiken på att se vilket lag vi kan få ihop, och vad vi kan jobba med under de förutsättningar vi har nu. Det ska bli kul.

Hur ser arbetet ut, har ni en plan för ungefär hur laget kommer se ut?

– Just nu har vi en plan men den kan så klart förändras under höstens gång. Men planen är att vi ska försöka få in svenskarna i KHL i vårt kartotek, vi ska ut och träffa dem. Även de i schweiziska ligan, innan vi börjar titta mer här på SHL.



LÄS MER: "Jag ser mig själv spela i NHL igen"



I arbetet som förbundskapten har Rikard Grönborg flygit kors och tvärs över Atlanten i sina många möten med spelare - och i höst kommer ryska flygplatser att få stämpla sina märken i 49-åringens pass. Det blir en hel del tid på resande fot för familjefadern, som medger att jobbet har sina baksidor.

– När man sitter på de här långa resorna, de långa förberedelserna inför VM och mycket jobb på nätterna så kan man ibland undra vad fan man håller på med. Men i slutändan tycker jag att belöningen finns i ovissheten om att man inte vet var allt ska sluta.

Som ett VM-guld i Köln?

– Ja, precis.

Men det måste vara rätt jobbigt att vara borta från familjen så mycket som du är?

– Ja, det blir det. Men det kan vara positivt också, när jag jobbar så jobbar jag väldigt intensivt. Men när jag inte jobbar så kan jag vara helt ledig en måndag och en tisdag, gå ned till förskolan som vem helst och hämta upp. Det finns många som jobbar väldigt hårt ute i världen som inte har förmånen att ha det yrke som jag har, men så klart är det jobbigt att vara borta från familjen. Speciellt när man har en tjej som är fem bast och det händer grejer hela tiden.

Att tvingas vara så mycket från familjen förstår vem som helst att det inte är optimalt, till och med jag som lever själv i en liten etta. Däremot är det svårt att inte lägga märke till den hårda satsningen som en 49 år gammal Rikard Grönborg har gjort för att komma i form. Så även om tiden från familjen varit jobbig och knapp så har han ändå hittat tid att komma i en anmärkningsvärd fysisk form.

...Du ser betydligt mer "fit" ut nu jämfört med för bara några år sedan.

– Haha, det vet jag inte. Men jag gillar att hålla i gång, gillar att hålla mig i form och konstigt vore annars. Som idrottsledare är det ansvar du har också, man har mer ”pejl i kolan” om man håller igång kroppen själv. Det är oftast när jag får de här timmarna i skogen eller på gymmet som det känns perfekt för sinnesron, man får väldigt mycket uttänkt under de timmarna.

– Sen just att vara i idrottsmiljön är utvecklande också. Sen fyller jag ju 50 nästa år så att klockan tickar, och man vill hålla sig ung så länge man kan.
