Talangen tvingas sluta
efter lagläkarens miss
Magnus Nyström

Allt började med en vanlig träning i november 2015.

Den talangfulle backen Rasmus Fyrpihl hade fått debutera för sin moderklubb Örebro i SHL, men var för tillfället utlånad till allsvenska Vita Hästen.

Rasmus krockade med en lagkompis och efteråt upptäckte han blod på ena benet.

Vad ingen visste då var att lagkompisens skridsko skurit av två senor i Rasmus högra fotled.

En av Vita Hästens lagläkare sydde igen såret och Rasmus fick beskedet att han skulle vara spelklar igen om fyra dagar.

Men efteråt kunde han knappt gå och hade till sist så ont att han grät av smärta när han försökte knyta på sig skidskorna. Till slut fick han göra en magnetröntgen, då upptäcktes de förstörda senorna och han gipsades.

– Innan det hade jag lirat två matcher, men jag fick gå av för att jag hade så ont. Men de hade sagt att det inte var något fel på mig, och jag ville inte vara klen, så jag bet ihop och körde på, berättade Rasmus efteråt.

Efter akutoperationen öppnades gipset och då upptäcktes att senorna ruttnat.

Sedan dess har Rasmus kämpat för att kunna komma tillbaka till sporten han älskar.

Men nu har han tvingats ge upp.

Han måste lägga av med hockey - bara 22 år gammal.

Att lagläkaren efteråt ringt upp och bett om ursäkt är föga tröst.

Fredrik Jensen, dåvarande VD i Vita Hästen, sa i samband med operationen:

– Jag känner att frågan är av medicinsk karaktär och jag är inte rätt person att svara på om en behandling har gjorts eller inte gjorts. Det jag kan tillägga är att det är jävligt tråkigt det som hände Rasmus. Han är en bra kille och en bra hockeyspelare.

Rasmus Fyrpihl har skickat in en anmälan till inspektionen för vård och omsorg - men än så länge bara fått svaret att "det är under utredning".

Snälla ord och en anmälan är föga tröst.

Ingenting kan trösta en 22-åring som tvingas sluta med det han älskar allra mest.

– Det har varit en väldigt jobbig tid. Jag vill inte tänka på det, men jag tänker på det hela tiden, säger Rasmus.

– Jag är både ledsen och arg. Det här ska inte få hända.

Hockey är en tuff sport och skador förekommer, det säger Rasmus själv, innan han fortsätter.

– Hade läkaren - som är där för att hjälpa oss spelare - gett mig den hjälp jag behövde från första början...

Han upprepar just det flera gånger.

Han hade otur som fick skadan.

Det var en miss av läkaren som gjorde att han inte fick den vård han skulle haft.

– Det känns jättekonstigt att tvingas sluta med hockeyn så här ung. Jag har levt med hockeyn i hela mitt liv. Jag har stora delar av mitt umgänge inom hockeyn. Nu vet jag inte hur mitt liv kommer att bli.

Har du hunnit tänka något på vad du ska göra nu?

– Jag ska plugga, har jag tänkt, men jag vet inte riktigt vad. Jag måste ta tag i det nu. Det är en sak att sluta när man är 35 år. Men redan nu. Jag vet inte vad jag ska göra. Jag vet inte alls.

Han säger att hockeyn "varit hela mitt liv tills i dag".

– Det är ett tufft beslut att ta, men jag måste sluta. Jag har inget annat val. Men det är jävligt svårt.

Fredrik Jensen var vd i Vita Hästen under Fyrpihls tid i klubben:

– Jag lider verkligen med Rasmus, han är en bra kille och en duktig hockeyspelare. Att han tvingas lägga av är fruktansvärt tragiskt och olyckligt. När det sedan gäller den medicinska delen är det långt utanför min kompetens så där kan jag inte uttala mig, säger Jensen.
