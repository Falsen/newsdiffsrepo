Tuffa uppdraget – ta
tillbaka Modo till SHL
Robin Lindgren

Brock Montpeti är fortfarande ett namn som väcker mardrömstankar bland Modo Hockeys supportrar.

Med ”det där” övertidsmålet i den sjunde och avgörande kvalmatchen mot Leksand så var det han som både grävde hålet och sänkte kistan för Modos existens i landets bästa liga.

I fjol skulle laget göra en snabb vända i Hockeyallsvenskan, vara som bäst i mars och april och återigen kunna titulera sig ett lag för SHL.

Så blev det inte.

Dåliga resultat, skador på nyckelspelare och en entré på den hockeyallsvenska spelarmarknaden när de flesta lagen redan hade signat upp toppnamnen gjorde att klubben faktiskt var inblandade i bottenstriden ända fram till de sista skälvande omgångarna.

Nu blåser positivare vindar in från Bottniska viken mot Örnsköldsviks hamn, och vackert belägna Fjällräven center. En intressant spelartrupp och ett av Sveriges bästa tränarnamn gör att laget är favoriter till att vara ett topplag i vinter.

– Jag är jättenöjd med vad vi har i dagsläget. Det ser väldigt bra ut, vi har skickliga spelare på alla positioner. Bra skyttar, hårt jobbande spelare samt många unga lovande som kommer ta steg. Det känns som vi har ett bra offensivt och ett defensivt spel. Jag hoppas när serien börjar att vi fortsätter gå framåt, och laget jobbar just nu väldigt hårt för att ta steg varje dag.



LÄS MER: Ilskan mot SHL-lagen: "Håller på att spåra ur"



”Säcken” hade efter flera år som SHL-tränare i vintras ett uppehåll från tränarrollen, men är nu tillbaka i båset. Nu ser han fram emot en spännande säsong.

– Det blir en spännande utmaning att försöka utveckla vårt lag och vårt spel. Det blir en riktigt häftig och intressant utmaning, jag ser fram emot vad som väntar.

Är det din karriärs tuffaste utmaning, på förhand? Trycket från Modos hängivna supportrar kan vara riktigt hård?

– Det vet jag inte, jag har varit med om tuffa utmaningar. Men den är intressant, att utveckla ett nytt lag där jag inte känner enda spelare. Jag tror hela gruppen tycker vi går mot en utmanande säsong.

Vad blir det viktigaste för er i vinter?

– Det är att vi hittar ett eget spel och känner oss trygga med vårt spel, och följa det vi kommit överens om. Det kan vara svårt, ibland kan ta det ta tid innan allt krokar i och det börjar rulla. Vi har ett jobb att göra, men alla har hittills visat att de vill och kan utvecklas.

Hur ser du på Hockeyallsvenskan som serie?

– Jag har ju inte tränat i Hockeyallsvenskan på några år, men det är en otroligt tuff serie. Det finns inga dåliga lag, vi möter fullvärdigt motstånd i alla 52 omgångar. Det går inte ha en lekstuga i serien, det är en väldigt bra serie som krypit närmare SHL för varje säsong som gått även om man försöker att öka gapet på olika sätt.  Serien har blivit bättre sen de gick upp till 52 omgångar så man spelade lika många matcher och få den hårdhet som man behöver.



LÄS MER: SHL-duo i miljontvist med dömd bedragare



Modo har ett stort samarbete med det lokala bussbolaget Byberg & Nordin, och man kommer att samla på sig en hel del mil i vinter då laget åker buss till i stort sett samtliga bortamatcher.

Det lär bli en hel del tid i bussen. Ny upplevelse?

– Jag har väl inte gjort det till varje bortamatch förut men tidigare kanske jag har haft kortare resor, så det blir mycket buss och resa. Men det blir ett bra sätt för gruppen att komma ihop bättre, och lära känna varandra. Ett bra sätt att titta på video med grabbarna, eller ja nu är det väl på dator som man kollar på. Det ska bli en intressant upplevelse.

Och när bussen står parkerad hemmavid, och nedsläpp väntar i Fjällräven center så kommer det att vila ett stort tryck på Modo. Hemmapubliken är av den kräsna sorten, och när pucken nästa säsong (18/19) släpps i SHL så vill man vara ett av de 14 lagnamnen som återfinns när en tittar igenom tabellen.

Och "Säcken" har känt av det stora intresset från hockeystaden.

– Ja, det är ett stort intresse. Alla är intresserade av hockey, det är typ Skellefteå som jag varit med om samma sak tidigare. Här och där träffar man ju den ena NHL-killen efter den andra i arenan.
