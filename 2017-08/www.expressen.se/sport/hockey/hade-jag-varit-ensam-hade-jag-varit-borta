Måndag 21 augusti 2017
"Hade jag varit ensam hade jag varit borta"
Magnus Nyström

Solen skiner över det röda huset i Leksand och vi sitter intill poolen på baksidan samtidigt som hundarna Charlie och Nova härjar runt bordet där Magnus dukat fram kaffe och bullar.

Magnus är ingen vanlig Svensson.

16 säsonger för sitt kära Leksand, med flera slutspel och en SM-final mot Djurgården. Han var även med och spelade upp laget i högsta serien en gång. Hans nummer 8 har hissats upp i taket i Tegera Arena.

Drygt 150 landskamper med VM-guld 1987, OS-guld i Lillehammer, då Svensson både kvitterade till 2-2 i finalen mot Kanada och även gjorde ett straffmål innan Peter Forsberg och Tommy Salo snodde showen. VM-silver 1994, då han även utsågs till VM:s bäste back.

Två säsonger med Florida Panthers i NHL. I sin sista NHL-match gjorde han två mål, en assist och utsågs till matchens lirare i en segermatch mot New York Rangers i Madison Square Garden.

Hade jag inte vetat vad som hände för två och en halv månad sedan hade jag aldrig kunnat gissa det.

Magnus ser pigg och stark ut.

- Det syns på dig att du inte bara käkat hamburgare och tittat på tv efter karriären, säger jag.

– Inte hela tiden i alla fall, haha. Nej, jag är ute och tränar mycket. Jag har varit i god form sedan jag slutade spela.

– Och du är inte gammal, fortsätter jag.

– Nej, inte så jävla gammal i alla fall. Och jag mådde bara bra och hade inte upplevt någon form av varningssignal överhuvudtaget, fortsätter Magnus och börjar sedan berätta om lördagen den 3 juni i år.

– Jag gick upp tidigt på morgonen för att gå på toaletten, min hund Charlie följde med mig, jag såg fram emot att åka ut med båt med mina arbetskamrater, vi skulle tacka av en kompis som gått i pension och jag var lite av researrangörer, som fixat ditten och datten.

– Jag satte mig på toaletten. Och sen vet jag inget mer.

Magnus fick en kraftig blodpropp i huvudet och störtade ner framlänges på golvet i badrummet, Charlie skällde och Magnus fru Helena skyndade ut från sovrummet in i badrummet. Magnus låg på golvet, oförmögen att prata, med ett ansiktsuttryck som en grimas.

Helena själv har i flera år gått en tuff kamp mot leukemi, hon är numera cancerfri, men lider av biverkningar.

– Som tur var bodde min dotter Frida och hennes pojkvän Alexander i gästhuset, så de kunde också hjälpa till.

Magnus blir blank i ögonen när han pratar om sin 23-åriga dotter.

– Frida var så lugn hela tiden, det var hon som ringde efter ambulans och pratade med dem tills de kom hit efter fem-sex minuter. Alexander hämtade min sin son Patrik som bor i närheten. Att familjen var med mig och att ambulansen kom så snabbt. Det räddade mitt liv.

Magnus kördes med illfart till sjukhuset i Mora.

- Jag fick något starkt medel direkt och min familj sa åt läkarna att ge mig all hjälp jag kunde få. Att jag inte ville sitta som en grönsak. Eftersom proppen var så stor, det brukar vara millimetrar, min var 1,8 centimeter. Så jag kördes från Mora med ambulanshelikopter till Uppsala för operation.



LÄS OCKSÅ: Stödet till Magnus Svensson efter stroken.

Magnus minns ingenting av det och när han kom till Uppsala var proppen borta.

– Läkarna sa att jag var ett medicinskt fenomen. Jag kunde prata och röra mig redan dagen efter.

Helena sätter sig bredvid sin make.  De har levt över halva livet tillsammans - men ser på varandra som om de nyss har träffats. Trots hennes kamp mot cancern och hans stroke har de också nära till skratt.

Som när de berättar om ett samtal första morgonen på sjukhuset i Uppsala, innan Magnus hade börjat prata ordentligt.

Helena berättade om alla lyckönskningar som kommit från alla håll och hon artikulerade tydligt.

– Tomas Brolin har hört av sig. T O M A S  B R O L I N.

– Börje Salming har hört av sig. B Ö R J E  S A L M I N G.

– Eh, mumlade Magnus.

– B Ö R J E  S A L M I N G. Världens bäste back, sa Helena.

Magnus tittade upp och log:

– Du menar världens näst bäste back.

Då visste familjen att Magnus var tillbaka.

– Magnus har varit en sådan klippa för mig när jag har varit sjuk. Och så hände det här med honom. Tänk för fem år sedan sa våra barn att "vi har så unga föräldrar". Men sen gick det snabbt utför, säger hon och kan inte låta bli att skratta.

Sedan hyllar de ambulanspersonalen, som de även har träffat och kramat om efteråt.

– Och vilken tur att de var så nära. Vi har ambulans stationerad vid brandstationen i Leksand, men de hade kunnat vara på annat uppdrag. Hade vi tvingats vänta i tjugo-trettio minuter. Det hade inte Magnus klarat. Allt man ska göra med någon som fått en stroke, fråga om de kan lyfta en hand, säga en mening eller le – han kunde inte göra någonting, säger Helena.

– Jag gjorde plankan i stället, säger Magnus.

De skrattar igen.

Men kvar finns samtidigt en rädsla.

– Jag tycker inte om att man inte vet varför Magnus drabbades. Det är jobbigt att inte veta vad det beror på. Bara han går upp och kissar på natten numera så ropar jag på honom, säger hon.

– Jag går inte runt och är rädd. Men det är otäckt att inte veta varför. Det är jobbigt att veta hur jag såg ut och hur min familj mådde när det hände. Jag har inte hunnit reflektera så mycket över det, men ska träffa en psykolog. Jag måste bearbeta det på något sätt. Det vet jag.

Familj och vänner har betytt mycket. Liksom promenaderna med Charlie och Nova.

Nio dagar efter att han fick sin stroke cyklade Magnus till Hemköp för att handla.

Helena berättar:

– När jag själv blev sjuk drog jag mig för att gå ut bland folk. När jag sa till Magnus att många skulle titta på honom och komma fram så sa han bara: "det skiter jag i". Han ville bara ut. Första dagen han skulle ta cykeln ville jag inte släppa i väg honom, jag var lite orolig ändå, hur var det med hans balans? Andra dagen gick det inte att stoppa honom.

– Jag ville ut bland folk. Och jag gick inte många meter själv. Många kom fram och det var kramar och lyckönskningar, det kändes bra.

– Jag har aldrig sökt kändisskap, men när jag slutade kändes det att man tappade något. Så är det förstås, även om före detta idrottare inte alltid erkänner det. Och att få uppmärksamhet och få höra att det man gjort har betytt mycket för andra, det är klart att det är en jättemysig känsla.



LÄS OCKSÅ: Magnus Svenssons kritik mot Leksand: "Förjävligt"

Att Magnus och Helena klarat sina sjukdomar beror delvis på att båda idrottat.

– Många säger att man ska leva ordentligt och hålla sig i form för att inte bli sjuka. Vi har levt ganska hälsosamt i alla år och ändå fått cancer och stroke. Å andra sidan klarade vi nog våra kriser bättre för att vi var vältränade

– Har man idrottat har man också en tävlingsinstinkt som hjälper till, säger jag.

– Det är ingen nackdel att vara i form och att ha tävlingsinstinkt. Men det är ingen garanti. Det är så många som blir sjuka och kämpar och kämpar – men det går inte vägen ändå, säger Helena.

Vi sitter tysta en stund.

Intill oss står ett långbord som Magnus själv tillverkat för den midsommarfest för hela släkten de hade planerat.

Festen ställdes in. Sommaren har varit lugnare än vanligt.

– Jag har inte fått några större men av min stroke. När vi sitter och pratar så här så går det ganska bra. Men ibland hittar jag inte orden och blir jag stressad då stammar jag, så har det aldrig varit förut.

– Sedan känner jag en enorm trötthet ibland. På en sekund känner jag mig helt slut och måste gå och lägga mig och vila. Sedan har jag dålig smak i munnen. Ibland äter jag mat och känner nästan ingen smak alls. Det är inget kul alls. Det är fan inte roligt att inte kunna njuta av mat. Men det har blivit lite bättre och jag hopps det förändras.

Magnus äter numera blodförtunnande medicin och måste fortsätta med det resten av livet. Han är fortfarande sjukskriven från jobbet som lagerarbetare på Clas Ohlson.

– Jag trivs väldigt bra där. Jag ser fram emot att börja jobba igen. Som idrottsman lever man i lite av en fantasivärld, som i en bubbla. Den bubblan sprack när jag lade av. Och sedan förändrades allt när Helena blev sjuk 2012. Det var fruktansvärt. Man blir en ny människa när sånt händer. Man är inte längre alltid den glada personen man har varit, säger Magnus.

Samtidigt finns en tacksamhet och glädje över att klara sig genom svårigheter.

– Nu cyklar jag som satan hela tiden. Jag gillar att cykla och gör det gärna i två-tre mil i skogen. Det är som terapi för mig. Det är skönt. Jag behöver inte tänka. Jag bara kör, säger Magnus.

Han ser fram emot att se Leksand i vinter, trots att det gör ont i hjärtat på honom sedan klubben åkte ur SHL i våras, men säger: "den här säsongens lag ser intressant ut vi har bättre backar än i fjol".

Sedan pratar Magnus med Helena om allt de varit med om senaste åren.

– Förr var det nästan som vi kunde läsa varandras tankar, säger hon kärleksfullt.

Då börjar Magnus skratta igen och säger:

– Klart att det är svårare för dig nu. För det bara snurrar i huvudet på mig.
