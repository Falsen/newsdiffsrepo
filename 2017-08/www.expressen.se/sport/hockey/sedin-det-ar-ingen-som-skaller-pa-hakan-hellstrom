Sedin: "Det är ingen som
skäller på Håkan Hellström"
Robin Lindgren

Från Höga kustens fantastiska miljö kom Henrik och Daniel Sedin att hösten 2000 flytta för att testa lyckan i världens bästa liga, NHL - och det kanadensiska laget Vancouver Canucks som draftade dem båda i första rundan av 1999 års draft.

Sedan dess har tvillingparet varit Vancouver Canucks trogna, och i staden har Sedinarna blivit kultfigurer för sina insatser på och utanför isen.

Tillsammans har de tjänat tillräckligt med miljoner för att stå sig även efter karriären, även om de gett bort väldigt mycket av sina inkomster. För flera år sedan skänkte de drygt tio miljoner kronor till ett barnsjukhus i staden, och 2014 bildade de en lokal välgörenhetsorganisation som fick namnet "Sedin Family Foundation".

Vad betyder det för er att kunna dela med er av era pengar?

– Det betyder jättemycket, vi är ju väldigt privilegierade som får göra det här och har fått chansen att leva på det vi gör. Vi har varit runt på många sjukhus där borta och sett vad familjer kan gå igenom, så det har varit något vi har velat göra länge. Vi startade våran stiftelse för sex-sju år sedan, så det betyder mycket.

För drygt två veckor sedan ställde Henrik Sedin upp i Nyhetsmorgon, där han kom att grillas av programledarna om de höga lönerna som han och övriga spelare i NHL tjänar.

Henrik slog dock ifrån sig, och när SportExpressen träffar honom i Viasats studio efter framträdandet i TV4 så utvecklar han sin syn på frågan.

Ni tjänar förvisso bra, men inom fotbollen, den amerikanska fotbollen, basket och baseboll är lönerna än högre. Varför tror du att du hamnar i skottgluggen för lönekritiken nu?

– Jag vet faktiskt inte. Det är svårt att säga, som jag ser det så är vi på något sätt artister. Jag sa det i Nyhetsmorgon också, det är ingen som skäller på att Håkan Hellström tjänar mycket pengar.

– Men jag tycker vi är i samma bransch även om vi är mer resultatinriktade, men folk betalar för att se oss spela och så är det.
