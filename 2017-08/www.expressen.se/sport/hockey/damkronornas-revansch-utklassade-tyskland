Damkronornas revansch
– utklassade Tyskland
Robin Lindgren

Förbundskapten Leif Boork har samlat sitt landslag i Tranås i helgen där Damlandslaget tillsammans med Tyskland, Ryssland och Finland befinner sig för att spela en försäsongsturnering.

I kväll inledde Damkronorna med att möta Tyskland - ett motstånd de ställdes mot tidigare i år och då överraskande förlorade med 3-1 i VM.

Men nu kom revanschen när Damkronorna spelade ut, körde över och utklassade tyskorna med 7-0 i en match där AIK:s Lisa Johansson blev tvåmålsskytt.

Damkronorna har inlett säsongen med tre raka vinster - för några veckor sedan var de i Sydkorea där de vann dubbelt upp mot just Sydkorea, och i kväll kom alltså tredje raka segern.

Utöver skyttedrottningen Lisa Johanssons två mål så gjordes de övriga målen av Emma Nordin, Elin Lundberg, Rebecca Stenberg, Fanny Rask och Sara Hjalmarsson.
