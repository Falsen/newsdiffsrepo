NHL-stjärnans chockbeslut:
"Många sömnlösa nätter"
Henrik Sjöberg

Förhandlingarna mellan New York Rangers och Mika Zibanejad beskrevs som en av de tystaste på länge.

Det var knapphändig information under flera månader och till slut var båda parterna inställda på kliva in i NHL:s skiljedomstol.

Parterna flög till Toronto för att genomgå den sista delen för att enas om avtalet. Rangers general manager Jeff Gorton yrkade på 4,1 miljoner dollar för Zibanejad per säsong. Spelarens sida var ute efter 5,35.

Kort innan rättsprocessen inleddes enades parterna om en lösning – som landade på ett femårskontrakt värt 220 miljoner svenska kronor.

Just de – 5,35 miljoner dollar per år vilket motsvarar lite drygt 43 miljoner svenska kronor per säsong.

Spelet bakom det nya drömkontraktet är unikt.

Mika Zibanejad har under sin karriär representerats av Newport Sports Management, som är en av NHL:s största och mäktigaste agenturer.

Men inför den här viktiga förhandlingen så valde 24-åringen att låta sin bror, den tidigare AIK-spelaren Monir Kalgoum, att undersöka agentmarknaden för att se över alternativen som finns i branschen.

Kalgoum har fungerat som Zibanejads business manager en längre tid och efter noga övervägande kom han fram till ett alternativ som inte bara chockade sin lillebror.

Det var något som inget gjort tidigare.

– Jag hade noga sett över allt för att presentera alternativen för honom. Och jag spenderade många sömnlösa nätter kan jag säga. Ska jag sätta min bror i den här situationen att ens komma med förslaget att bli hans agent? Just eftersom vi har andra affärer tillsammans vid sidan om och just för att han är min lillebror. Summorna vi pratar om är jag van med från fastighetsbranschen så det skrämde mig inte, utan det var mer vad som händer om det inte går bra. Vi öppnade Pandoras box och vi visste vad som stod på spel men hur jag än vred och vände på situationen så såg jag faktiskt det här som min klients och min brors bästa alternativ. Det krävdes ballar av stål av Mika helt klart och sanningen var ju att om jag inte kunde leverera ett bra kontrakt så kommer inte bara jag betraktas som en dåre utan jag kommer göra åtlöje av min klient. Min lillebror, säger Monir.

Mika tog sig en rejäl funderare innan han beslutade sig för att hoppa på tåget.

– Det var inget jag hade förväntat mig. Jag visste att han kollade på olika alternativ men det var självklart en chock först men när jag fick höra hans version och hans visioner så tog jag beslutet och stod fast vid det. Men jag visste samtidigt att många skulle ställa frågor när man lämnar en så stor agentur och en så stor och känd agent, säger Mika.

Det behöver bröderna aldrig mer oroa sig över.



LÄS MER: NHL-svensken hyllas i USA – för sin låt



Den tidigare JVM-hjälten Mika Zibanejad är yngste svensk som någonsin spelat i NHL – och nu är brodern Monir den yngsta spelaragenten i NHL.

Hur var det att förhandla med Rangers general manager Jeff Gorton?

– Jag var förberedd på en tuff förhandling men jag var inte lika förberedd på den extra mentala pressen eftersom min klient också är min lillebror, säger 33-åringen.

Nu siktar Monir Kalgoum på att utveckla sin agentverksamhet i och med lanseringen av Elite Hockey Agency – och han har tydliga åsikter kring hur branschen fungerar.

Han vill inte ”baktala” andra agenter och agentfirmor men vill samtidigt belysa en del detaljer kring hela verksamheten.

– Agentbranschen i NHL är en väldigt skyddad, liten värld och nästintill omöjlig att ta sig in i.  Många svenskar skriver stora kontrakt, många åker över i ung ålder och det handlar om extremt stora summor. Det jag efterlyser är att spelarna ska bli mer intresserade av vart pengarna tar vägen, säger han och fortsätter:

– I och med att jag har min licens nu och visade hela världen att jag är den som kan leverera i tuffast tänkbara miljö så är tiden inne. Jag har ett helt nytt koncept som kommer innebära bättre villkor för spelarna och stora kostnadsbesparingar.  Sen om det leder till att spelare vill att jag representerar dem så är det skitkul och om inte så hoppas jag att det kan få dem att tänkta till lite, börja utmana och ställa mer krav på deras nuvarande representation.

Kalgoum är den tredje svensken som fått sin agentlicens i NHL.

– Hela branschen, som varit relativt oförändrad under det senaste decenniet, kommer att må bra av lite nytt blod som mitt intåg kommer att innebära.

Ännu en mindre känd story bakom bröderna är att man redan 2011 gav sig in i fastighetsbranschen.

– Vi började i liten skala 2011. Men sista åren och i synnerhet sista året har vår verksamhet tämligen exploderat. Privat växte vi oss för stora och nu har vi börjat driva detta i bolagsform. Vi startade i Nacka men har expanderat till olika delar samt närförorter till Stockholm. Denna sommar expanderade vi även till Spanien där vi nu startade ett stort projekt och under 2018 kommer vår projektportfölj att överstiga miljarden. Vi är 100 procent familjeägt där Mika och min fru är delägare. Jag driver den dagliga verksamheten men vi har 25-30 konsulter runtom i världen, säger Kalgoum och tillägger:

– Jag är lyckligt lottad som har en välutbildad, fantastisk och förstående fru som under resans gång stöttat mig. Speciellt under våren och sommaren då den mentala pressen att genomföra både stora fastighetsaffärer och ansvara för min brors kontraktsförhandlingar höll på att bli för stor, säger Monir.
