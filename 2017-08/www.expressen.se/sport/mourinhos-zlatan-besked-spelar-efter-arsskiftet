Mourinhos besked –
då spelar Zlatan igen
Robin Lindgren

Den 28 oktober ställs Manchester United mot Tottenham Hotspurs i Premier League.

Och enligt rapporter från de brittiska öarna ska det vara där och då som Zlatan Ibrahimovic har avsett att göra sin comeback på gräsplanen efter den tuffa skadan som han ådrog sig mot Anderlecht i Europa Leagues slutspel.

Men efter att Zlatan i går presenterades av den engelska toppklubben så verkar det som att Zlatans anhängare nog ändå får vänta på hans comeback - i alla fall om man ska tro den portugisiska tränaren Jose Mourinho.

– Han kommer inte att vara redo för spel i Champions Leagues gruppspel. Jag tror inte att det finns en chans att han är tillbaka då. Har vi plats för honom? Ja. Men jag tror inte han kommer vara redo redan då, förhoppningsvis så kan han spela efter årsskiftet, säger Mourinho på presskonferensen enligt Manchester Evening News.

Vidare fortsätter Mourinho på presskonferensen med att berätta att han tror att Zlatans comeback kommer vid säsongens andra halva:

– Med det menar jag att han är tillbaka efter julafton. Men egentligen så har jag ingen aning om när han kan vara tillbaka, jag tror att det rätta är att inte tänka på det för mycket och låta honom köra sin rehabilitering i lugn och ro för att sen komma tillbaka när han är redo, säger han och fortsätter:

– Det skulle ha varit lätt för Zlatan att lägga av efter en Europatitel och när han haft så stor framgång i Manchester United. Men han tänker så, han vill följa alla hans drömmar och spela fotboll på den högsta nivån. Jag visste att den här presskonferensen skulle handla om en spelare som inte skulle kunna spela i morgon, nästa vecka eller ens nästa månad. Det visar på två saker för mig; dimensionen på spelaren, och på klubben.
