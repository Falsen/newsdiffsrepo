Peder Fredricson ska fixa
EM-festen på hemmaplan
Lotten Engbom

Åtta hopp- och dressyrryttare, plus en reserv i vardera gren, ska få rida inför hemmapubliken på Ullevi. En arena som nu förvandlats till en hästsportarena och som står och väntar på att invaderas av tusentals ridsport-entusiaster.

När mästerskapen invigs på måndag är de svenska förhoppningarna höga, trots att storstjärnan Rolf-Göran Bengtsson, som under många år varit det svenska lagankaret och det ständiga medaljhoppet, saknas i truppen.

– Den drömmen har jag gett upp. Klart att det är tråkigt, när ett mästerskap väl ska ridas på hemmaplan, sa Rolf-Göran Bengtsson till SPORT-Expressen i juli.

Men förhoppningarna på det svenska hopplaget, med Malin Baryard-Johnsson, Douglas Lindelöw, Henrik von Eckermann och Peder Fredricson är ändå höga. Och ännu högre är förväntningarna på Peder Fredricson sjäv, som förra sommaren visade att han och H&M All In är något utöver det vanliga. På OS blev det ett sensationellt silver, och svenskekipaget var de enda som klarade alla omgångar felfritt.

– De är mina guldfavoriter. Alla har nog höga förhoppningar. Peder har utbildat den här hästen till att bli en av världens bästa hästar genom alla tider, sa Malin Baryard-Johnsson i en intervju med SPORT-Expressen i juni.

Om inte OS-silvret var tillräckligt för att tända guldförhoppningarna inför EM redan förra sommaren har Fredricson levererat gång på gång under våren och sommaren. I juni vann han Rotterdam grand prix, i juli var de tvåa i Falsterbo grand prix och i augusti vann ekipaget en 1,50-klass i Tyskland och avslutade helgen med att bli tvåa i ännu en grand prix tillsammans med H&M All In.

– Han kändes väldigt bra och formen är fin. Det känns bra att uppladdningen går enligt plan, sa Peder Fredricson till SVT Sport efter den senaste framgången.
