Indycar-förare har avlidit efter olyckan
Tobias Björklund

Det var i söndags som Justin Wilson träffades i huvudet av en bildel efter att konkurrenten Sage Karam kraschat sin bil.

Wilson flögs omedelbart till ett närliggande sjukhus med helikopter.

"Wilson ligger för tillfället i koma och hans tillstånd är kritisk", skrev IndyCar i ett officiellt uttalande.

Under natten mot tisdagen avled 37-åringen.

"Han var en kärleksfull far och hängiven make, samt en väldigt duktig racerförare som respekterades av sina kamrater", säger familjen i ett uttalande enligt nyhetsbyrån Reuters.

Justin Wilson kom ursprungligen från Sheffield i England och var bosatt utanför Denver i Colorado. Han tävlade i Formel 1 för Jaguar under säsongen 2003. Sedan 2008 tävlade engelsmannen i IndyCar.

"Vi är djupt bedrövade över Justin Wilson bortgång.  Han var en fantastisk förare, en värdefull medlem i laget och en respekterad representant för vår sport. Hans liv och tävlingskarriär är en berättelse om klass och passion som ingen överträffar. Våra tankar och böner är hos Wilsons familj och hans fans över hela världen", säger Wilsons team, Andretti Autosport, i ett uttalange.

Olyckan skedde under en tävling på Pocono Raxeway i Pennsylvania – och inträffade under ett av de avslutande varven.

IndyCar drabbades även av en dödsolycka 2011 då Dan Wheldon dog efter en krasch i Las Vegas.

Justin Wilson efterlämnar sin hustru Julia och två döttrar, sju och fem år gamla.

"Han älskade våra föräldrar, sin fru Julia och sina barn Jane och Jess. Det är till dem vi ska sända vår kärlek och våra böner. Tack för alla hälsningar", twittrade Justins bror Stefan Wilson under tisdagsmorgonen.
