Pacquiao lägger av – går sista match i april
Simon Carlsson

Den filippinske superstjärnan Manny Pacquiao lägger boxningshandskarna på hyllan. Den 9 april kommer han gå sin sista match.

– Jag berättar vad han sa till mig förra veckan när vi hade middag i New York. Vi pratade väldigt seriöst och han sa 'Bob, i mitten av maj väljs jag förhoppningsvis till senator på Filippinerna. Då kan jag inte längre engagera mig i boxningen utan måste fokusera på senaten', säger boxningspromotorn Bob Arum till ESPN.

Vem Pacquiao kommer ställas mot i sin sista match är inte klart. Enligt Bob Arum finns det många kandidater, men i spets ligger amerikanen Terrence Crawford och britten Amir Khan.

– Min deal med Manny är som så att efter jag pratat med alla möjliga motståndare går jag till Manny och hans rådgivare och lägger fram allt, sen får de bestämma vem Manny vill möta, säger Arum.

Manny Pacquiao har inte gått någon match sedan mötet med Floyd Mayweather i maj i år. Filippiniern drog in runt 1,5 miljarder kronor för den matchen.

Enligt Arum kommer Pacquiaos sista match troligen gå av stapeln i Las Vegas, kanske i den nya Las Vegas Arena som väntas bli klar strax innan matchen ska äga rum.



Vill du ha fler sportnyheter direkt i ditt dagliga flöde?

Följ SportExpressen på Facebook, Twitter och Instagram – för ännu större tillgång till de senaste och viktigaste nyheterna från sportvärlden.
