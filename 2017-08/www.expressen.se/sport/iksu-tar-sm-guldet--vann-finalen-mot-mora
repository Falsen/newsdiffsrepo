Iksu tar SM-guldet – vann finalen mot Mora
Anders Borgström

Iksu lade grunden för guldet med en imponerande insats i den andra perioden.

Umeå-laget gick upp i tremålsledning efter tre läckra mål.

Och det var unge Sofia Joelsson som var segerregissör med att snyggt styra in 1-0-mål och minst lika snyggt tackla bort Anna Wijk och servera lagkaptenen Josefina Eiremo till 2-0.

- Det är en sjuk känsla. Riktigt underbart. Skriken på planen kan inte ens bevisa hur bra det känns. Det känns underbart, säger 20-åriga Joelsson efteråt.

Visserligen reducerade Moa Gustafsson i slutet av den andra perioden, men närmare än så kom inte Kais Mora.

I stället kunde Julia Nordin punktera matchen med sitt 4-1 mål i tom kasse med en knapp minut kvar att spela.

- En perfekt säsong, ett perfekt slut, summerar Iksus landslagsstjärna Amanda Delgado Johansson.

Nu väntar en rejäl fest.

- Josefina Eiremo kommer köra hårdast i kväll. Hon vet hur man gör. Alla kommer vara i småchock nu och sedan leva ut allt i kväll, säger Sofia Joelsson.

Eiremo själv:

- Ja, jag spelar nog lite allan, så det blir någon dans på scenen. Det är en tjejgrej.

Du hade inte tackat nej till Let’s Dance va?

- Nej, jag älskar att dansa. Du kan lobba för mig.

Iksu var framme i åtta SM-finaler, varav fyra slutade med guld, mellan 2005 och 2013. Efter några mellanår är de nu redo för ordentlig dominans.

Den här säsongen var ett bra startskott, då de bara förlorade en av 33 matcher.

- Vi spelar lite annorlunda mot då. Då var det mer defensivt och vi levde på spelvändningar. Men vi har pratat om att vi vill vinna guld med ett offensivt spel. Det får vi göra denna gång, det är fantastiskt roligt, säger Josefina Eiremo.

- Vi hoppas vara här många år framöver.

Sofia Joelsson är säker på att det blir så.

- Det här är bara början. Vi kommer köra på hela nästa säsong också. Vi kommer vara nästa stora lag. Mora varit fem finaler nu. Det kommer vi också vara, men vi ska vinna alla.

Kais Moras finalförlust i Globen var den fjärde på de sex senaste säsongerna.
