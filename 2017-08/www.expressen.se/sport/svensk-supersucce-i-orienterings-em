Svensk supersuccé i orienterings-EM
TT

Efter en dramatisk upploppsstrid kunde Sveriges herrar ta guld i stafetten på orienterings-EM i Portugal. Sveriges slutman Gustav Bergman låg i täten under slutdelen av den sista sträckan, tillsammans med Tjeckiens Jan Prochazka. Mot den sista kontrollen fick han en lucka och kunde hålla undan hela vägen in i mål.- Kände mig stark och trygg. Det var utför mot sista och där kom jag loss, sade Gustav Bergman, medan han klappades om av sina lagkamrater Jonas Leandersson, som sprang den första sträckan, och andrasträckans Fredrik Johansson.Gustav Bergman låg 1.20 efter när han stack ut på den sista sträckan som mätte åtta kilometer.- Jag hade bestämt mig att göra mitt eget lopp och efter halva banan förstod jag att jag var uppe i täten, sade Bergman.Frankrike tog bronset i stafetten, följt på fjärde plats av Sveriges andralag med Oskar Sjöberg, William Lind och Jerker Lysell.



När förstalaget bommade sprang Sveriges andralag spikrakt till silver i damernas stafett på orienterings-EM. Schweiz vann guld, 1.30 före Sveriges tvåa med Lilian Forsgren, Karolin Ohlsson och Alva Olsson i laget.

- Helt grymt att jag lyckades hålla ihop det på slutet, sade slutsträckans Alva Olsson.Ryssland tog bronset, slaget med 22 sekunder av Sveriges andralag. Sveriges förstalag blev till slut sexa.Precis som Karolin blev Alva Olsson inkallad i sista stund när Tove Alexandersson och Maria Magnusson inte kunde starta på grund av sjukdom.- Tänkte bara att det skulle bli kul att få springa, sade Alva Olsson.Vid varvningen efter halva slutsträckan jagades hon av Danmark och Ryssland, som båda låg halvminuten efter.- Såg dem bakom och tänkte bara att jag måste hålla ihop orienteringen på slutet och inte ge dem en chans att få kontakt, sade Sveriges avslutare.
