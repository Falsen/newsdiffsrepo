Sågas i Grekland:
"Skamlig förlust"
Robin Lindgren

Efter 3-1 hemma på Toumba-stadion var PAOK stora favoriter till att avancera vidare från dubbelmötet med Östersunds FK i kvalet till Europa League.

Men på Jämtkraft arenas konstgräs kom Östersund att chocka grekerna med två mål inom kort tid i matchens avslutande fjärdedel. Saman Ghoddos gånger två, styrning och distinkt långskott.

När matchen sedermera var slut så stod totalställningen i dubbelmötet på oavgjort, 3-3. Men tack vare Brwa Nouris straffmål på Toumba så avancerade Östersund vidare, och PAOK:s Europalimbo var över för den här gången.

Efter förlusten har grekiska medier inte hållit igen med sin kritik mot lagets "besvikelse" som de skriver och spelarna får utstå rejäl med bespottning.

"PAOK upplevde en pinsam och skamlig förlust i sin europeiska historia och kommer att missa Europa League", skriver PAOK24.

Till matchen hade två busslaster, och en personbil, åkt i över 37 timmar från Thessaloniki till Östersund för att stötta sitt lag på bortamatchen. De fick uppleva förlusten från första parkett, och efter matchen samlades de för att ifrågasätta lagets insats.

"Supportrar samlades utanför arenan och kritiserade spelarna för att de skämt ut sig" skriver PAOK24.

Och när sajten ska betygsätta spelarna efter förlusten så är det idel skarp kritik.

"I en mardrömslik kväll så är det svårt att hitta spelare som inte förtjänar kritik. Det är ett slag mot hela laget, som inte presterade på något håll i en så viktig match"
