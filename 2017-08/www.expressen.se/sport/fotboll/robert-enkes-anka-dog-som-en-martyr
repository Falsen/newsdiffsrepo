Tisdag 22 augusti 2017
Robert Enkes änka: "Dog som en martyr"
Carl-Fredrik Eriksson

Robert Enke var en av Tysklands mest lovande målvakter och representerade under sin karriär klubbar såsom Borussia Mönchengladbach, Barcelona och Hannover 96.

Målvakten förde under fotbollskarriären en hård kamp mot sin depression och 2009 – endast 32 år gammal – begick han självmord.

Den 24 augusti skulle den tyska målvakten fyllt 40 år.

I en intervju med det tyska fotbollsmagasinet Kicker berättar hans änka om sorgen och saknaden efter Robert Enke.

Men också om den minskande stigmatiseringen kring depression inom såväl fotbollen som i samhället i stort.

– Robert dog som en martyr. Det hade varit fint om han hade bevittnat att ämnet i dag inte är lika stigmatiserat och hur öppet samtalet är. Det här är framsteg, säger hon enligt DW.

Efter Robert Enkes död lanserades The Robert Enke Institute som vill öka förståelsen och uppmärksamma den psykiska ohälsan hos barn.

I intervjun skickar Teresa Enke en uppmaning till alla fotbollsspelare.

– Skratta inte åt det. Du bör kunna vara känslig inför varandra och lyssna på varandra. Att gömma sig är det sämsta du kan göra. Det kostar så mycket energi. Det är inte den rätta vägen, vilket fallet med min man visar.

Efter dödsfallet skrev Ronald Reng den uppmärksammade boken "A life too short" som handlar om Robert Enkes liv och karriär. Och Robert Enkes kamp mot sjukdomen är tydlig.

– Hans problem var den offentliga sfären. Han trodde att han var tvungen att gömma sig och det begränsade honom. Han fängslades, även i hans kamp mot sjukdomen, säger Teresa Enke.
