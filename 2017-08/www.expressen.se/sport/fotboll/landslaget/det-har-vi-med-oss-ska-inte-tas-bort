"Det har vi med oss
– ska inte tas bort"
Anel Avdic

Det är dags för ny VM-kvalsamling för Blågult. På torsdag och söndag väntar två nyckelmatcher för Sverige. Först väntar Bulgarien och därefter Vitryssland. Redan under söndagen (Victor Nilsson Lindelöf, Marcus Berg & Gustav Svensson) samlades delar av landslaget i Sofia. Under veckan kommer spelartruppen att genomföra ett antal träningspass inför den viktiga matchen på torsdag.



LÄS ÄVEN: Matchguide inför Bulgarien-Sverige.

Förbundskapten Janne Andersson höll tidigt på måndagen presskonferens på Hotel Hilton Sofia där han till en början berättade om förväntningarna inför Sveriges match mot Bulgarien.

– Några spelare kom redan i går. Marcus Berg, Victor Nilsson Lindelöf och Gustav Svensson. Resten dyker upp under eftermiddagen, säger Janne Andersson och fortsätter:

– Det är roligt att träffas igen, mycket energi och många glada miner. Vi kommer möta ett aggressivt och fysiskt Bulgarien, som dessutom är obesegrade på hemmaplan. Vi kommer behöva stå för en topprestation för att få med sig alla tre poäng. Bulgarien bytte förbundskapten innan vår match på hemmaplan i VM-kvalet. Enligt Jonas Thern, som har scoutat Bulgarien, är de bättre organiserade nu än i höstas. Vinner man hemma mot Nederländerna så är man ett bra lag. Jag förväntar mig ett helt annat Bulgarien än det vi fick möta på Friends arena i höstas.

Segern mot Frankrike har ingjutit stort självförtroende bland spelarna och ledarna. Janne Andersson berättar att man klippt ihop en film för att minnas tillbaka till segern över Frankrike. Efter det är det fullt fokus på kommande matcher i VM-kvalet.

– När vi träffar spelarna inleder vi med att stänga den förra VM-kvalsamlingen. Vi har klippt ihop en film om Frankrike för att visa att det var en trivsam kväll. Det är en helt ny match som väntar nu, helt nya förutsättningar, nytt motstånd och ett nytt ställe. Självförtroendet har vi i gruppen och det har vi med oss, det ska vi inte tvätta bort. Idrotten är så att man alltid måste prestera på nytt igen och du får hela tiden nya chanser, säger Andersson.

Marcus Rohdén missade Crotones match i helgen på grund av en skadekänning. Men enligt Janne Andersson ska det inte vara någon större fara med mittfältaren.

– Marcus Rohdén har fått en liten sträckning i ledbandet utsidan knät. Han känner sig symptomfri och har lämnat klartecken till oss. Jag räknar med honom. Utöver det så är det bara Albin Ekdal som haft ryggproblem, men ändå fullföljt. Har ni inte sett assisten han gjorde i helgen, så bör ni kolla på den. Det var en fantastisk assist. Han såg synnerligen pigg ut, Albin kommer i kväll och vi kommer att prata med honom, säger han.
