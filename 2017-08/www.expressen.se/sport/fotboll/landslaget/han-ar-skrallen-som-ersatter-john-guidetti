Offras i truppen
– för två skrällar
Sebastian Mattsson

Efter skrällsegern mot Frankrike har Sverige slagläge i grupp A. Men för att befästa gruppledningen i kampen mot fransmännen måste man få bra resultat mot Bulgarien och Vitryssland.

– Det är två tuffa utmaningar som väntar och det kommer att krävas två topprestationer av oss, säger förbundskapten Janne Andersson.

I dag presenterade Andersson sin trupp inför dubbelmatcherna – och ett namn lyste med sin frånvaro.

Oscar Hiljemark har haft en tuff period i klubblaget Genoa. Han blir nu petad i landslaget och Gustav Svensson från Seattle Sounders tar hans plats i truppen.

– Det är en tuff och rejäl mittfältare, en spelartyp vi tror att vi kan ha glädje av, säger Andersson.

Även Samuel Armenteros, som spelar i holländska Heracles, får chansen trots smärre skadebekymmer.

– Samuel Armenteros har haft en stel ljumske, men han tränar fullt nu så det ska inte vara några konstigheter, säger Andersson.

Precis som Hiljemark så har Victor Nilsson Lindelöf fått sparsmakat med speltid i sitt Manchester United. Men Andersson är inte orolig för att hans stora backstjärna ska bli ringrostig.

– Jag pratade med honom i helgen och han är lugn och trygg i sin roll. Det tar tid att anpassa sig. Han ska jobba sig in och ta sig in efterhand. Jag ser inget akut problem med det, det är en så pass bra miljö att vara i fotbollsmässigt. Men över tid vill vi så klart att spelarna ska spela, säger Andersson.
