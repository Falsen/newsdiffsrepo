"Han tjänar mer än hela vår trupp tillsammans"
Anel Avdic

FC Köpenhamn har värvat friskt under sommaren. Martin Pusic, som jagades av Hammarby, Denis Vavro och Carlos Zeca har alla hämtats in till Ståle Solbakkens truppbygge. Men FCK har haft fler spelare på dagordningen, framför allt efter att Erik Johansson ådrog sig en allvarlig knäskada.

En lucka i försvaret öppnades och Ståle Solbakken bestämde sig för att gå efter Sveriges landslagskapten Andreas Granqvist som till vardags spelar i ryska FC Krasnodar.

Problemet var bara att han tjänade för mycket.

– Vi har snackat med Andreas Granqvist i Krasnodar. Men han tjänar mer än vad hela vår trupp gör tillsammans - så det blev inte av. Det loppet är kört, säger Solbakken till Tipsbladet.

Granqvist berättade för SportExpressen i juni att han har som plan att flytta hem till Helsingborgs IF när kontraktet med Krasnodar löper ut sommaren 2018.

– Det är mer eller mindre bestämt att det inte blir en fortsättning i Ryssland. Jag har fått ett förslag att förlänga mitt kontrakt där, men som det känns just nu är det inte aktuellt. Vi har ett boende i Helsingborg och känslan är att det är läge att flytta hem nu, sa landslagskaptenen då.
