Så ser Sverige ut att
starta mot Bulgarien
Daniel Kristoffersson

Det var assisterande förbundskaptenen Peter Wettergren som klev upp på podiet under onsdagens presskonferens. Förbundskaptenen Janne Andersson missade dagens träning på grund av magsjuka och var heller inte med landslaget under dagen. Istället isolerades han för att ingen annan skulle smittas. Blågult tror ändå att Andersson finns med på bänken i morgon.

– Vi har inte diskuterat något annat och jag förutsätter att Janne är med på torsdag. Jag pratat med honom under dagen här och han känner ju sig redan mycket bättre, säger Wettergren.

Han menar att även om Janne, mot all förmodan skulle missa matchen, blir det ingen större skillnad.

– Det blir inga större förändringar. Jag och Janne diskuterar hela tiden om förberedelser, byten och allt annat så den enda skillnaden är i så fall att han säger det till spelarna men jag är lika delaktig i det som jag är i träningen.

– Sedan är det alltid någon som ska ha sista ordet och det är alltid Janne som har sista ordet när vi inte är överens. Så enda skillnaden blir att jag i så fall ska vara överens med mig själv, skämtade Wettergren.

En sak verkade dock oroa den assisterande förbundskaptenen om han skulle tvingas leda laget själv. Klädvalet.

– Men jag har ingen kostym. Jag kanske får låna din, sa Wettergren och vände sig till lagkaptenen Andreas Granqvist som satt bredvid på podiet.

Samtidigt ser den svenska startelvan klar ut. Enligt SportExpressens uppgifter talar allt för att blir densamma som mot Frankrike, vilket också dagens stängda träning tydde på. Wettergren menade att alla spelare är tillgängliga och det är en skadefri trupp.

– Alla spelare som vi vill ha är tillgängliga. Vi förväntar oss en tuff match mot ett bra Bulgarien som vi har stor respekt för, säger han.
