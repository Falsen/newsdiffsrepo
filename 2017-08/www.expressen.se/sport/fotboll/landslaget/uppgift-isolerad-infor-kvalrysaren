Andersson isolerad
inför VM-kvalrysaren
Tobias Björklund

På torsdagskvällen ställs Sverige mot Bulgarien i en viktig match i jakten på en VM-biljett. Men landslaget tvingas ladda upp utan sin förbundskapten dagen innan match.

Landslagets presschef Niklas Bodell meddelar att Janne Andersson nu hålls isolerad från den övriga truppen.

- Janne drabbades av magsjuka inatt och vi fick beskedet här under morgonen. Han pratar just nu med det medicinska teamet hur vi ska göra och Peter Wettergren tar över hans sysslor för dagen och det finns ju ingen dramatik i det. Peter är van att träda in i Jannes ställe och leder ju också träningarna i vanliga fall, säger han.



LÄS OCKSÅ: Halva Sverige kan bli blåsta på kvalmatchen.

Är det fler som blivit drabbade?

- Nej det är det inte. Ett sådant larm går ju direkt i så fall men det är ingen spelare eller ledare som drabbad. Janne hålls nu isolerad från övriga truppen  och får hålla sig på rummet tills han har pratat med medicinska teamet om hur vi ska göra, säger Niklas Bodell.

Janne Andersson kommer att missa onsdagens träning och presskonferens. Assisterande förbundskaptenen Peter Wettergren kommer i stället att ta plats på podiet tillsammans med Andreas Granqvist.

Fotbollskanalens Olof Lundh skrev först om Janne Anderssons insjuknande på Instagram.

Avspark mellan Bulgarien-Sverige sker klockan 20.45 på torsdag och matchen spelas i Sofia.

LÄS OCKSÅ: Matchguide inför Bulgarien-Sverige.
