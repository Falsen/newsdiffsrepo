Ny pajkastning i tv-
bråket: "Inte sant"
Sebastian Mattsson

Förhandlingarna mellan Telia och Discovery Networks strandade i juni. Då stod det klart att 1,5 miljoner tittare riskerade att bli av med kanaler som Kanal 5 och Eurosport.

Nu har Discovery hamnade i en ny tvist – som berör ännu fler. Den här gången rör det förhandlingarna mellan Discovery och Comhem/Boxer. Parterna har inte lyckats enas om ett nytt distributionsavtal.

"Utan ett nytt avtal före midnatt den 31 augusti kan ComHem/Boxer-kunderna förlora Kanal 5, Kanal 9, Kanal 11, Eurosport 1, Eurosport 2, Discovery Channel, TLC, Animal Planet, Discovery ID, Discovery Science och Discovery World", skriver Discovery i ett pressmeddelande.

- Vi har fortfarande samtal med ComHem/Boxer. Båda parter försöker komma fram till en lösning för fortsatt samarbete, men så här långt har vi inte lyckats nå ett nytt avtal, säger Henriette Zeuchner, VD för Discovery Networks Sweden.

- ComHem/Boxer kontrollerar nära 51% av den svenska linjära tv-distributionen, och om våra kanaler försvinner från ComHem/Boxers plattformar drabbar det tittare, reklammarknaden och produktionsindustrin i landet. Vi känner därför ett ansvar att informera om situationen, säger Henriette Zeuchner.

Det här berör svenska fotbollstittare, som vill se VM-kvalmatchen mellan Sverige och Vitryssland den 3 september.

Dan Panas, presschef på Discovery.

– Uefa sätter datumen för matchdagar. Och den 31 augusti går avtalet ut.

Vad handlar tvisten om?

– Jag har inga ytterligare kommentarer.

Comhems presschef Fredrik Hallstan säger att konflikten beror på att Discovery vill ha mer pengar.

– De vill ha mer betalt för innehåll och vi tycker inte att det är rimligt. Något som är viktigt att poängtera är att om tv-rutan blir svar så är det den femte gången som Discovery släcker ner sina kanaler för svenska tv-operatörer. Så det är ett sätt att pressa oss operatörer att gå med på deras villkor, säger han.

Menar du att du tycker att de spelar fult?

– Jag kan säga att jag är förvånad över att en global mediejätte som Discovery, som förra året tjänade 20 miljarder - som hela Comhem är värt - att de agerar på det här viset. Vi kommer alltid överens med alla innehållsleverantörer och detta är första gången det händer Comhem. Men kollar man Discoverys track record så kommer det ju inte som en blixt från klar himmel.

Vilka summor handlar det om?

– Det kan vi inte säga.

Hur långt i från varandra står ni?

– Vi håller på att förhandla och vill inte gå in på detaljer. Men det är viktigt att vi förhandlar fram till att avtalet går ut. Skulle rutan bli svart är det 1,8 miljoner hushåll blir utan kanalerna. När det påverkar stora sportevenemang som VM-kvalet som är svåra att se i efterhand så förstår att våra kunder är upprörda och vi är väldigt ledsna över att det här händer. Men vår förhoppning är att vi ska komma överens innan den sista augusti.

Discovery Networks vd Henriette Zeuchner gick senare på tisdagen ut med ett meddelande på Kanal 5:s Facebooksida.

– ComHem/Boxer påstår att vi tar det svenska fotbollslandslaget som gisslan. Faktum är att det var ComHem/Boxer som satte slutdatumet för det avtal vi har just nu. Vi ville göra ett avtal mycket tidigare i år, men gick med på en förlängning på deras begäran, säger Zeuchner.



LÄS ÄVEN: Matchguide inför Sveriges VM-kvalmatcher.
