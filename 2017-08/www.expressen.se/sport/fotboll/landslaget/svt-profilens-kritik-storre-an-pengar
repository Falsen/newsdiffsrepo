SVT-profilens kritik:
"Större än pengar"
Sebastian Mattsson

Förhandlingarna mellan Telia och Discovery Networks strandade i juni. Då stod det klart att 1,5 miljoner tittare riskerade att bli av med kanaler som Kanal 5 och Eurosport.

Den här gången har samarbetet mellan Discovery och Comhem/Boxer krackelerat på ett liknande vis. Parterna har inte lyckats enas om ett nytt distributionsavtal. Det innebär att 4,5 miljoner tittare riskerar att gå miste om Sveriges VM-kvalmatch mot Vitryssland den 3 september.

Svenska fotbollförbundets generalsekreterare Håkan Sjöstrand tycker att parterna har ett ansvar att enas – så att folket kan få se matchen.

– Fotboll är nationalsporten i Sverige. Jag hoppas verkligen att de gör allt för att lösa det här. Och har de gjort allt, så får de göra lite till. Den här matchen är en riksangelägenhet och svenska folket förtjänar verkligen att se den, säger Sjöstrand.



LÄS MER: Han petas trots succén: "Jag borde spela"

SVT:s fotbollskommentator Chris Härenstam blir djupt oroad av utvecklingen.

– De stora mästerskapen ska gå i någon kanal så att hela svenska folket kan se den. Det behöver inte vara SVT, bara för att jag jobbar där. Men någon kanal. Ett VM-kval ska definitivt nå en bred tv-publik. Inget snack om den saken, säger Härenstam.

– Jag växte upp med fotbolls-VM och för mig var det en höjdpunkt. Det var det som fick mig att vilja bli kommentator. Jag tyckte att det var jätteviktigt. Det finns ett större perspektiv än matchen som underhållning. Det handlar om att unga ska få följa sina största idoler. Det är jätteviktigt för svensk idrott i stort.

– Det får inte bara bli en kommersiell produkt med kronor och ören. Det är så mycket viktigare att alla får se. Det är större än kronor och ören.



LÄS ÄVEN: Matchguide inför Sveriges VM-kvalmatcher
