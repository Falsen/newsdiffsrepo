Nobbade La Liga
i sista sekunden
Daniel Kristoffersson

Sebastian Larsson, 32, hade anbud från bland annat Turkiet, Asien och Spanien när kontraktet med Sunderland gick ut.

Mittfältaren var också för någon vecka sedan så gott som klar för Levante i La Liga -  där han gjorde läkarundersökningen och bara skulle skriva på kontraktet på ett plus ett år.

Men i sista sekunden ändrade sig svensken och han blev i stället kvar i England. Han skrev på för ett år med Hull i The Championship som har tidigare ryske förbundskaptenen Leonid Slutskij som tränare.

– Både jag och familjen trivs bra i England. Vi kände att helheten för familjen och mig var det bästa. Jag tog min tid och tänkte igenom saker och ting och kom fram till att det här var något som passade oss helt enkelt, säger han.

Du var nära att skriva på för Levante i La Liga men valde att nobba i sista stund. Berätta?

– Ja, när man aldrig har varit utanför England var jag smickrande över att en klubb i La Liga ville ha mig. Det är inte alla som får chansen att spela där. Jag hade en bra känsla också när jag åkte dit men när det var dags att ta beslut så valde jag Hull.

– Många kanske det är konstigt att tacka nej till La Liga för att gå till en andraliga men för mig var det rätt beslut totalt sett.

Rätt praktiskt att stanna i England också?

– Ja, så är det ju. Vi har valt att bosätta oss i York. Det känns bra och jag trivs bra där. Jag hade ett snack med tränaren Leonid Slutskij också innan jag skulle skriva på och han var en stor del till att jag valde Hull också. Jag fick ett bra intryck av honom och det han vill ha ut av mig och hur jag vill spela fotboll och ha roligt.

Pontus Wernbloom har ju haft Slutskij i CSKA Moskva, snackade du något med Pontus innan du skrev på?

– Nej, det gjorde jag inte. Men jag har snackat med Pontus tidigare om honom och det har bara varit positiva ord. Sedan så handlar det mycket om hur han såg på mig. Jag har ju haft min skada och de sista två åren har jag velat hitta tillbaka till glädjen. Förhoppningsvis också vinna fler matcher än jag förlorar och jag vill ha roligt med fotbollen igen.

Ambitionen är att studsa tillbaka till Premier League direkt?

– Ja, det är det. Men det är lättare sagt än gjort i The Championship. Det är väl tio lag som kan komma etta eller tvåa så det är en tuff liga.

Du som har varit i Premier League länge, vad är det viktiga när en spelare som Victor Nilsson-Lindelöf ska anpassa sig till spelet i England?

– Egentligen är det inga konstigheter så.  Jag förstår att utåt sett hur alla målar upp det i och med att United köpte honom för dyra pengar men tittar du på de spelarna United köpte förra året var det också många dyra köp och det tog ett tag innan de lyckades.

– Premier League är annorlunda. Det är just det fysiska tempot och du måste lära dig att ta för dig. Men det är klart Vigge kommer att göra det och att han inte ha lirat på de tre första matcherna är inget konstigt.
