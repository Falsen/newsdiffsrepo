Petad trots succén:
"Jag borde spela"
Daniel Kristoffersson

Under Erik Hamrén var Martin Olsson given till vänster i backlinjen och under EM-slutspelet i Frankrike förra sommaren hyllades han som en av Sveriges bästa spelare.

Men efter att ha missat några landskamper på grund av skada har nu Ludwig Augustinsson tagit över platsen till vänster.

Olsson vill spela och anser att han borde starta men köper att förbundskaptenen Janne Andersson inte vill ändra på ett vinnande lag.

- Jag förstår Janne att han inte vill ändra ett vinnande lag men jag kände mig bra i landslaget innan dess också. Jag känner att jag har spelat bra i ligan, känner mig stark men Janne sa till mig att han inte ville ändra på ett vinnande lag eftersom jag inte varit med på några samlingar.

- Vi har haft ett bra samtal. Spelar jag är jag redo och spelar jag inte är jag med och stöttar, säger Olsson.

När tog ni det snacket?

- Det tog vi förra samlingen. Han var och kollade på mig innan.



LÄS ÄVEN: Matchguide inför Bulgarien-Sverige



Vad är det Ludwig Augustinsson har som inte du har?

- Jag tänker inte på vad han har och inte utan känner mig säker på mig själv. Spelar jag så som jag har gjort borde jag vara på planen. Men "Ludde" har varit med när de vunnit matcher och då vill man inte byta ett vinnande lag.

Vad är viktigt i en sådan här match som den mot Bulgarien?

- Det kommer att bli en helt annan match än den i Stockholm. Lite tuffare här på bortaplan också då de är kompakta och jobbar hårt i defensiven. Men förhoppningsvis får vi poängen med oss.

- Vi har starka mittbackar och vill inte att de ska spela bollen centralt mot oss. Vinner vi mot Bulgarien är vi närmare VM. Det har sett bra ut än så länge men det gäller att vi fortsätter att jobba.

Vad säger du om er säsongsinledning i Premier League för er i Swansea?

- Vi har tagit fyra poäng på tre matcher. Det är vara Manchester United vi förlorade mot. Vi vann senast mot Crystal Palace. Så klart vill vi hålla oss där upp men det är tufft.
