"Jag är förvånad och
besviken – det kändes"
Sebastian Mattsson

Pia Sundhage har bytts ut mot Peter Gerhardsson på förbundskaptensposten. Och den förre Häckentränaren har redan börjat röra om i grytan.

Inför nästa utmaning för landslaget, inledningen av VM-kvalet på bortaplan mot Kroatien den 19 september, saknas två tunga namn i uttagningen.

Lisa Dahlkvist, som blev straffhjälte mot Brasilien i OS, fanns inte med i Gerhardssons trupp.

– Vi bedömer dem andra som bättre alternativ. Förhoppningsvis visar hon att hon vill vara med och kan komma med till Danmark. Ett tufft beslut för mig, men jag tror på det här och då beslutade jag det, sa Gerhardsson.

Dahlkvist, som har spelat 134 landskamper, är stoisk men märkbart berörd när SportExpressen når henne.

– Man måste köpa förklaringen. Alla vill spela, alla vill vara med. Det är bara att fortsätta kämpa, säger Dahlkvist.

Men du är en väldigt rutinerad landslagsspelare. Blev du förvånad när du fick höra att du inte skulle vara med?

– Ja, det blev jag. Förvånad och besviken. Jag vill spela i landslaget och ser mig som en landslagsspelare. Det kändes.

Hur gick dialogen med Gerhardsson? Vad sa han?

– Inget speciellt. Han bara meddelade att jag inte blivit uttagen. Det var som han sa på presskonferensen, att han tror på andra just nu. Då får man som spelare bara jobba på med sitt och försöka visa motsatsen. Att man är en spelare som kan göra skillnad.

– Jag kommer att göra mitt yttersta för att komma tillbaka och spela landskamper igen.
