"Hoppas att det kan
kännas som hemma"
Daniel Kristoffersson

Efter segern i bragdmatchen mot Frankrike hemma på Friends arena i somras leder Sverige sin kvalgrupp med fyra matcher kvar. Intresset för fotbollslandslaget är skyhögt och över 30 000 biljetter har sålts till hemmamötet mot Luxemburg i oktober. Landslagets lagkapten Andreas Granqvist har också märkt av hajpen kring Blågult.

– Det var mycket dunkar i ryggen när man var hemma i sommar men även när man kom tillbaka till Ryssland var det många som frågade vad det var som händer när vi vann mot Frankrike, säger han.

Bulgarien är svårslagna hemma och har bland annat vunnit mot Holland på Vasil Levski-stadion. Men intresset är ändå svalt och det väntas inte alls komma mycket folk till arenan på torsdag. En arena som tar 43 000 åskådare.

– Vi förväntar oss inte så mycket folk till matchen. Vi hade en liten tävling innan om hur mycket folk vi trodde arenan tog. Vi trodde runt 30 000 men det var 43 000 så den ser större ut än vad den är.

– Vi får väl se vad det blir för tryck på läktaren imorgon, säger han.



LÄS OCKSÅ: Matchguide inför Bulgarien-Sverige



800 svenska supportrar väntas vara på plats. Lagkaptenen hoppas att de vinner läktarkampen - trots att de blågula fansen är i rejält underläge.

– Vi får hoppas att de överröstar Bulgariens fans så att vi får känna som att vi är på hemmaplan ,säger Andreas Granqvist.

Mittbacken tror på en tuff och jämn match.

– Det kommer att bli en helt annan match än den när vi mötte dem hemma. Men vi tror på oss själva och på det vi gör och går för att vinna och ta tre poäng.
