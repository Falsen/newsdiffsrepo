Slutar i landslaget
efter EM-fiaskot
Petter Landén

Norge lottades in i en tuff grupp i sommarens EM-slutspel. Förutom Belgien ställdes de mot de två kommande finalisterna, Danmark och Holland - och kraschade ut.

De lyckades inte göra ett enda mål under sina tre matcher som alla slutade i förlust och efter slutspelet har såväl spelare som den svenska tränaren Martin Sjögren fått en hel del kritik.

Nu kommer nästa smäll för det norska landslaget.

Storstjärnan Ada Hegerberg, 22, slutar i landslaget.

Hegerberg har sprutat in mål för Lyon och det norska landslaget. Hon utsågs 2016 till Europas bästa spelare och 2017 fick hon priset som Årets spelare enligt BBC.

Hon säger nu att det finns problem i landslagsledningen som gör att hon saknar motivation att fortsätta.

– Beslutet att ta en paus från landslaget var svår, men välövervägd. Beslutet är inte bara en konsekvens av EM, utan baserat på mina erfarenheter av landslaget under lång tid. Jag anser att jag på ett konstruktivt sätt har försökt påverka de områden där jag kan göra min röst hörd och landslagsledningen känner till mina synpunkter. Jag har känt stolthet över att spela i landslaget, men så som situationen är saknar jag motivation att fortsätta, säger hon enligt TV2.

En som dock inte får en släng av kritiksleven är förbundskapten Martin Sjögren.

– Det är viktigt att understryka att anledningen till beslutet i stor grad ligger utanför Sjögrens tränaransvar. Om landslaget ska uppnå de målsättningar de har satt upp så krävs det enligt mig förbättringar i planering, genomförande och det uppföljande arbetet. I tillägg så finns det mycket att jobba på när det kommer till kommunikationen.
