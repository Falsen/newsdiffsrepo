"Hans flytt till
Barça lever"
Thomas Wilbacher

Danny Drinkwater, Leicester - Chelsea

I England lämnar man in så kallade transfer requests till klubben man spelar i om man vill lämna. Det är ett starkt meddelande till tränaren och man blir inte omtyckt av fansen om man blir kvar i klubben. Drinkwater har Contes förtroende och önskar lämna Leicester under dagen. En affär att följa då andra klubbar kan dyka upp.

Philippe Coutinho, Liverpool - Barcelona

En av sommarens svängigaste men också mest svårtolkade situation. Vill Coutinho vara kvar, är han skadad, vart spelar han i september? Från skadad i Liverpool till "fit for fight" i det brasilianska landslaget. Barcelona är redo att betala men Liverpool vägrar ge sig. Det mesta talar för att han blir kvar i England.

Alexis Sanchez, Arsenal - Manchester City

Av alla komplicerade situationer på Deadline day så slår nog Alexis Sanchez alla. Att chilenaren saknar motivation i Arsenal vet vi, annars hade han skrivit på ett nytt kontrakt för länge sedan. Nu återstår en säsong innan han lämnar som free agent. Hur tänker Arsenal, cash in eller tvinga kvar?

Alex Oxlade-Chamberlain, Arsenal - Liverpool

Affären var så gott som klar på onsdagskvällen. Några hävdar att han ska skolas om till ytterback, men exakt hur Klopp tänker använda Ox återstår att se. Övergångssumman är hög och Liverpool har redan spetskompetens på kanterna. Spelaren verkar dock vara mycket intresserad av att spela under Klopp.

Mesut Özil, Arsenal - Barcelona

Att Özil skulle tas emot i Barcelona med öppna armar råder det inga tvivel om. Tyskens känsliga fötter och spelsinne skulle passa som handen i handsken i ett Barcelona som söker lite av sin gamla spelidentitet så här i inledningen av säsongen. Det är inte troligt, men Özil till Barcelona lever.

Arda Turan, Barcelona - Arsenal

Det är en krånglig affär men finns vilja är allt möjligt och Barcelona har inga stora framtidsplaner för Arda Turan. Allt hänger i slutändan på Arsenals vilja. Turan var fantastisk i Atletico men har flera gånger under karriären lidit av motivationsbrist. Kan han verkligen finna spelglädjen i Arsenal, under Wenger?

Diego Costa, Chelsea - Atletico Madrid

Återkomsten som alla väntar på till Atletico Madrid via Las Palmas eller någon annan klubb på grund av Atleticos värvningsförbud denna sommar har dragit ut på tiden. Han kommer med stor sannolikhet spela i Atletico igen men var hans kommande månader spenderas är högst oklart. Affären är komplicerad men den lever.

Shkodran Mustafi, Arsenal - Inter

Mustafi köptes dyrt av Arsenal och han skulle bli given i startelvan. Men med bara dagar kvar av transferperioden slog nyheten om att tysken var nära Inter ner som en bomb. De senaste timmarna har affären svalnat men bli inte förvånade om Mustafa lämnar norra London innan fönstret stänger.

Andrea Belotti, Torino - Monaco

Italienaren sprutade in mål i Torino förra säsongen och var länge med i racet om skytteligatiteln i Serie A. Det fick storklubbarna att ställa sig på rad, men också priset att stiga enormt. Torino vill ha en miljard vilket fått många att backa. Tack vare Mbappé-miljonerna kan Monaco agera snabbt, men Torino stretar emot.

Renato Sanches, Bayern München - Swansea

Klubbar som Chelsea, Milan, Monaco och Liverpool har nämnts som möjliga destinationer för Bayern München-spelaren. Men nu verkar det som att Sanches till slut går till Swansea av alla klubbar. Förmodligen handlar valet om att portugisen vill vara säker på att få välbehövlig speltid.
