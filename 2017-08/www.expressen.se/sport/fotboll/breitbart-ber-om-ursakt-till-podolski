Breitbart ber om ursäkt till Podolski
Carl-Fredrik Eriksson

Den högerpopulistiska sajten Breitbart publicerade under söndagen en text om att den spanska polisen slagit till mot kriminella invandrade som bedrev människosmuggling mellan Marocko till Spanien med hjälp av vattenskotrar.

Artikeln ackompanjerades av en bild på den tyska fotbollsstjärnan Lukas Podolski sittandes på en vattenskoter.

– Vi kommer att kontaka Breitbart och be om en ursäkt samt be dem ta ner bilden från sajten och inte använda den i den kontexten, sa Podolskis advokat Simon Bergmann till Welt.

Bilden på Lukas Podolski var i själva verket tagen under fotbolls-VM 2014.

Nu har Breitbart backat och ber om ursäkt till Lukas Podolski.

"En tidigare version av den här artikeln inkluderade en bild på Lukas Podolski på en vattenskoter. Bilden användes för att illustrera en människa på en vattenskoter. Breitbart London vill be om ursäkt till Podolski", skriver sajten i ett tillägg till artikeln enligt The Independent.

"Det finns inga bevis på att Podolski är medlem i ett kriminellt invandrargäng eller att han människosmugglas".

Breitbart grundades 2007 och är i dag en av USA:s största tidningssajter.

Under fredagen stod det klart att Steve Bannon – som varit Donald Trumps chefstrateg i Vita huset – återvänder till sajten efter att ha lämnat sitt uppdrag i Washington D.C.

– Jag lämnar Vita huset och går ut i krig för Trump mot hans motståndare, sa Bannon i samband med tillkännagivandet.
