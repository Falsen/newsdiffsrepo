"Vi är här för att
ta över allting"
Mattias Tengblad

Få trodde på ordförande Daniel Kindberg när han sa att Östersunds FK skulle gå hela vägen från division två till spel i Europa.

Många skrattade.

Nu är de där.

Via seger i Svenska cupen och ett kvalspel som bland annat innefattat en jätteskräll mot den turkiska giganten Galatasaray säkrade ÖFK sin plats i Europa Leagues gruppspel genom att vända på ett 1-3-underläge från den första matchen mot PAOK.

Saman Ghoddos blev stor hjälte då han gjorde matchens två enda mål på Jämtkraft arena i går kväll.

Under fredagen lottades höstens gruppspel i Europa League och då stod det klart vilket motstånd som kommer att gästa ett kylslaget Östersund i höst/vinter.

Och motståndet blir: Athletic Bilbao (Spanien) , Hertha Berlin (Tyskland) och Zorya (Ukraina).

Laget följde lottningen tillsammans och även om det inte blev det absoluta drömmotståndet är man nöjda med gruppen.

– Det kom en stor suck när vi inte hamnade i Lyons grupp, den hade varit cool. Men jag är mycket nöjd med de lag som vi fick, säger Saman Ghoddos.

Hertha Berlin är en av klubbarna som du har kopplats ihop med...

– Ja, det är ju det. Det ska bli väldigt kul att få möta dem. Jag tror inte att det är nån i laget som fattar vad vi har gjort. Det kommer väl sjunka in när man står där på arenan i Tyskland, säger Ghoddos.

Svårt att somna i går?

– Ja, verkligen. Jag tror att jag somnade vid halv fem. Jag var så trött, men det gick bara inte att somna. Det är så sjukt det vi har gjort.





Östersunds lagkapten Brwa Nouri har börjat hämta sig efter gårdagens seger mot PAOK.

Han hoppades på Arsenal och Milan, men är väldigt nöjd med lottningen.

– Det känns inte oöverkomligt. Vi kan ge alla en bra match, speciellt på hemmaplan. Vi har blivit hjärntvättade och manipulerade att vi kan vinna mot alla och bevisligen kan vi göra det. Vi rider på en våg och den är jävligt skön. Folk skrattade åt Östersund som klubb och folk skrattade åt oss spelare och dömde ut oss, men det har bara sporrat, säger Nouri.

Någon hälsning till motståndarlagen?

– Ta på vantarna och mössorna. Jag hoppas det blir jävligt kallt, det är en fördel för oss. Jag trodde aldrig att jag skulle önska kyla, men vi behöver all hjälp vi kan få och vi ska göra allt för att ta oss vidare från gruppen.
