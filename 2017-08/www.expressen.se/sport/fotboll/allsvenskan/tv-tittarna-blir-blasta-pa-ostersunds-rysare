Tv-tittarna blir blåsta
på Östersunds rysare
Mattias Tengblad

Det är under torsdagskvällen det ska avgöras.

Östersund behöver vinna med 2-0 eller minst 3-1 vid insläppt mål mot PAOK för att säkra en plats i Europa Leagues gruppspel.

När den jämtländska klubben slog ut den turkiska storklubben Galatasaray i juli uppnådde Eurosport, som sände matchen, sin bästa publiksiffra på sju år.

"Toppnotering på 193 000 tittare! Oerhört roligt att så många såg Östersunds makalösa prestation!", skrev Discoverys sportchef Emir Osmanbegovic på Twitter då.

Men sen dess har ingen svensk tv-kanal sänt någon av ÖFK:s tre kvalmatcher och Mittmedia har turats om med klubben att sända på sina respektive sajter. Och så blir det även när PAOK gästar Jämtkraft arena för den avgörande playoff-matchen. Östersunds FK kommer att sända rysaren gratis på sin hemsida.

Enligt klubbens ordförande Daniel Kindberg har ingen svensk tv-kanal visat intresse för att sända matchen. De mottog ett bud från Mittmedia, men valde att nobba.

– Jag tycker att det är underligt, men det är ingen tv-kanal som hört av sig. Jag tror, utan att veta, att tv-bolagen bedömer att vi inte är attraktiva nog för tv-publiken. Jag tror inte att de tycker illa om oss eller så, men de tänker väl att det inte är så många som bryr sig om ett lag från lilla Östersund, säger Kindberg.

Krävde ni en hutlös summa?

– Vi har inte satt några ekonomiska krav. Vi är en liten klubb och för oss är alla pengar viktiga. Men blir man erbjuden en så liten summa att det inte spelar nån roll ekonomiskt, då förstår du hur liten summa det är.

Besviken?

– Inte ett dugg. Jag vet av erfarenhet att man får den uppmärksamhet man förtjänar. För oss handlar det om att bli bättre på att visa vad vi står för och vad vi har att erbjuda, säger Kindberg och fortsätter:

– Nu kommer vi att sända matchen på webben och på en storbildsskärm på Stortorget i Östersund så att alla som vill se oss har möjlighet att göra det.
