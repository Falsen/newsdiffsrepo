AIK vann – efter en
feldömd straffspark
Mattias Tengblad

AIK kom undan med blotta förskräckelsen i Katrineholm.

Det blev till slut seger mot division 2-laget Värmbol, men det krävdes ett kontroversiellt domslut för att gästerna från Solna skulle få in bollen i mål.

Efter en knapp timmes spel pekade domaren på straffpunkten efter en misstänkt hands i hemmalagets straffområde. Men bollen såg aldrig ut att ta på försvarande Eric Ackons hand.

– Det var en ganska försmädlig straffspark. AIK får en straff för handboll, men den ser ut att ta i ansiktet, säger kommentatorn Mats Larsson i C More.

AIK:s nyförvärv Nicolás Stefanelli var säkerheten själv från straffpunkten och bollen satt otagbart i målvaktens högra hörn, och AIK vann med 1-0.

Huvudpersonen Eric Ackon, som orsakade straffen, var bedrövad efter förlusten.

– Det är klarat att jag är jättebesviken, det var matchens enda mål. Det skadade oss väldigt mycket och det var ingen straff. Bollen tog rakt i ansiktet på mig, det är väldigt sorgligt, säger Ackon till C More.

AIK:s tränare Rikard Norling var minst sagt fåordig efter 1-0-segern i Katrineholm.

Det gick... så där, måste man väl ärligt säga. Vi kom hit för att vinna och vi vann, men prestationen kommer väl inte gå in i historieböckerna. Vi vann, jag kan inte säga mer, säger Norling.
