AIK ber om ursäkt
efter oroligheterna
Petter Landén

I helgen avgjordes Stockholmsderbyt mellan AIK och Djurgården på Friends arena. Matchen slutade 1-1, men det mesta av efterspelet kom att handla om det som skedde under halvtidsvilan.

Enligt C More var det supportrar tillhörande AIK som tog sig över till Djurgårdens supporterskara, varpå ett bråk uppstod och den andra halvleken fick skjutas upp med tio minuter.

Fler än 170 personer greps efter matchen, rapporterade TT. Polisen rubricerar händelsen som våldsamt upplopp.

AIK går nu ut på sin hemsida och kommenterar det som hände. De tar avstånd från det som de kallar "en för fotbollen mycket negativ händelse".

"När det gäller händelsen under pausvilan i söndagens derby så är det viktigt att vi som arrangör är självkritiska. Vi behöver granska oss själva, vårt arbete, våra rutiner och se på hur den lilla gnistan som uppstod kunde uppstå och varför. Samtidigt kan vi också konstatera att AIK Fotboll i dag känner en besvikelse gentemot den dialog och överenskommelse som vi har med våra supportergrupperingar gällande att inte aktivt söka konfrontation inne på arenan", skriver de.

De fortsätter med att berätta att polisen tillsammans med säkerhetspersonal nu arbetar med att identifiera de som tog sig in på planen och lagföra dem.

AIK skriver att de är en klubb med perspektiv i frågan och att "2017 är ett år där vi känner att klubben har haft en bättre och positivare supporterkultur än på mycket länge och Friends arena har varit skonade från dessa scener i den omfattning som vi emellanåt upplevt tidigare. Men scener som i söndags är en allvarlig påminnelse om att det måste vara en ständigt pågående process i klubbens arbete."

De avslutar med att tydligt ta avstånd från alla våldshandlingar.

"AIK Fotboll är emot alla former av våld och vi erbjuder alltid en öppen dörr om man också kan visa att man är lika öppen för förändring – och med händelserna i söndags i tanke så är förändring ett nyckelord för framtiden för de i vår publik som klev över gränsen i söndagens derby."



SE HIGHLIGHTS FRÅN DERBYT NEDAN:
