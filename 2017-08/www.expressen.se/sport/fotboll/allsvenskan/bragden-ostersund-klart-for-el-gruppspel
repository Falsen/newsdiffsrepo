Bragden: Östersund
klart för EL-gruppspel
Linus Sunnervik

Det börjar likna en Åshöjdens BK-historia – och den är inte över ännu.

År 2011 spelade Östersunds FK i fjärdedivisionen i det svenska seriesystemet.

Nu är det jämtländska laget klart för gruppspelet i Europa League, efter att ha tagit sig förbi Galatasaray och i kväll PAOK.

Förutsättningarna var tuffa: grekerna vann med 3-1 hemma i Thessaloniki i förra veckan, vilket tvingade Östersund till en tvåmålsseger i returen på hemmaplan.

Men efter en rysare ända in i slutminuterna bar det vägen – tack vare anfallsstjärnan Saman Ghoddos. Men det satt hårt inne: 70 minuter in i matchen stod det ännu 0-0.

Det var först när Curtis Edwards avancerade fram och avfyrade ett skott som Ghoddos styrde in till 1-0 som det blev spännande. Och 23-åringen skulle också bli stor matchhjälte. Fem minuter senare satte Ghoddos även 2-0.

Slutminuterna blev rejält nervösa – men Östersund höll undan och vann med 2-0, totalt 3-3, men är vidare tack vare bortamål.

– Det är väldigt känslosamt. Jag kan inte förklara det här… Det är fantastiskt, säger mittfältaren Curtis Edwards.

– Det är sjukt stort. Jag har inte varit med om något större förutom när mina barn föddes, säger målvakten Aly Keita.

Efter slutsignalen utbröt vilda jubelscener på Jämtkraft arena: för första gången ska klubben spela i ett internationellt gruppspel.

Klubbens ordförande Daniel Kindberg laddade upp inför rysaren med en något udda aktivitet.

– I morse klev jag upp 04:30 sen har jag hela dagen varit på björnjakt med PAOK:s ordförande och jag kände där i uppförsbackarna “om jag slår han runt bergen så måste det vara ett tecken”, han var rätt hård det måste jag säga, säger Kindberg.

– Men jag kände när jag kom hem att det är något som händer, jag ska inte säga att jag var lugn under matchen. Nä, det är obeskrivligt och ni ser ju själva vad jämtarna och östersundarna får uttrycka nu. Det är något vi kämpat med länge, och jag tycker på det sättet vi studsar tillbaka från det ena och det andra som påverkat oss är en lika stor bragd som resultatet i dag.

Hur stort är det här?

– Jag tror det här kommer vara fotbollshistoria i Sverige som vi kommer prata om under en lång tid. Jag skulle bli väldigt förvånad om det här inte är en så kallad “klassiker”. Det är klart, inne i en sån bubbla som jag är nu. Jag är så rörd, jag är så enormt stolt över grabbarna, jag är så enormt stolt över Graham Potter, säger Kindberg.

Om ÖFK går in i Europa League med mössan i handen?

– Det är med enorm stolthet, och inte så värst mycket ödmjukhet, som vi går in i gruppspelet. Vi tänker ta oss vidare från gruppen, vi kommer att spela i februari här också eftersom 32-delsfinalerna är i februari och jag ser inga hinder för att vi inte skulle göra det. Vi ska ta tillvara på chansen att utveckla föreningen och vinna fler fotbollsmatcher på den absolut europeiska toppnivån.

Under fredagskvällen väntar lottning till gruppspelet.

– Jag tror att vi kan ta oss vidare från gruppen. Vi kan inte acceptera att bli utslagna ur gruppen. Vi måste tro på det här, säger Curtis Edwards.
