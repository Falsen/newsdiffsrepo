Tittarna blir blåsta
på rysaren – igen
Mattias Tengblad

Det var inte bara Östersund som firade bragdsegern mot Galatasaray tidigare i somras.

Eurosport, som sände dubbelmötet, uppnådde som max 193 000 tittare under rysaren i Istanbul, med ett snitt på 134 000 sett över hela matchen, vilket var kanalens bästa siffra på sju år.

"Toppnotering på 193 000 tittare! Oerhört roligt att så många såg Östersunds makalösa prestation!", skrev Discoverys sportchef Emir Osmanbegovic på Twitter då.

Men sen dess har ingen svensk tv-kanal sänt ÖFK:s matcher i kvalet till Europa League (totalt tre stycken) där Mittmedia visat två av matcherna och klubben en på sin hemsida.

Under torsdagen har den allsvenska klubben kniven mot strupen då de måste vinna med 2-0 eller minst 3-1 hemma mot PAOK för att säkra spel Europa League till hösten. Men rysaren kommer inte att visas i svensk tv.

Något som irriterar lagkapten Brwa Nouri.

– Jag vet inte detaljerna kring varför den inte visas, men jag var lite irriterad förra veckan när den inte visades på någon stor svensk kanal, säger Nouri till ÖP.

– Om jag inte hade spelat fotboll i Östersund hade jag velat kolla på Östersund i den här typen av matcher med tanke på vad vi står för, vad vi är för fotbollsklubb och hur vi spelar matcher. Men folk kanske inte tycker om hur vi spelar fotboll eller vad vi försöker åstadkomma, vilket jag tycker är synd.

Mittmedia, som sänt de två senaste matcherna i kvalspelet, lade ett bud på den avgörande matchen mot PAOK – men ÖFK nobbade budet då de inte tyckte att det var tillräckligt attraktivt.

I stället kommer ÖFK att sända rysaren på sin hemsida.
