Måndag 21 augusti 2017
"Vad ska jag göra? Gå och dö eller?"
Carl-Fredrik Eriksson

Djurgården har fått upp farten i allsvenskan och inför den 20:e omgången låg Stockholmslaget på en andraplats – 13 poäng bakom ledaren Malmö FF.

Och mot Halmstad började det bra när Magnus Eriksson skickade in 1-0 till hemmalaget på straff.

– Det var skönt, det var fint, säger målskytten till C More i halvtid.

Men Halmstad skulle få det sista ordet i den första halvleken.

Halmstads Gabriel Gudmundsson fick bollen och skickade i väg ett skott som såg ut att bli en enkel räddning för Tommi Vaiho i Djurgårdenmålet.

Men målvakten lyckades schabbla bollen in i mål och Halmstad hade utjämnat.

– Det är ett lätt skott, jag ska ta bollen och hålla den. Men jag tappar in den, säger Vaiho efter matchen.

Var det svårt att ställa om?

– Nej, vad ska jag göra? Ska jag gå och dö? Nej, det var bara gå ut och göra en bra halvlek. Vi kunde ha lett med fyra mål i paus kändes det som. Halmstad gör ett skitmål och fick ny energi. Men vi vinner matchen.

– Den bollen ska Djurgårdskeepern ta. Det här är en målvaktstabbe som ger 1-1, säger C More:s kommentator Mats Larsson.

Tommi Vaiho byttes in i den senaste matchen mot IFK Norrköping efter att Andreas Isaksson tagits ut av försiktighetsåtgärd. Men målvakten kunde alltså inte följa upp succén från den matchen.

– Möjligtvis toucher den bollen någon på vägen. Det kan ha blivit en riktningsförändring som ställde målvakten, men nog ska han ta den ändå, säger Mats Larsson.

1-1 var resultatet i halvtid men i den andra halvleken kunde Gustav Engvall göra sitt första mål för klubben sedan återkomsten och samtidigt skjuta segern till Djurgården.

Stockholmklubben ligger i och med segern på en andraplats – tio poäng bakom Malmö FF.
