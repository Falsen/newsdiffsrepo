Måndag 21 augusti 2017
"Kanske Sveriges
bästa lag just nu"
Anel Avdic

Djurgården vann planenligt mot Halmstads BK på söndagen med 2-1. Först gav Magnus Eriksson Djurgården ledningen, med sitt nionde allsvenska mål för säsongen. I den andra halvleken kunde sedan Gustav Engvall avgöra med en riktig vänsterslägga till 2-1, efter fint förarbete av just Eriksson.

Formen är tung. Eller vad sägs om fyra segrar på de fem senaste matcherna och tabelltvåa bakom serieledarna Malmö FF. Nu väntar derby mot AIK - och spelarna tacklar matchen med självförtroende.

– Matchen kommer lägligt för Djurgården. Det känns som att vi mår bättre nu än inför förra mötet mot AIK. Då var vi i en utvecklingsprocess, men nu känns vi färdigbyggda. Vi kan spela ut ordentligt, säger Gustav Engvall inför derbyt mot AIK som spelas på söndag.

Hur speciellt är det för dig?

– Jag har mött AIK några gånger, både med Djurgården och IFK Göteborg. Det är skillnad här, eftersom att det är ett derby. Men vi ska så klart vinna, förra matchen var väldigt oförtjänt. Hoppas att vi får med oss lite mer den här gången.

Magnus Eriksson, Djurgårdens klart poängstarkaste spelare, ser ett mognare Djurgården framför sig jämför med i våras.

– Ja, det tror jag. Vi har hittat en stabilitet i vårt spel, en grund, som vi kan falla tillbaka på. Det kan blåsa i matcherna och vi kan ligga under, men någonstans så vet vi vad vi kan och vad som krävs för att vinna.

– Derbyt kommer bli en rolig och tuff match, det kommer bli en del närkamper. Vi har gjort bra resultat efter sommaruppehållet. Känslan är positiv och vi har varit jämnare. Ett derby är ett derby. Vi får se var vi landar, säger Eriksson.

På frågan om Djurgården är Sveriges bästa lag just nu svarar Eriksson:

– Vinner man matcher så får man bra rubriker. Det känns som att vi har hittat något efter sommaren, något tryggare och stabilare att stå på. Vi spelar en rolig fotboll, säger han och ler.

Jonas Olsson:

– Det ska bli roligt. Nu är det fullt fokus på AIK. Vi var i bra slag inför förra mötet också, då hade vi många nya spelare, men efter uppehållet nu har vi satt allt bättre. Vi är ett bättre lag nu. Samtidigt är AIK också ett bättre lag, de har gått på ett par minor, men det är ett lag i bra slag, säger Olsson.

Andreas Isaksson missade mötet mot Halmstads BK - men förväntas vara spelklar mot AIK.

– Isaksson är enligt mig allsvenskan bästa målvakt. Det är viktigt att han spelar. Vi synkar bra eftersom att vi spelat mycket ihop, konstaterar Olsson.
