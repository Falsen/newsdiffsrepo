Uppgifter: Han tar över Örebro
Carl-Fredrik Eriksson

I helgen kom beskedet att Alexander Axén lämnar Örebro SK när hans kontrakt löper ut efter säsongen.

Tränaren berättade att beslutet vuxit fram under en längre tid och att ha nu känner att han gjort sitt i klubben.

– Min arbetsuppgift var att etablera Örebro i allsvenskan och det har jag gjort nu och därmed känner jag mig färdig med Örebro, sa han i samband med beskedet.

Enligt uppgifter till Fotbollskanalen – som stämmer överens med SportExpressens uppgifter – kommer Axel Kjäll att ta över efter 46-åringen.

– Vi har gjort klart med en ny tränare. Men det återstår vissa detaljer vi behöver landa innan vi kommunicerar ut vem det är, säger klubbchefen Simon Åström till P4 Örebro.

Fotbollskanalen skriver att beskedet om ersättaren väntas komma inom ett par veckor.

– Jag kommer inte att kommentera några namn, det är nog det tredje namnet jag fått höra i dag som ska vara klar. Som jag sagt så har vi klart med vem som kommer att bli vår näste tränare men det är vissa detaljer som återstår. Av respekt för alla inblandade i alla processer så kommer jag inte att kommentera något innan det är officiellt, säger Simon Åström till Fotbollskanalen.
