Mittfältsstjärnan på väg
mot nytt kontrakt i Dif
Oskar Månsson

28-årige Kevin Walker har varit given i Djurgårdens startelva sedan han kom till klubben inför säsongen 2015. Men hans framtid i blårandigt har länge varit osäker eftersom kontraktet går ut efter den här säsongen.

Nu berättar Walker att Djurgården erbjudit en förlängning.

– Vi har inlett diskussioner. Klubben har lagt fram ett förslag som jag och agenten ska ta ställning till.

Walker säger att han trivs i Djurgården och att han gärna stannar. Samtidigt håller han alla dörrar öppna.

– Jag hoppas att Djurgården ska bli min bästa lösning, men sen vet man aldrig. Jag är 28 år och kanske aldrig får chansen att komma ut (till en större liga) igen. Det hade varit kul att testa något annat, men det hade också varit skitbra att stanna i Djurgården och bygga upp något långsiktigt.

Walker har spelat i samtliga allsvenska matcher i år och har bildat ett starkt innermittfält tillsammans med Kim Källström. Walker tycker att årets upplaga av Djurgården är den starkaste sedan han kom till klubben.

– 2015 hade vi ett fint lag som fungerade jättebra, men nu har vi starka profiler som gör oss bättre individuellt. Det är många som hittat en fin form. Vi känns oerhört starka.
