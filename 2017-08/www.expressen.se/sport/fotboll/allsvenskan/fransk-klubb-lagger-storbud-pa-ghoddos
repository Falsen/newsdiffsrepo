Fransk klubb lägger
storbud på Ghoddos
Petter Landén

Trots ett tungt underläge efter den första matchen mot PAOK så tog sig Östersund sensationellt vidare till gruppspelet i Europa League.

Mycket tack vare Saman Ghoddos. Hemma på Jämtkraft arena slog anfallaren till två gånger om och skapade rubriker i hela fotbollseuropa.

Men nu kan han vara på väg bort.

På tisdagskvällen kom franska SFR Sport med uppgifter om att FC Metz har lagt ett bud på Ghoddos. De första uppgifterna gör gällande att Metz ska ha erbjudit två miljoner euro (19 miljoner kronor) för Ghoddos. Men att Östersund kräver tre miljoner euro (28 miljoner kronor) för att släppa honom.

Metz slutade på fjortonde plats i Ligue 1 den gångna säsongen och i klubben återfinns profiler som Benoît Assou-Ekotto och Nolan Roux.
