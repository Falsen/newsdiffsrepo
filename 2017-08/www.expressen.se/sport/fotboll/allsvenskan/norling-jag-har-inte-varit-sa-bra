Norling: "Jag har
inte varit så bra"
Noa Bachner

– Bueno, bueno!

Nicolás Stefanelli står bakom ett av elvamannamålen på AIK:s träningsanläggning och har precis chippat bollen med backspinn över ribban, fått den att rulla in i nätmaskorna och bågat i väg i en målgest.

Nu får han tummen upp av Rikard Norling som sitter med benen i kors en bit bort.

Det är dagen efter den mödosamma segern över Värmbol i Svenska cupen. Norling och AIK:s chefsscout Tobias Ackerman pratar om sin fascination för motståndarmålvakten, Alexander Juhlin, och kisar i solen.

Fyra dagar till derbymatch mot Djurgården. Tio omgångar kvar av allsvenskan. Trea i tabellen. Vidare i cupen – men ändå gnisslande ljud från Karlberg.

Från flera håll får jag uppgifter om en ängslig och lite stressad atmosfär här, med chefstränaren i centrum.

En stund senare slår sig Rikard Norling ned vid ett fnasigt träbord och knyter händerna. Jag sätter mig på andra sidan. Är han stressad? Är han ängslig? Och vad händer med Simon Thern?

– Jag känner efter Braga att det var en jävligt tuff förlust. Vi spelade fantastiskt bra, och åker ut på ett jävligt snöpligt sätt. Min besvikelse där är väldigt, väldigt stor. Det har man varit med om förut, att man blir besviken. Sedan lyckas vi vända det mot Sirius. Efter det åker vi på två tuffa förluster. Vi förlorar mot IFK Göteborg. I AIK är det ingenting man vill göra. Det spelar ingen roll om det är hemma eller borta. Sedan möter vi AFC vid fel tillfälle, säger han.

Vad händer med dig då?

– Du säger att du hör signaler om ängslighet och besvikelse från många vad gäller mitt sätt att hantera saker. Ängsligheten känner jag inte igen, men jag känner att jag inte har varit så bra som jag vill vara. Kanske inte nödvändigtvis rent spelmässigt, eller taktiskt eller vad gäller matchplan. Där har jag nog varit mer minutiös än någonsin, kanske för att kompensera en stor känslomässig besvikelse. Kanske har det också kommit av känslan av att avståndet till Malmö inte är mindre. Den besvikelsen har nog avspeglat sig på mig och min aura.

När vi pratade på vägen bort hit sa du att du kände dig ledsen för att du kände igen det här beteendet i dig själv.

– Ja, lite. Jag är fångad i mitt eget grepp. Jag kämpar hårt och jobbar med det varje dag. Det ska bli lättare att ha med mig att göra över tid. Det är väl också en del av allt. Besvikelsen över resultatet, reaktionen, hanteringen och igenkännande mönster. Det har ingenting med stängda träningar att göra, som många tror. Utan snarare min aura. Vilka signaler jag sänder. Det kan påverka lite för mycket. Det gör mig, i nästa led, besviken på mig själv, även ur det perspektivet. Så nej. Jag har inte gjort några bra veckor här. Helt klart.

– Men det är som med allt annat, så länge du är utvecklingsorienterad och öppen för signaler från omgivningen, som det du hör, om att allt inte är frid och fröjd. Det måste jag hantera.

En del uppgifter som nått mig handlar om en ganska ansträngd relation mellan dig och Simon Thern.

– Det är det jag menar, som med Simon, som inte får spela. Det är sådant som är konkret, som du får höra, en tydlig grej, det tolkas väl som uttryck för den här stressen. Det är naturligt att det finns besvikelse där. Han kommer från Heerenveen hit, det blir inte som alla hoppas. Hittills blir besvikelsen i paritet med förväntningarna. Just Simon tycker jag att jag hanterar okej, men det finns säkert liknande signaler som du får, som egentligen bottnar i något annat.

– Det är en kombination av besvikelser över resultat och, efter det, besvikelse över mitt eget sätt att agera.

När du blir påverkad på det här sättet: Hur många procent är kravställning på din egen yrkesroll, hur många procent är dina känslor för AIK?

– Ytterst är det min yrkesroll. Samtidigt är det så lätt att göra en värdering i och med att jag har varit här förut, många känner mig sedan tidigare. Jag kan själv ta på det. ”Nu är han där igen”.

Du menar att det finns en misstanke om att du ska återvända till beteendet från 2008?

– Ja, inte hela tiden. Men hade jag inte varit här då hade man inte reagerat nu. Det är nästan en självuppfyllande profetia. ”Han är som han är”. Så det gör att kravställandet på min utveckling och min roll blir ännu större och tydligare. Det är nog en kombination, det där med AIK och min yrkesroll. Min iver att utvecklas, min känsla av ansvar mot klubben och mitt uppdrag. Det gör att besvikelsen blir stor och att det blir känslomässigt.

Om fyra dagar väntar Djurgården i ett Stockholmsderby som utspelar sig högre upp i tabellen än det gjort på mycket länge. Senast två Stockholmslag återfanns bland topp tre i allsvenskan så här sent inne i säsongen var 2007.

Bakom oss passerar Stefanelli, en stund senare Chinedu Obasi.

Rikard Norling följer båda med blicken och pratar om vad som ska hända nu, om att vara konstruktiv och  göra "det enda som egentligen får sånt här att försvinna": Vinna matcher.

– Det som är spännande nu är att vi hade ett sätt att arbeta i våras som berodde på truppens balans och kraft. Nu är det justerat, både kraften och kvalitén, ganska markant. Det finns en svår men spännande balansgång där. Vi kan inte helt plötsligt göra saker svårare än vi behöver. ”Nu ska vi börja lira si och så”, då kan man tappa det som var bra under våren, säger han.

– Den utmaningen är påtaglig för mig. Det var som tydligast, både för mina och spelarnas förväntningar, mot AFC: Vi går ut och tar ut allt samtidigt, tappar stabilitet och balans. Det som gav oss väldigt många segrar i våras, om än med 1-0. Och 1-0 tar vi på söndag.
