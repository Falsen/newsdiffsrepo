Tisdag 22 augusti 2017
Walker: "Jag har haft bra med intressenter"
Anel Avdic

Kevin Walker har varit en nyckelspelare för Djurgården den här säsongen med sina 19 starter på mittfältet. Samtidigt sitter Walker på ett utgående kontrakt. Tidigare i juni berättade klubbens sportchef, Bosse Andersson, om att parterna inte inlett några förhandlingar om en förlängning av Walkers avtal.

Men situationen har förändrats. Djurgården står nämligen redo att förhandla, enligt Bosse.

– Kevin Walker har mer information nu än tidigare. Det är klart att vi ska sätta oss ned och reda ut spelarens framtid, säger Bosse Andersson när SportExpressen träffar honom efter matchen.

Hur ser den informationen ut?

– Han har koll på den informationen. Vi har en dialog. Kevin har varit jätteduktig för oss, självklart så är vi positiva till det. Vi kommer ta tag i dessa frågor.

LÄS MER: Engvall stor hjälte för Djurgården

Kevin Walker ger först ett något kryptiskt svar om sin framtid i klubben, då han först berättar att han ännu inte hört något från Djurgården om en förlängning.

– Jag kör på i Djurgården, jag har inte hört något från Djurgården än när det gäller en förlängning, säger han.

Men Bosse Andersson säger att du har fått information om kontraktsläget?

– Djurgården har kommunicerat att de vill förhandla med oss. Men jag har inte hört något mer än det.

Hur känns det för din egen del?

– Jag tänker inte på det så mycket, utan det är här och nu som gäller. Jag vill göra bra matcher för Djurgården, vi är med i toppen och krigar på. Men sedan så kanske man tänker lite framåt, mitt i veckorna, men det ser ut så för många i fotbollsvärlden, säger Walker och fortsätter:

– Det är bara att vänta. Men jag sitter i en bra position, jag spelar en bra fotboll i ett topplag, och kommer onekligen ha bra alternativ. Jag har haft bra med intressenter, men det är som jag sagt innan, jag hoppas att Djurgården kan vara mitt bästa alternativ.

Känner du dig redo för ett steg utomlands?

– Ja, absolut. Jag är 28 år gammal, den chansen kommer inte komma för alltid. Jag kommer lyssna på bud, men samtidigt så trivs jag skitbra i Djurgården. Man vet aldrig, det är en fotbollsvärld som ser ut som den gör. Nästa avtal ska gärna vara bra sportslig och ekonomiskt, och gärna på längre sikt. Det känns optimistiskt.
