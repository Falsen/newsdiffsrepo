"Jag håller det för mig
själv så länge det pågår"
Daniel Kristoffersson

Per "Pertan" Karlsson hyllades inför matchen av AIK:s supportrar. Matchen mot Djurgården var 31-åringens 300:e i AIK-tröjan och en banderoll med texten: "300 matcher i den svartgula tröjan. Per Karlsson, tack för din lojalitet" syntes också på Norra stå.

Efteråt var spelaren själv ödmjuk inför hyllningarna men missnöjd med att AIK tappade ledningen.

– Jag tycker att vi gör en bra första halvlek där vi får diktera tempot. I andra kom Djurgården in i det mer och de är tunga på sina fasta situationer och tar över matchen där. De är bättre än oss i andra.

– Man är inte jätteglad över att vi fick 1-1 men samtidigt väldigt glad och stolt över hyllningarna, säger han.

Vad säger du om hyllningarna och banderollerna?

– Det är fantastiskt och man är ödmjuk och stolt. Jag såg banderollerna innan matchen även om jag hade tänkt stänga av det där innan matchen och efter matchen hade det varit perfekt om vi vann. Nu var det kul med alla hyllningar och jag kommer att komma ihåg det här ändå, även om vi inte vann.

I dagens fotbollsvärld är det få spelare som är så lojala som du. Vad är det som gjort att du varit så lojal mot AIK?

– Jag har haft tillfällen att gå utomlands men har alltid värderat AIK väldigt högt när det kommit till de avgörande situationerna. Jag värderar fortfarande AIK väldigt högt.

Rikard Norling sa på presskonferensen att han vill att du bli kvar i AIK för alltid. Hur ser du på det?

– Det blir man glad av att göra. Jag har pratat med tränaren och han vill att jag ska vara kvar. Samma sak när jag pratat med Björn (Wesström.)

Har du ett kontraktsförslag att ta ställning till?

– Nej, inte ännu men muntligen har jag fått höra att de vill ha kvar mig.

Har du bud från utländska klubbar?

– Ja, så att det är väl det jag funderar kring.

Vad är det för ligor då?

– Det håller jag för mig själv än så länge medan de pågår.

Är det pengarna du funderar över. Du är ju eventuellt i ett sådant skede i karriären där du får en chans att skriva ett bra kontrakt utomlands?

– Så är det väl kanske men ska jag vara kvar i AIK handlar det om någon form av revansch. Jag har vunnit för lite med AIK under de här 300-matcherna. Det kommer alltid sitta som en tagg i mig att vi inte vunnit mer.

– Sedan handlar det om familjen också. Det är många delar som ska vägas in i beslutet.
