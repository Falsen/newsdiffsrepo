Ilskan: "Ska inte
vara så i fotboll"
Oskar Månsson

Hammarby kom till Eskilstuna med en 3-0-seger mot Örebro i ryggen, men mot AFC var offensiven inte lika effektiv. Trots ett stort bollinnehav, framförallt i den första halvleken, hade Bajen svårt att komma till öppna lägen. I andra halvleken ryckte AFC upp sig och lagen växlade chanser, men tack vare starkt målvaktsspel från Alireza Haghighi och Johan Wiland slutade matchen 0-0.

– Vi skulle ha avgjort i första halvlek. Men i andra sjunker vi in i deras tempo. Det är en torr plan och de ligger med tio man bakom bollen och bara väntar på att få kontra, säger Muamer Tankovic.

– Det är jättefrustrerande. Jag tycker inte att det ska vara så i professionell fotboll, i allsvenskan till exempel. Alla lag måste försöka. Men de försöker inte, de ligger bara lågt och väntar på någonting.

Var det medvetet att ha torr plan tror du?

– Ja, det är klart. Tempot blir mycket lägre och det gynnar lag som ligger lågt. De hade ju inte bollen, de rullade inte, försökte inte spela nedifrån och upp. De hade frisparkar från halva plan som de tjongade upp.

Samtidigt ligger de sist, de gör väl allt för att ta poäng?

– Ja, absolut, det är som du säger. Men jag är en spelare som älskar att spela fotboll. När man kommer till något sånt här blir det bara skittråkigt.

AFC:s Omar Eddahri, matchens kanske bästa spelare, ser oförstående ut när han hör Tankovics ord:

– Jag har inget med det att göra, men jag har inte hört att man pratat något om det. De kanske vattnade först och sen torkade det? Det är en varm dag. Men jag håller inte på med sånt snack, det är bara löjligt.

Eddahri fortsätter:

– Jag har väldigt svårt att tro att det var medvetet. Vi är inget långsbollslag nuförtiden. Vi vill spela snabbt längs backen.

AFC-anfallaren ger heller inte mycket för Tankovics analys av AFC:s taktik.

– De har mycket boll, men om man tittar på hur mycket vi skapar och de skapar så vinner vi den matchen i matchen. Han får nog analysera om det här. Jag förstår om han är arg, men de får ta nya tag.
