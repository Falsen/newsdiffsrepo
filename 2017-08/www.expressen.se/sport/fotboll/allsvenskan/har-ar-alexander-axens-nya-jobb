Här är Alexander
Axéns nya jobb
Jonathan Larsson

C More förstärker sin fotbollsbevakning inför höstens allsvenska spurt.

Och det med besked.

Den forne Gais- och ÖSK-tränaren Alexander Axén, 46, är klar för en expertroll hos kanalen.

– Jag valde att tacka ja för att det är en jävla spännande utmaning för mig. Jag har stor respekt för de som jobbar inom media, särskilt inom tv. Det är ett perfekt tillfälle för mig att känna på det här och se om det är något jag vill göra i framtiden. Det ska bli roligt att prova på, säger Axén.

Alexander Axén berättar att dialogen gått väldigt fort mellan honom och kanalen.

– Vi tog kontakt för några dagar sedan, sedan dess har jag klämt och känt på det här. Det har gått ganska fort.

Har du haft anbud från fler kanaler?

– Det är egentligen ganska ointressant att prata om.

Niklas Supanich, exekutiv producent för allsvenskan hos C More, är tillfreds med värvningen.

– Alexander är en kanonvärvning för oss. Med sin gedigna erfarenhet, energi och färgstarka personlighet kommer han definitivt att bli en tittarfavorit och addera ytterligare värde i en redan vass studio, säger han.

Alexander Axén är tydlig med vad han kan tillföra i sin nya roll.

– Jag kommer ju nyligen från att stå på den andra sidan, och är väl insatt hur man tänker där. Förhoppningsvis kan jag kunna bidra rent fotbollsmässigt. Jag är inte rädd för att säga vad jag tycker.

Finns det någon risk att du är "för nära" gamla spelare och kolleger när det är så pass färskt?

– Tvärtom. Ju närmre man är varandra, desto tuffare kan man vara. Det är ingen risk.

Kontraktet gäller till en början hösten ut. Efter säsongen ska de utvärdera samarbetet, enligt Axén.

– Jag är öppen för förslag, säger han.

– Det här är en inkörningsport och jag är öppen för många saker.

Den 19 augusti kom beskedet om att Alexander Axén och Örebro SK gick skilda vägar.

Men enligt honom är ÖSK i goda händer.

– Axel (Kjäll) är jättekompetent, laget kommer studsa tillbaka. Det var bra form innan jag lämnade, blev lite rörigt här på slutet, men nu får de lite tid med nystart. Jättebra för deras del.
