Stjärnans kryptiska
svar om framtiden
Linus Sunnervik

Saman Ghoddos har varit en av allsvenskans främsta spelare på sin position under en längre tid och varit en av de främsta orsakerna till att Östersund har tagit klivet till Europa League.

Bragden fullbordades efter 2-0 hemma mot PAOK under torsdagskvällen. 23-åringen blev då tvåmålsskytt – ännu ett bevis på att anfallaren är redo att ta klivet ut i Europa.

SportExpressen rapporterade tidigare under torsdagen om att det finns ett konkret intresse från Röda Stjärnan, en klubb i franska Ligue 1, en klubb i Österrike och en i Kroatien.

– Det är inte bara från Balkan intresset kommer utan det är även flera andra klubbar som är intresserade. Det är en missuppfattning att vi har tackat nej till något bud. Vi har sagt att vi tar tag i det här efter vår match i Europa League mot PAOK, sa Östersunds ordförande Daniel Kinberg inför matchen.

Och efter matchen lär intresset knappast minska för Ghoddos. Anfallaren själv var lyrisk efter segern.

– Det är svårt att beskriva... Vi gör det här bara före er i Östersund. Ni är fantastiska. Vi var skyldiga Östersund det här, säger han i segerintervjun på Jämtkraft arena.

Och på frågan om han kommer stanna i klubben under Europaäventyret svarade han kort:

– Europaäventyret fortsätter.

Klubbens ordförande Daniel Kindberg kommer dock med raka besked.

Det blir inga försäljningar.

– Nej, det blir inga. Ghoddos stannar, var ska han någonstans? Jag håller fast vid vad jag har sagt. Om vi går till gruppspel så säljer vi inga spelare om det inte kommer in några såna här galna bud, och det vet ni mycket väl att det kan komma in till våran klubb. Men som det ser ut just nu så behöver vi våra spelare, och våra spelare vill vara oss. Och de blir ju ännu mer värda när de spelar med oss, säger Kindberg.



Lottningen till Europa League sker under fredagskvällen.
