Måndag 21 augusti 2017
"Han lurade oss igen –
som uppe i Stockholm"
Petter Landén

Efter att Alexander Axén meddelat att han lämnar Örebro efter säsongen så tryckte han på att det var fullt fokus på att den allsvenska hösten skulle bli så bra som möjligt.

Men ÖSK fick en tuff start på den.

På måndagskvällen välkomnade de Hammarby till Behrn Arena och matchen hade inte ens varat i tio minuter innan Björn Paulsen skallade in 1-0 till gästerna. Målet blev en smula omdiskuterat då Nordin Gerzic ansåg att han hade blivit oschysst knuffad av Paulsen, men domaren friade.

I den andra halvleken såg Bajen sen till att döda tillställningen. Det norska nyförvärvet Sander Svendsen gjorde sitt första allsvenska mål på en fin kontring från Hammarbys sida.

Tio minuter senare satta Pa Dibba 3-0 och segern var i hamn.

De tre poängen tar upp Hammarby till plats nio i tabellen med 28 poäng. Örebro är nu elva med 27 inspelade pinnar.

– Vi började bra. De första 20 minuterna spelade vi bra fotboll, var organiserade och gjorde mål. Men från 20-45 spelade vi som ett lag utan huvud, jag är glad att vi gick till halvtidsvila med 1-0. Jag var arg i halvtid, säger Hammarbytränaren Jakob Michelsen.

– Efter vårt 2-0- mål var matchen över, vi hade kontroll och gjorde det bra. Om vi tar bort 25 minuter i första halvlek är jag väldigt nöjd.

En som inte var lika nöjd var Alexander Axén.

– Han lurade oss igen, ungefär som uppe i Stockholm. Vi är helt ineffektiva, de försvarar sig bra. De gör ett fint hörnmål, sedan växer vi in i matchen men vi skapar ingenting. Vi är nära att göra 1-1 när Besara skjuter över. Sedan gör de 2-0 och då är det kört, säger han.

– Vi hade sagt att bara för att jag har gått ut med att jag slutar så ska inte det påverka. Och det gjorde det inte, Hammarby var bättre än oss, så frågorna om det kan vi lägga bort direkt.
