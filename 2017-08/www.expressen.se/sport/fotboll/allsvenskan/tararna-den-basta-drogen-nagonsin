Tårarna: "Den bästa
drogen någonsin..."
Robin Lindgren

Brwa Nouri har likt många andra vandrat längs en krokig väg upp mot toppen. Med ett förflutet där nyttjande av knark finns i Nouris bagage har han tidigare berättat om att han 2004 provade sin första drog, och när han fick sitt första a-lagskontrakt med AIK så eskalerade det till ett beroende.

Men i Östersunds FK har 30-åringens liv rätat ut sig, problemen ligger nu bara i ett låst bagage och Brwa Nouri är nu en av succéklubbens stöttepelare på och utanför planen.

När laget i kväll chockade alla och stod för en bragdvändning i det sista kvalmötet med PAOK så fanns han där på planen. När slutsignalen gick och avancemanget till Europa Leagues gruppspel förkunnats så visste känslorna längre inga gränser.

– Det är tårar, det är gåshud, rysningar, jag fryser och jag är varm. Alla känslor tillsammans. Det är det bästa jag varit med om någonsin.

Nouri får efter bragden frågan om han kan beskriva känslorna han kände vid slutsignalen.

–  Som alla vet så har jag tagit droger, men det här är den bästa drogen någonsin. Det är det bästa jag kan göra. Det är eufori, det går inte att beskriva. Det måste upplevas.

Efter att Saman Ghoddos, som omgärdats av flyttrykten, ånyo visat sin skicklighet och gjort två snabba mål för Östersund så kom avslutningen av matchen att handla om desperata greker i jakt på ett mål.

Ett mål som hade skickat PAOK till gruppspel och Östersund till sorg.

Så blev det inte.

Och även om PAOK i de absoluta slutsekunderna hade ett monsterläge att sätta målet som hade räckt för deras avancemang så kunde Östersund hålla ut fram till att domaren för sista gången läppjade visselpipan och med en signal skickade jämtländska vibrationer ut över Smygehuk och genom hela Europa.

– Den balanserar någonstans mellan mållinjen, jag tänker att om det blir mål här så lägger jag av, säger Nouri om PAOK:s sista målchans och fortsätter med tankarna om gruppspelet:

– Vi ska inte komma sist. Helt ärligt talat så är det ganska logiskt att tänka att man ska vinna, det är inte som att vi ska till Milan och vinna med 8-0. Men vi ska åka dit, vara ödmjuka och göra allt vi kan för att vinna. Vad man än spelar så vill man vinna, det hoppas jag varje människa på jorden känner.
