Östersunds kamp –
för att slippa flytta
Noa Bachner

Efter bragdsegrar mot både turkiska storklubben Galatasaray och grekiska PAOK Thessaloniki visste glädjen inga gränser på Jämtkraft arena när Östersunds FK under torsdagskvällen fixade sitt avancemang till Europa League-gruppspelet.

Två mål av anfallaren Saman Ghoddos räckte för att vidare på bortamål, och under fredagen lottades grupperna.

Härnäst väntar dels ett miljonregn över klubben – runt 25 miljoner kronor kommer att betalas ut i prispengar för att kvalifikationen – men också fler stormatcher: Hertha Berlin (Tyskland), Athletic Club de Bilbao (Spanien) och Zorya Luhansk (Ukraina) ingår i ÖFK:s grupp.

Men att äventyret ska utspela sig i Jämtland under hösten är inte helt självklart.

ÖFK går nu en kamp mot klockan för att arenan ska motsvara Uefa:s krav.

Enligt Uefa:s regler räckte Jämtkraft arenas kapacitet till att husera kvalmatcher till Europa League – men väl i gruppspelet ändras kraven. För att få arrangera gruppspelsmatcher krävs att klubbarna spelar på en arena som är klassad i "Kategori 4" enligt Uefa:s regelverk, men ÖFK:s hemmaplan är just nu bara Kategori 3.

Enligt uppgifter till SportExpressen skulle Östersund eventuellt tvingas spela sina hemmamatcher i Stockholm och Nationalarenan om inte Jämtkraft arena hinner rustas upp i tid till gruppspelet, men vare sig utflykter dit eller någon annanstans är aktuella enligt Östersunds ordförande Daniel Kindberg.

– Vi kommer att spela på Jämtkraft arena. Det är redan klart, till hundra procent, säger han.

– Om inte en blixt slår ner och arenan brinner upp då. Men vi kommer hinna med de ändringar som vi behöver göra, inget snack om saken. Vi började med det sista för en månad sen. Vi håller på med arbetet att sätta 1 700 stolar på den norra ståplatsläktaren och då kommer vi upp i 8 000 sittplatser, vilket är kravet från Uefa. Men det blir nog den minsta godkända arenan i hela Europa.

Kindberg säger även att klubben har haft besök av kontrollanter från det europeiska fotbollsorganet.

– Det är lite VIP-grejer, pressgrejer och säkerhetsgrejer kvar. Vi har haft två delegationer från Uefa på besök hos oss och vi har fått jättemycket hjälp av dem, så det är jättekul, säger han.

Så det blir inga Europa League-matcher i Solna i höst?

– Nej, inte alls. Vi tänkte ha Lerkendal i Trondheim som reservarena, men det fick vi inte då den ligger i ett annat land. Vi snackade om Tele 2 arena och Borås arena, men Friends arena har aldrig varit aktuellt.

Östersund inleder sitt gruppspel på bortaplan mot Zorya Luhansk, den 14:e september.
