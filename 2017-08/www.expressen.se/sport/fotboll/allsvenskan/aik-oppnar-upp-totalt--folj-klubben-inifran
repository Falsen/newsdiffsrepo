AIK öppnar upp totalt
– följ klubben inifrån
SportExpressen.se

Genom nyskapande sportdokumentärer har supportrar fått en helt ny inblick i hur de stora idrottsklubbarna fungerar och hur stjärnorna lever. Road to the Winter Classic har redan fått kultstatus för sin bevakning av NHL och dåvarande Liverpool-managern Brendan Rodgers öppnade upp Anfield och träningsanläggningen Melwood i ”Being: Liverpool” på ett helt nytt sätt.

Nu har turen kommit till AIK-fansen att få ta del av sitt lag inifrån. Klubben har i samarbete med företaget Sportlib utvecklat projektet "Follow Us AIK".

Tittarna ska nu få se vad som händer i omklädningsrummet, spelarbussen, analysgenomgångar och även spelarnas utvecklingssamtal.

AIK:s säsongskortsinnehavare har redan tillgång till de över 100 olika filmklippen – och den 30 augusti blir de tillgängliga för alla.

– Vi vill ge fansen en inblick i hur vi jobbar i AIK. Det är unikt och fantastiskt för en storklubb i Europa att kunna visa detta, säger AIK:s vd Mikael Ahlerup.

Vad är målet?

– Vi vill visa vad som pågår i föreningen - sju dagar i veckan. Det här är inte bara vanliga intervjuer, kamerorna är på i bakgrunden för att visa hur folket i klubben arbetar och lever. Sen vill vi även visa flera delar av föreningen och historien i AIK. Med gamla spelarintervjuer, eldsjälar och allt runtomkring.

Hur har spelarna och ledarna reagerat på att det är kameror överallt på Friends och Karlberg?

– De har vant sig bra måste jag säga. Teamet bakom produktionen är väldigt diskreta och proffsiga i sitt jobb. Det betyder mycket.

Hur transparenta kommer ni att vara i materialet? Om spelare eller ledare ryker ihop – kommer ni att visa det?

– Man får ju väga in vad värdet är att visa sådana saker. Om man ser till enskilda individer, det är inte alltid det finns något värde i det. Vi kommer att visa upp alla delar av föreningen - inifrån, säger AIK:s vd Mikael Ahlerup.

Se smakprov från ”Follow Us AIK” redan nu i Expressen TV.
