Måndag 21 augusti 2017
Saman Ghoddos på väg att byta landslag
Noa Bachner

Med 10 mål på 27 matcher i allsvenskan förra säsongen gjorde Saman Ghoddos stor succé i Östersunds FK och togs sedan ut till det svenska landslagets januariturné, där han först debuterade mot Elfenbenskusten och sedan gjorde mål mot Slovakien.

I år har utvecklingen fortsatt. Efter sju mål i svenska cupen, fyra i allsvenskan och ett redan ikoniskt 1-0-mål mot Galatasaray i Europa League-kvalet är det internationella intresset för anfallaren stort, men inte bara från andra klubbar som vill köpa honom.

Det iranska förbundet har nämligen intensifierat sina försök att få 23-åringen att spela för landslaget, och lockar med sin kvalifikation till nästa sommars VM-slutspel.

– Jag var på ambassaden i dag för att ansöka om medborgarskap, säger Ghoddos, som tidigare sagt att valet mellan spel för Sverige och Iran är ”fifty-fifty”.

– Den stora skillnaden nu är att landslagsledningen från Iran verkligen visar att de vill ha mig. Det finns stort förtroende för mig, de vill verkligen spela mig. Det är den största skillnaden nu mot tidigare. Och jag måste utgå från att det är det enda alternativet som finns just nu.

Har du haft någon kontakt med den svenska landslagsledningen sedan januariturnén?

– Nej, faktiskt ingenting.

Vill Iran ha ett beslut nu?

– Så fort som möjligt. Det kommer ju landslagssamlingar i slutet av augusti nu. Så de vill så klart ha mitt beslut så snart som möjligt. Det är klart att det lockar väldigt mycket med VM.

Om du får välja spel med Iran eller Sverige, vad väljer du då?

– Det är ingenting jag kan svara på nu. Det är fortfarande 50-50 för mig. Men som jag sa innan, det finns bara ett landslag som visar intresse just nu.

– Jag kommer alltid att älska Sverige. Jag är uppfostrad här. Det är en ära att bo här och samma sak att få representera Sverige, som i januariturnén. Samtidigt är mina föräldrar från Iran. Jag har persiskt blod i min kropp. Jag älskar Iran också, säger Ghoddos.

Janne Andersson presenterar sin trupp till Sveriges matcher mot Bulgarien och Vitryssland nu på torsdag.
