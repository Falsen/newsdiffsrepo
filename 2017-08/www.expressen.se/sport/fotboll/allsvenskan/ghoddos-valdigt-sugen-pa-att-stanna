Ghoddos: "Väldigt
sugen på att stanna"
Therese Strömberg

Saman Ghoddos gjorde de två målen som krävdes för att Östersund skulle ta sig vidare till gruppspelet i Europa League. Det första målet gick in via en styrning på en misstänkt offsidestående Ghoddos efter ett skott från Curtis Edwards.

– Jag tyckte helt ärligt att det kändes som offside, men jag kan inte stanna upp bara för det. Jag måste spela som om jag är onside och sedan får vi se. Nu hade vi tur, säger Ghoddos efter matchen.

Målet godkändes, och nästa kom bara sju minuter senare.

– Det pratas mycket om "hjälte hit, hjälte dit", men det är ett fantastiskt jobb från hela laget. Jag har bara tur som får göra två mål.

I matchens absoluta slutskede stod Aly Keita för en avgörande räddning efter en PAOK-frispark.

– Det är Keita som är hjälten. Han räddar oss. Jag har sett situationen, det är en fantastisk räddning han gör. Det är han som är hjälten i den här matchen, säger Ghoddos som har svårt att beskriva vad han kände när domaren blåste av matchen.

– Det bara stannade till. Allt gick så långsamt, jag visste inte om jag skulle skrika, skulle jag dansa... Så jag bara chillade lite och satt ner med Brwa (Nouri). Han frågade mig om jag fattade vad det är vi har gjort, men jag förstår fortfarande inte, säger han.

Vad har du för drömmotstånd i gruppen?

– Låt vem som helst komma. Vi kan vinna, det har vi visat mot de här stora lagen. Vi är svårslagna här hemma.

Innan matchen kunde SportExpressen rapportera att det finns ett konkret intresse för Saman Ghoddos från bland andra Röda Stjärnan och en klubb i franska Ligue 1. Men efter matchen säger Ghoddos att han vill fortsätta på Europa-äventyret med Östersund.

– Jag är väldigt sugen på att stanna, jag trivs bra här i Östersund. Jag vill bara spela i Europa League, och nu får jag vara med på det här äventyret.

Det finns inga tankar på att flytta?

– Inga tankar alls.
