"ÖSK kunde skött det här snyggare"
Anel Avdic

Alexander Axén kom till Örebro inför säsongen 2013. Till en början arbetade han som spelarutvecklare under tränaren Per-Ola Ljung, men tog själv över huvudansvaret sommaren 2014.

Under hans tid som ledare har klubben tagit klivet upp från superettan och etablerat sig i allsvenskan. Den här säsongen har han suttit på ett utgående kontrakt och enligt NA så ville klubbledningen förlänga men Axén tackade nej. Enligt klubben själv så var det ett gemensamt beslut att inte förlänga kontraktet.

Nu berättar Axén om varför han lämnade Örebro SK i podcasten Tutto Balutto.

– Jag kände att vi hade gjort en relativt bra vår och att vi hade bra spelare, men att vi sålde bort och tappade många. Vi fick börja om hela tiden. Jag kände att min tränarkarriär gick i ett ekorrhjul. Jag fick det tilldelat i februari när vi var i Portugal, att klubbens vision var att vi skulle utmana om Europaplatserna de närmsta fyra åren med fullsatta läktare. Då kände jag att jag var klar med ÖSK, säger Axen.

Tutto Balutto: För att du inte ser det som realistiskt eller vad menar du?

– Jag är inte rätt tränare för det. Jag är inte rätt man för uppdraget och ser inte hur vi ska göra. Jag är ingen trollkarl. Man har det man har. Skulle det vara att vi ville utmana var tredje år, då finns det någon form av chans att vi kan bygga upp något och jobba. Men varje år i fyra år, med en omsättning på 50 miljoner. Jag klarar inte det.

På frågan om det finns en konflikt mellan Axén och Örebro SK svarar han:

– Det är väl aldrig riktigt bra när man skiljs åt, oftast i alla fall. Men det finns absolut ingen schism. Jag önskar Örebro SK och Axel Kjäll all lycka. Sedan finns det andra saker som kunde ha gjort att vi avslutat det här på ett mycket bättre sätt. Så kan jag tycka. Jag vill inte utveckla vad eftersom att det är för nära inpå. Jag har ändå krigat i fem år och är från Örebro. De kunde ha skött det på ett snyggare sätt.
