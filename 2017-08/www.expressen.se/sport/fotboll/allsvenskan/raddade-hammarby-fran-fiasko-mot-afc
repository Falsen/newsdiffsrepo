Räddade Hammarby
från fiasko mot AFC
Jonathan Larsson

Efter att den senaste tiden ha plockat poäng borta mot AIK samt kört över serieledande Malmö FF är det positivare tongångar hos den allsvenska jumbon AFC Eskilstuna.

Inför lördagens hemmamatch mot Hammarby låg klubben endast två poäng bakom nästjumbon Halmstad.

Och det var också hemmalaget som lyckades skapa mest i en annars skral allsvensk tillställning.

Trots att det var Hammarby som hade det mesta av bollen hade de svårt att komma till avslut mot hemmamålvakten Alireza Haghighi.

Istället var det AFC som skapade det mesta - och på slutet var de riktigt nära att kamma hem samtliga tre poäng.

I slutminuterna avlossade AFC:s lagkapten Omar Eddahri en avig yttersida vid straffområdeskanten som tvingade Hammarbys målvakt Johan Wiland till en suverän parad.

– Jag har gjort mål så på träning tidigare, brukar träna på det. Såg att den gick mot bortre krysset, trodde den skulle gå in faktiskt. Men det är en bra räddning, säger Omar Eddahri till C More.

Närmare än så kom inte lagen - och det förblev mållöst i lördagens enda allsvenska match.

Resultatet innebär att AFC är en poäng bakom nästjumbon Halmstad.

– Vi jobbar hårt, det är okej. Vi är i bra form tycker jag. Ser fram emot de sista 9 matcherna av serien, säger Omar Eddahri, som spelade matchen med lårbesvär.

– Jag är inte hundra i mitt lår, men vi chansade i dag eftersom vi inte har match nästa vecka. Kändes okej.

Hammarby i sin tur klättrar förbi Östersund och återfinns på åttonde plats i tabellen.

– Vi måste bara jobba vidare, säger Hammarbys norske stjärna Sander Svendsen.
