Källström avslöjar
det hemliga mötet
Daniel Kristoffersson

Djurgården är bäst i stan, ligger tvåa i den allsvenska tabellen och har siktet inställt på Europa-spel kommande säsong. Ändå är det något som ligger där och gnager hos både supportrar, spelare och ledare.

Klubben har inte vunnit ett derby sedan 19 september 2011. På söndag har Blåränderna chansen att bryta förbannelsen. Kim Källström är spelaren som ska leda Djurgården mot den efterlängtade derbysegern.

- Det känns bra inför derbyt. Vi är på en väldigt bra plats och har gjort många bra matcher här på slutet. Vi har bra energi, bra fart och de flesta spelarna är tillgängliga. Det finns inte så mycket att fundera över utan vi ska fortsätta på det spåret vi har varit på och samtidigt så är det inte många lag som åker till Friends och hämtar poäng.

- Det blir en tuff match. Vi är behov av poäng för att befästa vår plats och AIK är i behov av poäng för att befästa sin plats. Vi är inne i sista kurvan av serien nu.

- En mycket viktig match för båda lagen och hela allsvenskan. För oss är det kanske inte idealiskt att ha AIK borta och sedan IFK Göteborg borta. Men så är det.

- Schemat ligger där det ligger, säger han.

Och ni förändrar i förberedelserna och ska bo på hotell innan matchen?

- Ja, vi ska bo på hotell. Och det kan man lugnt säga att jag är van vid. Jag är mer ovan att vara hemma innan matcherna. Vi hade ju så i hela mitt fotbollsliv förutom när jag kom till Schweiz och Grasshoppers. Då var man ovan med att vara hemma innan matcherna.

- Men i och med att det är matchstart redan klockan 15.00 är det för oss som har barn rätt fint att få en bra natts sömn innan matchen.

- Är det sen matchstart är det kanske lite annorlunda. Nu är det bara att gå upp, ta någon form av käk och direkt till arenan. Så det gäller att vara påslagen direkt.

Vad finns det för fördelar med det?

- Bra göra något annorlunda, lite logistiskt också. Ibland är det bra att bryta ett mönster. Skulle det vara så att vi vinner eller förlorar är det inte på grund av att vi har bott på hotell dagen innan i alla fall.



LÄS MER: Kim Källström om frun: "Har en enorm respekt"



Ni fick hård kritik efter förlusten mot Östersund borta tidigare i år. Tycker du att kritiken varit för hård med tanke på var ni ligger i tabellen?

- Så är fotbollen. Östersund fick också kritik och nu är de i Europa Leagues gruppspel. Om man bortser från Malmö FF är det jämt bakom dem. Det har stått och vägt i matcherna hit eller dit. Ett lag som IFK Norrköping har haft en tuff resa men de är ändå med i racet. De är inte många poäng bakom oss.

- Vi hade en period där vi inte tog så många poäng och sedan har vi tagit många poäng efter sommaren efter Östersundsmatchen. Den matchen var nyttig för oss. Vi fick revidera lite var vi stod och vi fick tänka efter lite vad vi ville med det här.

- Vi var nog värda en poäng där uppe i Östersund men till slut så gav det oss ganska mycket den matchen. Sedan kunde vi avgjort tidigare mot Norrköping även om vi hade marginalerna med oss. Både du och jag har varit med för länge för att titta på marginaler och tur hit och dit.

- Efter 30 omgångar vinner det lag som har varit bäst och de lag som varit sämst åker ur. Tur och sånt där är en del av det hela men på något sätt är det något man skapar också. Det känns bra för oss och vi har haft en bra period.

Ni spelare stängde in er utan tränare efter förlusten borta mot Östersund. Var det för att diskutera taktik eller vad sades då?

- Det var mer för att rensa luften. Det behöver man göra ibland när man gjort en dålig match. Men i den matchen kände vi nog att det här var för dåligt och att vi inte kunde vara så dåliga i fortsättningen. Vi var tama i första halvlek.

- Det är väl så. En lång säsong och vi kände att det var dags att plocka upp det här lite och vi har även höjt oss efter det.

Hur ser du förresten på att din förre landslagskamrat Zlatan Ibrahimovic nu är klar för Manchester United i ett år till?

- Vad ska man säga? Det enda jag kan säga är att det är en världsstjärna och att han har en sådan status som han har i en klubb som Manchester United är imponerande. Ett fullblodsproffs ut i fingerspetsarna och är det någon som ska komma tillbaka från en skada i den åldern så är det ju han.

Vad tror du om en eventuell comeback i landslaget för Zlatans del?

- Ingen aning. Det är nog läge att komma tillbaka och spela först.
