Tisdag 22 augusti 2017
Målhjälten: "Vet vad hans svagheter är"
Petter Landén

Malmö FF förlorade överraskande borta mot AFC på lördagen. Det verkar ha ingjutit mod i lagen som jagar bakom skåningarna, inte minst AIK.

Rikard Norling tvingades avstå från att spela Chinedu Obasi på grund av sjukdom, men trots det hade AIK inga större problem under sitt besök på Jämtkraft arena. Det dröjde tolv minuter innan Daniel Sundgren hittade en yta bakom gamla lagkamraten Patrick Kpozo, imiterade Diego Maradona och stänkte in 1-0.

– Jag har mött Kpozo på träningar ett antal gånger så jag vet vad hans svagheter är... och den här gången gick det, säger Sundgren med ett leende till C More.

När Curtis Edwards sedan i den andra halvleken kastade sig in i en närkamp och inkasserade sitt andra gula kort för aftonen så blev resan än mer bekväm för Gnaget. Nicolas Stefanelli stängde tillställningen med ett smart skott som innebar 2-0 efter 67 minuter.

Precis i slutet av matchen så stänkte inhopparen Denni Avdic in ett mycket vackert mål från distans som innebär att AIK tog hem segern med 3-0.
