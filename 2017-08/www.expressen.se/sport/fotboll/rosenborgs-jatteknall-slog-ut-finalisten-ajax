Rosenborgs jätteknall:
Slog ut finalisten Ajax
Mattias Tengblad

Under torsdagskvällen vände Östersund underläge mot PAOK och avancerade till ett historiskt Europa League-gruppspel.

25 mil västerut stod Rosenborg för en ännu större bragd.

Norrmännen hade 1-0 att gå på från det första mötet med förra säsongens Europa League-finalist Ajax – och hemma på Lerkendal fullbordade de triumfen.

Nicklas Bendtner satte 1-0 för Rosenborg i den 26:e minuten och då var Ajax tvunget att göra minst två mål för att gå vidare.

Och det gjorde de.

Problemet? Rosenborg gjorde också två till.

Ajax gick upp i en 2-1-ledning efter två blixtsnabba mål med 30 minuter kvar på klockan. Målskyttar: Amin Younes och Lasse Schöne.

I det läget var Ajax vidare till gruppspelet och Rosenborg tryckte på för ett kvitteringsmål. Under de sista tio minuterna klev Samuel Adegbenro fram för den norska storklubben, satte två mål och skickade Rosenborg till Europa Leagues gruppspel.
