Spelarrevolt i Arsenal
efter katastrofmötet
Sebastian Mattsson

Arsenals inledning på säsongen bådade gott. Man slog Chelsea på straffar i Community Shield och nyförvärvet Alexandre Lacazette gjorde mål redan i Premier League-debuten mot Leicester. Men därefter har Arséne Wengers mannar sviktat – och det betänkligt.

Först föll man med 0-1 mot Stoke. En än värre smäll kom dock i söndags, när Jürgen Klopps Liverpool spelade ut Arsenal på Anfield och vann med 4-0 efter stor show.

Och den tunga förlusten har satt sina spår i truppen. Enligt Daily Mirrors Londonkännare John Cross har Wenger fallit offer för en gryende spelarrevolt.

Spelarna ville ha en förändring inför säsongen, men fick mer av samma, hävdar Cross.

"Spelarna hävdar att deras träningspass ser exakt likadana ut som alltid. Veteranerna i laget är rädda att osäkerhet kring om spelare som Alexis Sanchez, Mesut Özil och Alex Oxlade-Chamberlain har spridit en apati genom truppen. De känner att vissa spelare inte bryr sig tillräckligt mycket och att klubben inte köpt tillräckligt många kvalitetsspelare för att kunna tävla om titlarna", skriver Cross.

"Spelarna som trodde att saker och ting skulle förändras den här säsongen känner sig riktigt desillusionerade och besvikna."

Arsenal ser ut att få behålla både Alexis och Özil, men de senaste rapporterna i engelsk press tyder på att Oxlade-Chamberlain kommer att hamna i Londonrivalerna Chelsea innan transferfönstret stänger på torsdag. Arsenal väntas tjäna ungefär 400 miljoner kronor på affären.
