Tisdag 22 augusti 2017
Rooney blåstes
på hjälterollen
Carl-Fredrik Eriksson

I somras satte Wayne Rooney punkt på sin framgångsrika karriär i Manchester United.

Engelsmannen flyttade tillbaka till Liverpool för fortsatt spel i moderklubben Everton.

I går var han tillbaka i Manchester – och visade att han fortfarande har vad som krävs.

I den 35:e minuten hittade Dominic Calvert-Lewin Rooney som via stolpen tryckte in ledningsmålet för gästerna från Merseyside.

Samtidigt skrev han in sig själv i historieböckerna.

Målet var nämligen hans 200:e Premier League-mål i karriären och det är bara legendaren Alan Shearer som har gjort fler.

– Ett fint ögonblick som jag tror även den röda halvan av Manchester troligtvis njöt av, säger Rooney till Sky Sports.

"Det har varit ensamt i 200-målsklubben. Välkommen och gratulerar!", skriver Alan Shearer på Twitter.

Och mardrömmen skulle bli värre för Pep Guardiolas mannar.

Strax före halvtidsvilan fick nyförvärvet Kyle Walker – som i somras gick från Tottenham till de ljusblåa för cirka 500 miljoner kronor – sitt andra gula kort. Högerbacken knuffade till Evertonanfallaren Calvert-Lewin och City gick en lång andra halvlek till mötes.

Men trots en man mindre på banan pressade Manchester City Liverpoollaget i den andra halvleken och sju minuter från slutet kom utdelningen.

Raheem Sterling slog till direkt på volley vid straffområdeslinjen och räddade Manchester City från en skrällförlust i första hemmamatchen för säsongen.

1-1-matchen avslutades med att Evertons Morgan Schneiderlin fick syna sitt andra gula kort för matchen.

– Frustrerande. Vi kände att vi kunde hålla ut till matchens slut och kanske till och med göra ytterligare ett mål. Men du måste ge City beröm, de gjorde det svårt för oss, säger Wayne Rooney till Sky Sports.

– När vi ser tillbaka på matchen om en vecka så kommer vi vara nöjda med en poäng, fortsätter han.
