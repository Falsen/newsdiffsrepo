Måndag 21 augusti 2017
Rooney blåstes
på hjälterollen
Carl-Fredrik Eriksson

Kyle Walker lämnade Tottenham i somras för fortsatt spel i Manchester City. Prislappen landade på cirka 500 miljoner kronor och förväntningarna följde därefter.

Men hans första hemmamatch för nya klubben slutade i katastrof.

Högerbacken fick sitt andra gula kort strax före halvtidsvilan efter att ha knuffat till Dominic Calvert-Lewin.

Dessförinnan hade Wayne Rooney gett gästerna ledningen och samtidigt skrivit in sig i historieböckerna.

Målet var nämligen hans 200:e Premier League-mål i karriären och bara legendaren Alan Shearer har gjort fler.

Trots en man mindre på banan pressade Manchester City Liverpoollaget, och i den 83:e minuten kom utdelningen.

Raheem Sterling slog till direkt på volley från strax innanför straffområdet och räddade Manchester City från en skrällförlust.

I matchens slutminuter fick även Morgan Schneiderlin syna sitt andra gula kort för kvällen.
