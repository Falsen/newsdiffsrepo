Tisdag 22 augusti 2017
Zlatan hyllas stort
efter nya bilderna
Carl-Fredrik Eriksson

Zlatan Ibrahimovics rehabiliteringsprocess har hyllats unisont.

Tidigare uppgifter har gjort gällande att svensken kan vara tillbaka redan i november och nästa vecka väntas han skriva på ett nytt kontrakt med Manchester United. Beskedet väntas komma tidigare än väntat just för att hans läkning har gått snabbare än väntat.

Nu illustrerar Zlatan sin fina läkningsprocess genom en film på Instagram.

I det tre sekunder-långa klippet utdelar Zlatan Ibrahimovic två sparkar mot en boxningssäck.

Till klippet skriver han: "Vilket knä?"

Inlägget hyllas av hans följare.

"Är du en människa?" frågar sig en person.

"Välkommen tillbaka kungen", skriver en annan.

35-årige Ibrahimovic gjorde totalt 28 mål för United förra säsongen, varav 17 kom i Premier League.

Men efter Uniteds superstart på denna säsong menar många experter att laget är bättre utan den långe svensken.

Daily Mail skrev tidigare under dagen att Zlatan Ibrahimovic väntas skriva på ett nytt kontrakt innan månadsslutet. ESPN rapporterade därefter samstämmiga uppgifter om att han kritar på det nya avtalet redan nästa vecka.

Manchester United har fått en drömstart på nya Premier League-säsongen.

Premiärsegern hemma mot West Ham med 4-0 följdes upp av en ny kross borta mot Swansea.

Romelu Lukaku och Paul Pogba blev målskyttar när José Mourinhos mannar besegrade Wales-laget med 4-0.

I nästa omgång ställs Manchester United mot Leicester City.
