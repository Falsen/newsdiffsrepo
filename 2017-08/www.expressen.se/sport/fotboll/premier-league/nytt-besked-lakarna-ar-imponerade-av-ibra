Nytt besked: "Läkarna
är imponerade av Ibra"
Sebastian Mattsson

När Manchester United offentliggjorde att Zlatan Ibrahimovic skrivit på ett nytt ettårskontrakt lät det som att supportrarna skulle få vänta på hans comeback. I alla fall om man fick tro tränaren José Mourinho.

– Han kommer inte att vara redo för spel i Champions Leagues gruppspel. Jag tror inte att det finns en chans att han är tillbaka då. Har vi plats för honom? Ja. Men jag tror inte han kommer vara redo redan då, förhoppningsvis så kan han spela efter årsskiftet, sa Mourinho.

Men Zlatan, som åkte på en knäskada i Europa League-matchen mot Anderlecht, kan vara på väg att återigen ställa fotbollsvärldens förväntningar på ända.

Enligt Daily Telegraph har nämligen Zlatans rehabilitering fått Mourinho och United att hoppas på en tidig comeback.

"Ibrahimovic har imponerat på läkarna och sjukgymnasterna med hur snabbt han har återhämtat sig från skadan på högerknäet, och även om han inte vill ta onödiga risker, så finns det optimism kring att han kan återvända snabbare än väntat", skriver Daily Telegraph.

Mourinho är extra sugen på att få tillbaka Zlatan i storform till december. Då inträder den traditionsenligt matchtunga perioden i den brittiska fotbollen. På tio dagar spelar United fyra matcher: Mot Leicester, Burnley, Southampton och Everton.



Vill du ha fler sportnyheter direkt i ditt dagliga flöde, sportälskare?

Följ SportExpressen på Facebook och Twitter – för en ännu större tillgång till de senaste och viktigaste nyheterna från sportvärlden.
