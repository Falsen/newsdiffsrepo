Zlatan på jakt efter
superdyr lyxyacht
Anel Avdic

Zlatan Ibrahimovic är på god väg tillbaka från sin knäskada som han ådrog sig i en Europa League-match mot Anderlecht i våras. Rehabiliteringen har gått framåt något som svensken inte duckat för att visa på sina konton på sociala medier.

I förra veckan stod det dessutom klart att han återvänder till Manchester United då han kritat på ett nytt ettårskontrakt och kommer att bära Wayne Rooneys gamla tröjnummer.

Men svensken är inte redo att återvända till Manchester och träningsanläggningen Carrington än.

I stället har han spenderat tid på den italienska Rivieran, och närmare bestämt Ferrettis varv vid hamnstaden La Spezia som ligger i norra Italien. Enligt den italienska nyhetsbyrån ANSA var Zlatan där på besök med sin familj för att titta på den splitternya lyxyachten "Riva 100 Corsaro". Italienska medier skriver vidare att Zlatan var där som spekulant och att han funderar på att köpa den lyxiga yachten.

Svenskens besök i hamnstaden gick knappast obemärkt förbi. Enligt nyhetsbyrån ANSA ägnade Zlatan tid till att ta bilder och skriva autografer med nyfikna supportrar, som noterade hans besök.

– Ferretti är världens största fritidsbåtkoncern, Riva är ett av deras varumärken, det är ett av de minsta. Men det är det finaste. Det är kronan i juvelen, säger Lars-Åke Redéen, chefredaktör på tidningen Båtliv.

Redéen fortsätter:

– En Riva 100… jag var ute och provkörde en Riva 80 och den kostade 60 miljoner. Så att den här kan nog kosta mellan 100 och 200 miljoner kronor. Det är inga dåliga grejer, men man betalar rätt mycket för varumärket också. Det är superrika araber och kineser som köper det här i första hand. Det är det finaste och det kostar väldigt mycket. När du tror att du har räknat väldigt högt så dubblar du det. En typisk båt för Zlatan, det är bra det, säger han.

Enligt Boatinternational.com erbjuder superyachten en fantastisk utsikt på soldäck och gott om avkopplande utrymme. Lyxyachten är 29 meter lång och har också en toppfart på 27,5 knop. Den är bland annat utrustad med en stor matsal, cocktailbar och ett innovativt garage som viker ut sig för att skapa en strandklubb på vattennivå.

Inte nog med det. Lyxyachten har dessutom en mastersvit med dubbelsäng och privat lounge, med inbyggt ljud- och karaokesystem.
