Fansen till attack
mot hans flickvän
Petter Landén

Deadline day närmar sig. Dagen då det europeiska övergångsfönstret stänger.

Så just nu pågår det febril aktivitet bland klubbar runtom i fotbolls-Europa för att få sina trupper så slagkraftiga som möjligt för resten av säsongen.

En av alla spelare som kan hamna i en ny klubb är Arsenals Alex Oxlade-Chamberlain. Arsenalyttern sitter på ett utgående kontrakt och under måndagen kom det uppgifter om att Londonrivalen Chelsea lagt ett bud på honom.

Att Oxlade-Chamberlain kan vara på väg att lämna Arsenal för en lokalrival och en toppklubb i England har inte fallit väl ut bland Arsenalfansen.

Det har i sin tur lett till att den engelska landslagsmannens flickvän, Perrie Edwards, blivit utsatt för smädelser på sociala medier.

Hennes Instagrambilder blir nu överrösta av orm-emojis från arga Arsenalsupportrar, framför allt bilderna som där Oxlade-Chamberlain figurerar.

Kommentarer som: "du är ihop med en orm" är vanligt förekommande och enligt Mirror förekommer det betydligt grövre personliga påhopp på Edwards.

Edwards är en del av popgruppen Little Mix och ett tämligen känt ansikte i Storbritannien. Och delar av hennes fanskara rider ut till hennes försvar.

"Vad är det för fel på folk? Perrie är inte anledningen till att Alex lämnar Arsenal. Det är hans beslut och ni borde lämna henne i fred", skriver en följare.
