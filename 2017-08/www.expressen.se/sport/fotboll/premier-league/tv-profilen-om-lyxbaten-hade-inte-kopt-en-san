TV-profilen om lyxbåten:
"Hade inte köpt en sån"
Petter Landén

Nyligen kritade Zlatan Ibrahimovic på för ännu ett år med Manchester United. Det verkar han vilja fira.

På tisdagskvällen rapporterade ANSA att den svenska världsstjärnan var på plats på Ferrettis varv vid hamnstaden La Spezia som ligger i norra Italien. Han var där med sin familj för att titta på den splitternya lyxyachten "Riva 100 Corsaro". Italienska medier skriver vidare att Zlatan var där som spekulant och att han funderar på att köpa den lyxiga yachten.

Enligt Lars-Åke Redéen, chefredaktör på tidningen Båtliv, så är Riva ett av de lyxigaste märkena som finns och att yachten kan kosta så mycket som 200 miljoner kronor per år.

Tv-profilen Robert Aschberg är en båtentusiast av rang och har skrivit om båtar, tävlat med båtar och till och med sålt båtar.

När han ser bilder på yachten som Zlatan funderar på att köpa reagerar han avmätt.

– Det är ett riktigt ginpalats, säger han.

– Det är ett flytande lyxhem och ska man köra den så måste man ha en del behörighet, fortsätter Aschberg.

Men det kan man kanske hyra in någon till?

– Jo det kan man. Men om han har den privat så kan han bara ta kustskepparexamen. Då får man köra i princip hur stora båtar som helst.

Aschberg har själv ägt runt 15 båtar i sitt liv och äger nu "fyra till fem" båtar. Men han har ingen likt den Zlatan är spekulant till – och skulle inte vilja äga en sån båt.

– Det är inte riktigt min båtsmak, men var och en har sitt. Jag är mer för arbetsbåtar. Jag har inga fördomar mot såna här båtar, men jag hade inte köpt en sån.

– Men intresset för båtar, det är sunt.

Aschberg avslutar med att ge ett tips till Zlatan.

– Om han köper båten hoppas jag att han får trevligt på sjön och att han går med i sjöräddningssällskapet, för då kan ha få bogsering även vid icke nödsituation.
