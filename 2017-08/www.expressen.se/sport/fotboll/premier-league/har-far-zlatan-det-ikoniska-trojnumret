Här får Zlatan det
ikoniska tröjnumret
Mattias Tengblad

Efter månader av spekulationer står det nu klart.

Zlatan Ibrahimovic kommer att spela för Manchester United när han återvänder från sin skada, som han ådrog sig i våras under Europa League-kvarten mot Anderlecht.

Under torsdagen lade svensken ut en bild på sociala medier där han bekräftade det nya kontraktet med den engelska jätteklubben – och samtidigt gick United själv ut med nyheten i sina sociala kanaler.

Kontraktet gäller över ett år och nu står det också klart i vilket tröjnummer 35-åringen kommer att spela i denna säsong – efter att ha gett upp nian till nyförvärvet Romelu Lukaku.

I en video som Manchester United publicerat på Twitter drar Ibrahimovic på sig den röda tröjan med nummer tio på ryggen, ett nummer som Adidas råkade läcka ut på sin hemsida för ett par dagar sen.

"Han är inte färdig än #Zlat10", skriver Manchester United i tweeten.

Nummer tio blev ledig efter att Uniteds främste målskytt någonsin, Wayne Rooney, lämnade  för moderklubben Everton tidigare i somras.

– Utmaningar är inget nytt för mig. Jag har ställts mot dem och jag har erövrat dem genom hela mitt liv. De sa att det var över, att jag var klar och inte kunde komma tillbaka. Jag hade inte hungern. Nej, jag bestämmer när det är dags att sluta, ingen annan, säger Ibrahimovic och fortsätter:

– Att ge upp har aldrig varit ett val, jag har tränat hårt och känner mig stark. Stark nog att dra på mig tröjan igen. All historia, allt hopp och alla drömmar. Nu är det dags att slutföra vad jag startade.
