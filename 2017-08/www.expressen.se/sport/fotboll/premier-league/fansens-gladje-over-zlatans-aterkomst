Stora glädjen
efter beskedet
Matilda Nyberg

Det är knappast fullknökat utanför Old Traffords östra ingång, men de få som är här är desto gladare. För bara några timmar sen kom bekräftelsen som många hoppats på, nämligen att Zlatan Ibrahimovic återvänder till Manchester United efter sin svåra knäskada.

Han la själv ut en bild på Twitter där han, klädd som Jesus, bryter arm med djävulen. Under bilden skrev han "jag förenade det".

En familj som kommer ut från Manchester United-shopen berättar att de bor bredvid George Bests barndomshem i Belfast. De är stenhårda Unitedfans och tycker att Ibrahimovic är något av det bästa som hänt laget.

– Det är fantastiskt, jag hoppas att han blir kvar i minst tre säsonger. Han är en väldigt betydelsefull person som de yngre spelarna kan se upp till, säger 53-åriga Joe Murphy från Nordirland.

Han hoppas att Zlatan kan bidra till klubben på många sätt.

– Framför allt vill jag att han gör många mål!

Joe Murphy är inte ensam om att sätta tilltro till den förmågan hos Ibrahimovic. 28-åriga Abi Lama från Kanada säger att svensken nu måste visa sig värdig sitt tröjnummer genom att göra fler mål än tidigare.

– När jag fick reda på att han skulle komma tillbaka blev jag överlycklig. Det är extra speciellt nu när han får nummer 10 på ryggen, Rooneys gamla nummer. Så nu måste Zlatan göra fler mål än Wayne, säger Abi Lama.



LÄS MER: Hemligheten bakom avtalet med United



Det har bubblat under ytan ett tag när det gäller Zlatan Ibrahimovic framtid i Manchester United. Framför allt bland olika fan-konton på sociala medier, men också på mer officiella håll.

Tidigare i veckan till exempel, då lade Adidas amerikanska webbshop ut en lagtröja till försäljning med namnet Ibrahimovic och nummer 10 på ryggen. Journalister i Manchester har sagt att man vetat ett tag att det skulle komma besked kring Zlatan.

– Vi har fått hintar om det från klubben under veckan som gått, det var egentligen bara en fråga om när, säger Samuel Luckhurst, journalist på Manchester Evening News.

Men om fansen är överlyckliga är den samlade presskåren i England lite mer skeptiska till Ibras comeback.

– Det har gått bra för laget den senaste tiden när Zlatan har varit borta. Jag tror att många Unitedfans har känt att laget har klarat sig ganska bra utan honom, men att man ändå vill ha med honom för att det är en enorm boost.



LÄS MER: Mourinhos besked – då spelar Zlatan igen



Samuel Luckhurst tar också upp situationen med Romelu Lukaku, den betydligt yngre stjärnspelaren som gjort succé i Manchester United.

– Det ska bli intressant att se hur Ibrahimovic hanterar situationen med Lukaku. Det är inte rimligt att tro att de båda kommer spela från start, Mourinho gör inte så. När Zlatan spelade i Barcelona uppskattade han inte att spela andrafiol strax bakom Messi, så det måste finnas en annan förståelse här, säger Luckhurst.

– I och med sin ålder, han blir 36 när han återvänder, så kanske han får en mer övervakande roll, att hjälpa och coacha de yngre spelarna. Det återstår att se om han accepterar det.

Men fansen utanför Old Trafford tror varken att Zlatans ålder eller kombinationen Ibrahimovic ihop med Lukaku kommer vara några som helst problem. Debbie Thomson, 40, har bott hela sitt liv i Manchester och följt United lika länge.

Hon ser fram emot att Zlatan kommer tillbaka och får nya lagkamrater.

– Båda är så oerhört bra och jag lovar att Lukaku ser upp till Zlatan. De kommer att spela fantastiskt bra fotboll ihop, säger hon.
