Zlatan sågas i England:
"Det är dåliga nyheter"
Sebastian Mattsson

I dag kom så beskedet. Manchester United meddelade att Zlatan Ibrahimovic har skrivit på ett nytt ettårskontrakt med klubben. Han ska bära nummer tio – vilket innebär han ärver Wayne Rooneys gamla nummer.

United-tränaren José Mourinho var synnerligen nöjd med "nyförvärvet", i alla fall om man ska utgå från hans citat i Uniteds pressmeddelande.

– Vi är överlyckliga över att Zlatan är på väg tillbaka och vi är lika överlyckliga över att ha fått tillbaka hans ambition och erfarenhet. Efter hans bidrag förra säsongen förtjänar han vår tillit och vi kommer tålmodigt att vänta på hans återkomst. Jag tvivlar inte på att han kommer att bli viktig för oss i andra delen av säsongen, säger Mourinho.

Men alla är inte lika glada som portugisen. Flera engelska fotbollsjournalister har uttryckt skepsis över om Zlatans återkomst är entydigt positivt för Uniteds del. De menar att svensken kan komma att hämma United-stjärnan Romelu Lukaku, anfallaren som köptes in från Everton i sommar.

– Det är det enda som känns osäkert. Kommer det bli en konflikt? Eller känner Zlatan att han redan visat vad han kan? Jag hade suttit med ett leende på läpparna och gjort mitt bästa när jag hade fått chansen. Ungefär som Wayne Rooney gjorde förra året, säger Viasats expert Pontus Kåmark till TT.

Mest kritisk av alla är Graham Rutven på The Guardian.

"Det låter som att jag är i minoritet som tycker att det är dåliga nyheter för Manchester United att Zlatan har skrivit på ett nytt kontrakt", skriver Rutven.

"Jag tror att Mourinho kommer att växla mellan Zlatan och Lukaku, och det är precis det Lukaku inte behöver."

Samuel Luckhurst, skribent på Manchester Evening News, har varit kritisk mot Zlatans inverkan på Uniteds rörlighets i anfallsspelet.

"Det blir fascinerande att se hur Mourinho hanterar två anfallare med stora egon i Lukaku och Ibrahimovic", skriver Luckhurst.

Frilansjournalisten Liam Canning är mestadels positiv – men kan inte motstå ett tjuvnyp.

"Han slarvade bort en del målchanser, men han är en fantastisk spelare att ha i laget", skriver Canning.

Men det är också en hel del hausse kring Zlatans nya kontrakt. Tv-kanalen Sky Sports avbröt sina sändningar från den engelska landslagsuttagningen för att berätta att 35-åringen skrivit på ett nytt avtal.
