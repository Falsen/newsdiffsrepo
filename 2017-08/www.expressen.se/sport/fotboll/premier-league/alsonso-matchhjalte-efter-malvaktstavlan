Alonso matchhjälte
efter målvaktstavla
Noa Bachner

Förra årets ligaetta mot ligatvåa – och samma resultat som då: Chelsea som vinnare, Tottenham som näst bäst.

Trots stort spelövertag och många avslut mot mål för Tottenham, som bekantade sig med den engelska nationalarenan för första gången i ligaspel, blev det förlust med 2-1.

Spurs flytt från White Hart Lane, som rivs och medan en ny arena väntar på att se dagens ljus i norra London, har inneburit mycket prat om den förbannelse som tycktes drabba Spurs under förra årets Champions League-spel på Wembley.

Förbannelse eller inte: Här föll man direkt, igen.

Chelsea tog ledningen i första halvlek när Marcos Alonso skickade in en frispark i Hugo Lloris vänstra kryss, helt utom räckhåll för målvakten. Tottenham tog sedan över matchbilden allt mer och pressade tillbaka sitt motstånd rejält, och med tio minuter kvar såg det ut som om man hade tjänat ihop sin poäng.

En frispark från Christian Eriksen skarvades in i eget mål av inbytte Chelsea-anfallaren Michy Batshuayi – belgarens första bollkontakt – och allt prat om ett "Wembley-spöke" kändes plötsligt avlägset.

Men inte länge.

I en kontring med bara två minuter kvar att spela stormade Alonso fram igen. När ett slarvigt utkast från Hugo Lloris hamnade i händerna på Chelseas mittfält vandrade bollen till vänsterbacken som avslutade under den franske landslagsmålvakten. Den här gången var det inte otagbart.

2-1 till Chelsea, och bara ett par minuter kvar att spela.

Tottenham lyckades inte gräva fram en kvittering till, och nu kan Mauricio Pochettinos lag räkna med att pratet om spöken och förbannelser fortsätter ett tag till.

Resultatet gör att båda lagen nu står på tre poäng efter två matcher. I söndagens andra match besegrade Huddersfield Newcastle med 1-0 efter mål av mittfältaren Aaron Mooy.



Se fler höjdpunkter på Viasatsport.se och matcherna live eller 48 timmar i efterhand på Viaplay.se.
