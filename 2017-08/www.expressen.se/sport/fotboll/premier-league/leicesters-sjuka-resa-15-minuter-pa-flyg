Leicesters sjuka resa
– 15 minuter med flyg
Robin Lindgren

Manchester United har inlett Premier League på ett strålande sätt och de två inledande matcherna har båda slutat med 4-0 segrar där Romelu Lukaku, Henrik Mkhitaryan och Paul Pogba har visat storform.

Leicester City, ligamästarna från 15/16, har å sin sida inlett med en 4-3 förlust borta mot Arsenal och en 2-0 seger hemma mot Brighton.

I dag ställs de mot varandra i Premier Leagues tredje omgång, där Manchester United kommer att spela på sin hemmaarena Old Trafford.

En enkel bussresa på lite mer än en timma?

Nja. Så tänkte inte Leicester.

De beslutade sig nämligen att flyga privatjet till matchen.

På fredagskvällen landade de i Manchester, och totalt ska det ha tagit dem 15 minuter från Leicesters flygplats tills det att privatjetens hjul slog i asfalten i Manchester.

Det hör annars till vanligheten att Leicester tar sin privata buss till bortamatcher så nära stadens gränser, men så icke i går då laget ville maximera uppladdningen inför det tuffa bortamötet.

På 15 minuter hinner du slå numret till din lokala pizzabagare, lägga på telefonen och få en pizza i din hand, se ett halvt avsnitt av Solsidan eller spela en tredjedels halvlek av en fotbollsmatch.

Eller som Daily Mail beskriver flygresan:

"Kasper Schmeichel hann troligtvis lyssna på fyra låtar före planet landade igen efter att de lyft".

I dag åker Hammarby på bortamatch i Eskilstuna i allsvenskan, och från Stockholm till Eskilstuna är det 11,2 mil - lika långt avstånd som Leicester valde att flyga.
