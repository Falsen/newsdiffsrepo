Tisdag 22 augusti 2017
"Grät floder av sättet
de behandlade mig"
Carl-Fredrik Eriksson

2016 bad det brittiska fotbollsförbundet, FA, Eni Aluko att delta i en utvärdering av kulturen inom fotbollslandslaget.

Eni Aluko bestämde sig då för att berätta sanningen – i tron om att det var konfidentiellt.

I utvärderingen vittnade 30-åringen – med mer än 100 landskamper på sitt konto – om den diskriminering och rasism som hon utsatts för under sin tid i Englands fotbollslandslag.

FA inledde en utredning men intervjuade varken Aluko eller andra viktiga vittnen. Inga åtgärder vidtogs och i stället följde konsekvenser för landslagsspelaren.

Eni Aluko blev petad av förbundskaptenen och fotbollsförbundets antikorruptionsavdelning inledde en utredning om Alukos arbete som advokat vid sidan av fotbollskarriären.

Fotbollsstjärnan är övertygad om att det inte är en slump.

– Jag vet inte vad som händer härnäst, så illa har det blivit. Jag är inte den bästa sovaren i världen, men det är hemskt att tänka på vad folk gör. Det är helt fruktansvärt och allt grundar sig i det jag tog upp om rasdiskriminering, säger hon till The Guardian.

Eni Aluko berättar i intervjun om en händelse inför en match på Wembley där England ställdes mot Tyskland.

Familjer och släktingar till spelarna skulle närvara och stod uppsatta på en lista. Tillsammans med sin förbundskapten Mark Sampson studerade de listan och Eni Aluko berättade att hon hade släktingar från Nigeria som skulle komma på besök.

– Han sa: "Nigeria? Se till så att de inte tar med sig Ebola", säger Aluko.

Eni Aluko har spelat 102 landskamper, men har inte varit välkommen tillbaka efter utvärderingen kring kulturen inom FA. Fotbollsförbundet hävdar att petningen och utredningen om misstänka korruptionen inte har någonting att göra med hennes alarmerande utvärdering.

– Jag är stolt över mina 102 landskamper. Tyvärr så har hela min landslagskarriär surnat. Det folk inte har sett är det som hände före mina 100 landskamper, alltså när jag grät floder på grund av sättet de behandlade mig. Då tänkte jag: ”Det här är fruktansvärt, det är inte vad jag vill”, säger Eni Aluko.
