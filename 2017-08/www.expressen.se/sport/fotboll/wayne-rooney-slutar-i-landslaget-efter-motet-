Wayne Rooney slutar i
landslaget efter mötet
TT

"Det är ett tufft beslut som jag har diskuterat med min familj, min tränare i Everton och dem som står mig närmast", säger Rooney i en intervju på det engelska fotbollsförbundets hemsida.

"Att spela för England har alltid varit speciellt för mig. Det har varit ett privilegium varje gång jag har blivit utvald som spelare eller kapten och jag tackar alla som hjälpt mig."

Beslutet kommer bara några dagar efter det att Wayne Rooney gjort sitt andra mål på lika många matcher för sin nygamla klubb Everton i Premier League - och efter att ha hamnat längre ned i Manchester Uniteds hierarki har Rooney nu kommit in på ett bra sätt i Everton.

Rooney informerade i tisdags förbundskapten Gareth Southgate om sitt beslut sedan anfallsstjärnan fått veta att han var aktuell för truppen till VM-kvalmatcherna mot Malta och Slovakien.

Efter det valde Rooney alltså att gå ut med sitt beslut om att att lägga ned landslagskarriären, men den legendariska svenska tränaren Sven-Göran Eriksson menar att det är alldeles för tidigt.

Att han fortfarande har kvar mycket att ge.

– Det är väldigt synd. Han kan fortfarande spela i landslaget enligt mig. Det är synd att han inte kommer att spela nästa VM för England, säger han till The Mail och fortsätter:

– Om jag hade varit förbundskapten så hade jag försökt övertala honom att skjuta upp sitt beslut att lägga ned landslagskarriären till efter VM.

Rooney har gjort 53 mål på 119 landskamper.
