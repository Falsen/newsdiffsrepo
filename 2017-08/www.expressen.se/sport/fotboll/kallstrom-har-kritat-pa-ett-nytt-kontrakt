TV-kanalens besked:
Källström förlänger
Erik Södermark

Kim Källström är – som alla fotbollsintresserade vet – mittfältare i Djurgården.

Men han har även andra färdigheter.

När han inte trillat boll har han synts i Eurosports tv-sändningar – som expert.

Under måndagen kom beskedet att han skrivit på ett nytt kontrakt med tv-kanalen.

– Det har känts helt rätt med Eurosport från första början och jag är taggad inför framtiden. Hela gänget som arbetar med sändningarna har varit väldigt hjälpsamma och jag har lärt mig otroligt mycket av alla. Det ska bli kul att fortsätta tre år till! säger Kim Källström i ett pressmeddelande.

Det nya kontraktet gäller alltså tills år 2020 och han kommer närmast att synas i rutan då Sveriges herrlandslag spelar bortamatch mot Bulgarien den 31 augusti.

Kanalen menar att han gjort stor succé i rollen som expert:

– Kim är kunnig, tydlig och väldigt ambitiös. Han har gjort supersuccé som expert och blivit en tittarfavorit säger Emir Osmanbegovic, sportchef på Eurosport och Discovery Networks Sweden.

– Vi ser verkligen fram emot att bygga vidare på vårt samarbete och utveckla expertrollen ännu mer tillsammans med Kim, fortsätter han.
