Svensken mot Englandsdebut
Daniel Kristoffersson

Det var för fyra år sedan som Khaled Abdo lämnade division II-klubben Lerje/Angered för att skriva på för Aston Villa , där han blev ungdomsproffs.

Klubben låg då i Premier League men åkte för några säsonger sedan ur den högsta serien och håller numera till i The Championship.

Men med meriterade nyförvärv som bland annat John Terry vill klubben, med Steve Bruce som tränare, ta steget upp i Premier League igen.

Och i kväll kan Abdo få göra sin debut för Birmingham-klubben.

Mittfältaren finns med på bänken när laget möter Wigan hemma i Ligacupen.

- Det känns bra att få chansen och jag hoppas så klart att jag får göra min debut på måndag. Jag har kämpat hårt för det här och det är bra att man får se att all träning ger resultat. Det handlar om att bara fortsätta att jobba hårt, säger han.

Hur ser målsättningen ut för egen del?

- Jag hoppas så klart få vara med och bidra så mycket som möjligt och fortsätta att utvecklas och få chansen att spela matcher. Sedan har klubben en uttalad målsättning att vi ska tillbaka till Premier League.

- Konkurrensen är stenhård och The Championship är en mycket tuffare liga än vad många tror.

Det är en ny årskull i U21-landslaget som Roland Nilsson nu har tagit över. Hur går dina tankar kring det?

-  Självklart är det något man siktar på. Det är tuff konkurrens så klart men är man med och spelar här regelbundet hoppas man så klart på ett samtal.

Aston Villa förlorade första matchen i The Championship mot Reading men laget studsade tillbaka och vann senast med 4-2 mot Norwich. I 4-2-segern stod irländska mittfältaren Connor Hourihane för ett hattrick.
