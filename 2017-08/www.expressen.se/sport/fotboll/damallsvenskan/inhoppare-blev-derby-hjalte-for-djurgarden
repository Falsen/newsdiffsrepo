Inhoppare blev derby-
hjälte för Djurgården
TT

På måndagen togs Johanna Rytting Kaneryd ut som en av flera debutanter i Peter Gerhardssons nya landslagsbygge. Två dagar senare var 20-åringen tillbaka i en mer van roll, som ett löpvilligt nav på Djurgårdens mittfält i derbyt mot Hammarby.

Men varken Rytting Kaneryd eller Djurgården hade en av sina allra skarpaste kvällar inför 2 074 åskådare hemma på Stockholms stadion. Blåränderna dominerade visserligen redan från start och skapade ett gäng halvchanser, men spelet var stundtals ganska hafsigt.

I 63:e minuten var ställningen fortfarande 0–0 och Djurgårdens tränare Joel Riddez bytte in Hanna Lundqvist. Bara sju minuter senare gav det resultat. Mia Jalkeruds passning från högerkanten hittade Lundqvist, som iskallt placerade in Djurgårdens ledningsmål. Det var den 26-åriga anfallarens andra mål i damallsvenskan i år.

Djurgården har nu vunnit säsongens båda derbyn och även tabelläget indikerar att "järnkaminerna" är bäst i stan. Laget ligger fyra på 22 poäng, tio före Hammarby som ligger precis ovanför nedflyttningsstrecket.
