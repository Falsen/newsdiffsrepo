Zlatans hemliga gåva –
efter TV4-inspelningen
Sebastian Mattsson

Inspirationen till kampanjen #GeBortTillSport fick Ida Björnstad från sin barndom. När hon var ung och lovande skidåkare hade hennes familj inte råd med den nödvändiga utrustningen. Det plågsamma minnet väckte en revanschlust hos Björnstad, som i kampanjen reser runt till olika svenska städer och samlar in sportutrustning till barn och ungdomar som själva inte har råd.

Den 10 september sänder TV4 direkt från en av insamlingsplatserna, Hagaparken i Stockholm, där Idrottens dag samtidigt äger rum.

– Det här är världens bästa koncept. Alla ska få möjlighet att idrotta, säger Björnstad.

– Det handlar inte bara om idrotten som klassfråga, det handlar också om hållbarhet, folkhälsa, gemenskap. Idrotten är ett enormt bra sätt för att träffa nya människor. Den kan också bidra till integrationen. Det här året har vi breddat oss lite. Pengarna som vi får in kommer att gå till ekonomiskt utsatta ungdomar som vill idrotta, men vi vill också visa på vilka funktioner som idrotten fyller i samhället.

Flera tunga idrottsprofiler som Charlotte Kalla, Sarah Sjöström, Börje Salming och Peder Fredricson har skänkt sin gamla idrottsutrustning till Björnstads kampanj.

– I morgon ska jag möta upp Peter Forsberg och få prylar av honom. Jag gissar på att det blir nåt riktigt bra. Och vi kommer också erbjuda en NHL-resa där man får träffa stjärnspelare. Laget som vann VM har skänkt grejer, TV4-profiler som Peter Jihde och Anna Brolin också. Jag ska träffa Sarah Sjöström i dag, säger hon.

Även Zlatan Ibrahimovic har bidragit.

– Vi har en signerad Manchester United-tröja från honom, säger Björnstad.

– Det är kul att ha med honom på tåget. Det var mycket tack vare Jenny Alversjö på Nyhetsmorgon som vi fick den, när hon intervjuade honom. Det är vi väldigt glada över. Vi försöker hålla det lite hemligt, så jag vet inte hur mycket jag ska säga.
