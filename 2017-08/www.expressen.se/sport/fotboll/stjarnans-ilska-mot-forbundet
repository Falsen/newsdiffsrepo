Stjärnans ilska
mot förbundet
Jonathan Larsson

Det var i tisdags som beskedet kom om att Ada Hegerberg, 22, nobbar norska landslaget efter meningsskiljaktigheter.

Under intervjun med norska VG lägger den norska stjärnforwarden Ada Hegerberg, till vardags i franska Lyon, inte silkesvantarna emellan.

I intervjun med tidningen motiverar hon sitt beslut att lägga av - och riktar frätande kritik mot sitt eget förbund.

– Det finns inte plats för mig där just nu. Så enkelt är det. Jag har i alla fall gjort mitt för att påpeka det jag inte tycker varit bra nog, men jag menar att norska förbundet har en jäkla lång väg att gå, säger Ada Hegerberg.

Ada Hegerberg berättar att det inte varit ett lätt beslut att tacka nej till spel för Norge.

– Jag har varit inne i en liten sorgeperiod på vägen fram till det här beslutet. Det har varit knalltufft, jag har varit väldigt stolt över att spela för landslaget, säger hon till VG.

VG frågar också vad som krävs för att hon ska dra på sig den norska landslagströjan igen.

– Jag har lagt fram några punkter till ledningen som jag tycker de bör förbättra, så får vi se efter det. Men just nu ser jag inte att det ska ske till en förändring, säger hon.

Norge, som tränas av svenske Martin Sjögren, får sin beskärda del av kritiken.

Ada Hegerberg ifrågasätter starkt hur beslutet kommunicerades ut.

– När jag får höra kommentarerna från Martin Sjögren och Nils Johan Semb (chef på Norska fotbollförbundet) om att de är ledsna över mitt beslut så tänker jag bara att det är härskarteknik från deras sida. De försöker framställa mig som en slags syndabock som sviker laget, men de klarar samtidigt inte av att rannsaka sig själva och se vad som behöver förbättras, säger Ada Hegerberg.
