Chelsea jagar en ny
nödlösning för Costa
Petter Landén

Relationen mellan Diego Costa och Chelsea är usel. Costa har inte varit alls med laget sedan säsongen drog i gång och till och med sagt att han behandlats som en kriminell av tränaren Antonio Conte.

Trots det är han inte såld än.

Men enligt Daily Mail är det nu nära. Klubbarna ska ha nått en kompromiss där Costas förra klubb, Atletico Madrid betalar 400 miljoner kronor nu plus ytterligare 100 miljoner kronor senare.

Då återstår endast ett problem. Atletico Madrid får inte värva spelare förrän den 1 januari nästa år och därför måste någon annan ta Costa under hösten - om han ska få någon speltid alls.

Enligt Daily Mail så är bland andra Everton och Las Palmas intresserade. Chelsea och Atletico jobbar nu för att få till en lösning på det här dilemmat innan transferfönstret stänger under natten mot fredag.
