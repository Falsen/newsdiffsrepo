Mystiska tweeten
som han tog bort
Anel Avdic

AC Milan har varit väldigt aktiva under sommarfönstret. Eller vad sägs om värvningar som Leonardo Bonucci, Nikola Kalinic, Hasan Calhanoglu, Ricardo Rodriguez och André Silva?

Milano-klubben har dessutom jagat Borussia Dortmunds anfallare Pierre-Emerick Aubameyang som har haft ett förflutet i Milan under sina ungdomsår. Rapporterna om Milans intresse för anfallaren har dock svalnat under de senaste veckorna då Milan i stället gjorde klart för Kalinic som lämnade Fiorentina.

Men under tisdagskvällen dök en mystisk tweet upp från Aubameyang. När klockan hade tickat upp på 19.56 skickade anfallaren ut följande inlägg på Twitter: "Jag kommer hem" med en italiensk flagga. Tweeten samlade på sig hela 3,166 retweets och 5,046 gillamarkeringar innan han raderade tweeten efter bara några minuter.

Flera Twitter-användare började omedelbart spekulera ifall det var en hint från anfallarens sida om att han kan vara på väg till Milan, som han kopplats samman med under sommaren. Frågan är om anfallaren bara trollar, eller om han i själva verket är på väg att lämna Dortmund för Italien? Den som lever får se.
