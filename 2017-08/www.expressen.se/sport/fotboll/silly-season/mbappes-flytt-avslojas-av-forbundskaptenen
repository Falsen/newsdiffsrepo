Flytten avslöjas av
förbundskaptenen
Petter Landén

Neymars övergång från Barcelona till PSG till ett värde av 2,2 miljarder kronor är sommarens största övergång. Men den är snart inte lika överlägsen etta som man skulle kunna tro.

För trots den enorma investeringen är det superrika franska huvudstadslaget inte klara med sommarshoppingen. Det har länge spekulerats i att PSG vill knyta till sig Kylian Mbappé, 18-åringen som tog hela fotbollsvärlden med storm med Monaco den gångna säsongen.

De har fått hård konkurrens av bland andra Real Madrid och Manchester City - men ser nu ut att ha vunnit kampen.

Först kom ESPN med uppgifter om att affären var i hamn. Källor i såväl Monaco som PSG sa till sajten att en övergång var nära förestående och att PSG skulle betala 1,7 miljarder för den unga anfallaren.

Nu verkar allt vara klart. På en pressträff inför de stundande VM-kvalmatcherna så bekräftar den franska förbundskaptenen Didier Deschamps att Mbappé byter klubb.

– Han byter klubb men stannar i Ligue 1. Framtiden får utvisa om han tog rätt beslut, säger han.
