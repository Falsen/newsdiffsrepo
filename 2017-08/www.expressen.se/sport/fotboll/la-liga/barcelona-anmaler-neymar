FC Barcelona stämmer
Neymar på 89 miljoner
Carl-Fredrik Eriksson

I somras lämnade Neymar Barcelona för fortsatt spel i PSG.

Övergången slog ner som en bomb i fotbollsvärlden med tanke på att summan landade på häpnadsväckande 2,2 miljarder kronor.

La Liga försökte först stoppa övergången till den franska ligan, men till slut gick den i hamn.

Men sista ordet i affären är inte sagt.

Marca rapporterar nu att Barcelona har anmält deras tidigare arbetstagare till det spanska fotbollsförbundet.

Den katalanska klubben menar att Neymar gjort sig skyldig till kontraktsbrott och nu krävs han på cirka 89 miljoner kronor.

Barcelona kräver att 25-åringen betalar tillbaka den lojalitetsbonus han fick från sin tidigare klubb – plus en ränta på 10 procent.

Skulle brassen vägra betala kan hans nya klubb PSG tvingas stå för kostnaden, skriver den spanska tidningen.

Enligt Marca vidtar Barcelona dessa åtgärder för att "främja sina egna intressen" och det faktum att det handlade om en "ensidig uppsägning av kontraktet".

Neymar fick i helgen bästa möjliga start på PSG-karriären framför sin nya hemmapublik.

I den tredje ligaomgången stod brassen för två vackra mål och två assist när PSG krossade Toulouse med 6-2.

Därmed har laget fått bästa möjliga start på den nya säsongen med tre segrar på lika många matcher.

I nästa omgång – som inleds på fredag – ställs den franska huvudstadsklubben mot Saint-Etienne på hemmaplan.
