Zlatan-kopian på
lyxjakten avslöjad
Sebastian Mattsson

Zlatan Ibrahimovic har lagt ut flera bilder på sista tiden där han tillbringar tid på en lyxbåt. Och en av bilderna har blivit extra omtalade – speciellt i den brittiska pressen.

När The Sun fick se att Ibrahimovic fått sällskap av en annan man med liknande hårlängd och skäggväxt talade de om en mystisk "Zlatan-kopia".

"Det är en lookalike med atletisk kropp, långt hår och tatueringar", skrev The Sun.

"En dubbelgångare."

Men mannen på bilden är ingen annan än Rickard Richt, son till Lars Richt, landslagschef och nära vän med Zlatan.

– Det är inte min sak att uttala mig om. Han är myndig och tar sina egna beslut, säger Lars Richt om sonen.

Men det är ingen hemlighet att ni känner varandra, du och Zlatan?

– Vi känner varandra.

Hur går rehabiliteringen?

– Det går ganska bra. Men så mycket har jag inte kontakt med honom.

När hade ni kontakt senast?

– Det var inte så längesen. Rehabiliteringen går som det ska, men vad det innebär vet inte jag. Det vet jag inte om han vet själv.

Enligt uppgifter till Aftonbladet har Rickard Richt, som tidigare arbetat på kändiskrögaren Mathias Dahlgrens restaurang Matbarenan, anlitats som personlig kock åt Ibrahimovic.

Lars Richts vänskap med Ibrahimovic är ingen hemlighet. Under Zlatans tid i landslaget var det Richt som skötte all kontakt med världsstjärnan.

– Jag har blivit något av hans beskyddare. Det är inget konstigt med det. Men jag ser ju hur andra reagerar, alltid och överallt. Samtidigt förstår inte människor hur påpassad han är, ständigt och jämnt. Han kan inte gå nånstans utan att någon har en önskan. En bild, en autograf eller några ord, sa Richt till Idrottens affärer 2013.
