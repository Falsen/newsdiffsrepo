SVT-profilens familj
är på plats i Houston
Petter Landén

Stormen Harvey har redan orsakat flera dödsfall i Texas och tiotusentals människor har tvingats lämna sina hem. Regnfallet väntas fortsätta i flera dagar, trots att det redan slagit rekord. Aldrig tidigare har det regnat så kraftigt någonstans i USA, enligt National Weather Service.

Daniel Nannskog, känd från SVT:s fotbollssändningar berättar nu på Facebook att delar av hans familj befinner sig i Houston, en av städerna som drabbats värst av orkanens framfart.

"Har farsan och familj i Houston, känns ju så där just nu. De har klarat sig okej från katastrofen hittills. Ruggigt läskigt när naturens krafter slår till. Kämpa Houston", skriver han på Facebook.

SportExpressen har varit i kontakt med Nannskog som inte önskar kommentera saken ytterligare.

Till följd av förödelsen reste president Donald Trump till Texas på tisdagen för att visa sitt stöd och följa räddningsarbetet på plats.

– Det är min ära, det här är en väldigt speciell plats och en speciell delstat. Senator Cruz och senator Cornyn, tack så mycket för att ni är här. Vi uppskattar det, det var svårt för er att ta er hit, ni var fast på olika platser. Men vi uppskattar att ni är här, sa han på en presskonferens.

Vidare tackade presidenten sin stab och sina råd i Texas, och de som arbetar med orkanen Harvey.

– Ni gör ett fantastiskt jobb, tack så mycket. Min personal har berättat för mig hur bra ni har varit, att ni jobbar ihop, det är ett riktigt team. Vi vill göra det bättre än någonsin förr, vi vill se tillbaka på det om fem år, tio år, och säga att "det är så här det ska göras".
