Zlatans hemliga konto avslöjat
Petter Landén

Zlatan Ibrahimovic har ett stort Instagramkonto under sitt eget namn, "iamzlatanibrahimovic". På det kontot har anfallaren den senaste tiden delat med sig semesterbilder, sitt nya mobilspel och sin rehabträning till sina 27 miljoner följare.

Men det är inte Zlatans enda Instagramkonto.

I måndagens "Breaking News" på Kanal 5 påstår duon Filip Hammar och Fredrik Wikingsson att Zlatan har ett privat och hemligt Instagramkonto under namnet: "Leif Kihl". Det är ett låst konto med noll publicerade bilder. Men kontot följer 116 personer och följs av blott 22 stycken.

– Vår teori är att bakom namnet Leif Kihl gömmer sig Zlatan Ibrahimovic, säger Filip Hammar.

– Leif Kihl är Zlatans hemliga konto där han kan skicka skojiga kommentarer till sina vänner. Det råder inga tvivel i våra ögon, fyller Fredrik Wikingsson i.

Bland de som följer kontot återfinns Zlatans vän, piloten John Amatiello, den förre PSG-spelaren Zoumana Camara och den svenska landslagsmannen Jimmy Durmaz.

Kontot "Leif Kihl" har dessutom varit inne och kommenterat på Alexander Östlunds, den förre landslagsspelaren och Zlatans nära vän, Instagram vid flera tillfällen.

På den här bilden frågar "Leif Kihl" om det är "dyrt o hyra solstol?".

Och på Östlunds semesterbild från Panama frågar "Leif Kihl": "Vem fan håller på med Yoga?"



Enligt Wikingsson och Hammar så hette Olof Mellbergs fru Kihl som ogift. Programledarduon har sökt både Leif Kihl och Zlatan.
