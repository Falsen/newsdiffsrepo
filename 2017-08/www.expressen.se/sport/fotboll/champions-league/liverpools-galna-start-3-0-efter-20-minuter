Liverpool klart för
CL – efter målfest
Mattias Tengblad

Liverpool vann med vann med 2-1 i Tyskland förra veckan.

Hemma på Anfield tog det 20 minuter att trumfa den bedriften.

Det började med att Emre Can satte 1-0 redan i den tionde minuten – till tränaren Jürgen Klopps vilda glädje. Åtta minuter senare var det dags igen.

Målskytt den här gången: Mohamed Salah.

Men det stannade inte där.

I den 20:e minuten häll sig Emre Can framme igen och placerade in 3-0 till hemmalaget.

– Det är så vackert. Ett riktigt vackert fotbollsmål, säger experten Bojan Djordjic i Viasats sändning.

I det läget var Hoffenheim tvunget att göra fyra mål för att ta sig vidare till Champions Leagues gruppspel. Och det första reduceringsmålet skulle komma ganska omgående då Mark Uth fick in 3-1 bakom Liverpools målvakt Simon Mignolet.

3-1 stod sig halvleken ut, men Liverpool skulle fortsätta med sin målpropaganda i den andra då Roberto Firmino prickade in 4-1 till hemmalaget efter en dryg timmes spel.

Tyskarna fick in ytterligare ett reduceringsmål i slutet, men det var aldrig nära. Liverpool vann till slut med 4-2 och är klart för Champions Leagues gruppspel.

– Champions League-kvällar på Anfield är alltid magiska. Den här klubben hör hemma här, säger Bojan Djordjic.

Liverpools Jordan Henderson är inne på samma spår.

– En fantastisk kväll, inte bara för oss i laget, också för alla fans. Det är här vi hör hemma. I Champions League, säger han efter matchen.

Lagkamraten Emre Can, som sånär fick göra ett hattrick:

– Vi förtjänade att vinna. De första 30 minuterna var riktigt bra. Sen tappade vi lite, för att sen komma tillbaka starka igen.
