PL-ikonen blir expert
i Viasats CL-program
Sebastian Mattsson

Jamie Carragher är ett aktat namn för alla Premier League-fans. Han spelade i Liverpool mellan 1997 och 2013 – med Champions League-segern 2005 som självklar höjdpunkt.

Efter karriären har Carragher arbetat som tv-expert i brittisk tv. Nu kommer även svenska tittare att få ta del av hans analyser. Carragher har skrivit på för att medverka som expert i Viasats Champions League-sändningar.

– Skandinavien har alltid varit mycket speciellt, både för mig och Liverpool FC. Supportgruppen där är otrolig och jag är glad över möjligheten att få arbeta som expert för MTG Sport i Skandinavien.

– MTG:s långa erfarenhet och kunnande i att bevaka internationell fotboll på högsta nivå, kombinerat med min egen entusiasm och erfarenhet gör detta till ett perfekt partnerskap.

MTG:s sportchef Per Nunstedt är nöjd med värvningen.

– Jamie Carragher är en av Europas populäraste experter. Hans direkta och öppna sätt att diskutera fotboll engagerar verkligen, och det ska bli kul att han nu fortsätter i samma anda som Champions League-expert i vårt gäng, säger MTG:s sportchef Per Nunstedt och fortsätter:

– I avdelning klubbikoner så har Jamie Carragher en liknande status som Ryan Giggs i Manchester United eller Tony Adams i Arsenal, efter sina år i Liverpool. Givetvis har han superkoll på den engelska fotbollen efter 16 år i Premier League, men kom också ihåg att han var med och lyfte Champions League-bucklan i Liverpools magiska final mot Milan 2005.
