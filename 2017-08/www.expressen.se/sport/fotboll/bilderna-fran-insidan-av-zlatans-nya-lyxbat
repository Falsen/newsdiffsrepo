Bilderna från insidan
av Zlatans nya lyxbåt
Sebastian Mattsson

Det var den italienska nyhetsbyrån ANSA som under gårdagen rapporterade att Zlatan Ibrahimovic med familj varit i Ferrettis varv i La Spezia på den italienska rivieran.

Han var där för att titta på den splitternya lyxyachten "Riva 100 Corsaro". Och nu har Ferretti själva publicerat bilder från Zlatans besök.

Ferretti har dessutom själva länkat till en text om just Riva 100 Corsaro, alltså samma båt som Zlatan uppgetts ha köpt.

Lyxyachten är 29 meter lång och har också en toppfart på 27,5 knop. Den är bland annat utrustad med en stor matsal, cocktailbar och ett innovativt garage som viker ut sig för att skapa en strandklubb på vattennivå. Den har också en mastersvit med dubbelsäng och privat lounge, med inbyggt ljud- och karaokesystem.

SportExpressen var i går kontakt med Lars-Åke Redéen, chefredaktör på tidningen Båtliv. Han kunde vittna om lyxen som vänta för Zlatans del.

– Jag var ute och provkörde en Riva 80 och den kostade 60 miljoner. Så att den här kan nog kosta mellan 100 och 200 miljoner kronor. Det är inga dåliga grejer, men man betalar rätt mycket för varumärket också. Det är superrika araber och kineser som köper det här i första hand. Det är det finaste och det kostar väldigt mycket. När du tror att du har räknat väldigt högt så dubblar du det. En typisk båt för Zlatan, det är bra det, säger han.
