Osannolika gänget
bakom kämparna
Anne-Sofie Näslund

Det är tisdag och fyra dagar till ”århundradets boxningsmatch”. Den obesegrade Floyd Mayweather, 40, och MMA-mästaren Conor McGregor, 29, har precis anlänt till Las Vegas för att presenteras på en scen utanför T-Mobile Arena.

Mayweather är först ut och lovar att avgöra matchen i förtid, på knockout.

– Om ni ska satsa pengar, satsa på att matchen inte kommer gå hela vägen, säger han till fansen.

När han ska av scenen krockar han och teamet nästan med McGregors gäng. För en kort stund ser det ut som att de tänker göra upp där och då. Men deras team går emellan – till McGregors påstådda förtret.

– Han kan inte röra sig utan att vara omringad av sina åsnor. Det är vad jag kallar dem: fullständiga åsnor. Men i ringen kommer han att vara själv, säger McGregor.

Sanningen är att ingen av dem går många meter utan sitt crew.

Men vilka är de egentligen – de som utgör det välsmorda maskineriet bakom Mayweather respektive McGregor?

På MGM Casino möter jag George Durham eller Horseman som han kallar sig. I keps från Mayweathers ”The Money Team”, matchande linne och tungt bling runt halsen. Han räcker över ett visitkort i rosa och svart men orden ”Girl candy dance store” och fyra strippande kvinnor.

– Min businesspartner Tony tillhör Mayweathers managerteam, det är så jag lärt känna honom, förklarar han.

På lördag tillhör han de lyckliga som slipper betala tusentals dollar för en åtråvärd biljett och i stället kan gå in bakvägen.

– Jag är del av familjen. Inte bara entouraget. De är säkert 100-200 personer. Vi är närmare, säger han.

Han beskriver Mayweather som en bra person.

– Han har sin högljudda stil, men egentligen står han med fötterna på jorden.

Det är något som svenska Badou Jack också beskriver. Han tillhör Mayweathers The Money Team och inför Badou Jacks titelmatch på lördag har Mayweather ringt, messat och kommit med råd. Badou Jack förklarar att det finns sidor hos Mayweather som bara de närmsta verkar få se. Till exempel att Mayweather – känd för sin extremt slösiga livsstil  – ger ”väldig mycket” pengar" till välgörenhet och inför varje terminstart hjälper fattiga elever med skolmaterial.

– Det är inget han pratar om offentligt, säger Jack Badou.

George Durham tror att Mayweather kommer vinna i tredje ronden och har satsat 10 000 dollar på just den utgången. Det kommer ge mig 7 500 dollar, säger han självsäkert.

– Vi i familjen, vännerna och hans team ser på honom som ”The Champ”. Han kan aldrig bli slagen, inte i en boxningsring. Omöjligt.

I Wayweathers ringhörna står också – bokstavligt talat – hans pappa. Mayweather tog tillbaka Floyd Mayweather Senior som tränare för första gången på 13 år 2013 och det var han som tränade Mayweather till den kända segern över Manny Pacquiao.

En annan viktig spelare är Leonard Ellerbe, vd för Mayweather Promotion, som brukar beskrivas som strategen när det kommer till att maxa uppmärksamheten kring matcherna. Men den stora hjärnan bakom Mayweathers framgång – åtminstone om vi pratar pengar – är Al Haymon. Den mystiska rådgivaren och promotorn som aldrig ställer upp på några intervjuer och knappt syns till trots att han har ett 100-tal boxare i sitt stall. Mayweather har skämtsamt kallat honom ”Spöket”.

När Mayweather på en presskonferens 2015 bekräftade att matchen mot Manny Pacquiao skulle bli av tackade han en rad personer som alla satt i lokalen. Och så Haymon – som vanligt någonstans i kulisserna.

– Al Haymon, sa han. Vilken otrolig kille. Vore det inte för Al Haymon hade jag inte varit här i dag.

Enligt Daily Mail läste Haymon ekonomi på Harvard och jobbade som musikpromotor åt artister som MC Hammer, Whitney Houston och Mary J Blige lilksom komikern Eddie Murphy innan han gick över till boxningsvärlden. 1991 satte han upp 500 shower och drog in 60 miljoner dollar på sina artister.

– Jag och Al Haymon slog våra påsar ihop eftersom han inte bara såg en fighter, utan också en väldigt välartikulerad och smart person – både i och utanför ringen, sa Mayweather nyligen under en presskonferens.

– Jag hade tjänat bra innan Al Haymon också en men när vi träffades gjorde vi en plan och sen föll saker på plats.

Enligt sajten Boxingscene tecknar Haymon ett avtal eller ett "Exclusive Advisory Agreement" med boxarna som ger hans företag exklusiva rättigheter till deras karriär. I gengäld är Haymon skyldig att "göra sitt bästa för att säkra lönande boxningsmatcher för boxaren" och fungera som rådgivare. För besväret tar Haymon ut cirka 10-15 procent, vilket är mindre än standard. Otroligt nog växte Al Haymon upp i Cleveland och gick på samma skola som den legendariska boxningspromotorn Don King.

Även McGregor har några mäktiga namn bakom sig han. Men i jämförelse är hans entourage relativt litet. Enligt New York Post består innersta kretsen av hans tränare, hans manager, några få vänner, en fotograf och livvakter.

Utöver dem finns ett gäng som alltid håller honom om ryggen. UFC-bossen Dana White försvarar sin stjärna i varenda intervju. Han förnekar bestämt att McGregors personliga varumärke och sporten kommer ta stryk när McGregor med största sannolikhet förlorar på lördag – och lyfter hans chanser.

– Du uppnår aldrig något stort utan att ta risker, säger han till New York Post. Och ingen tar mer risker än Conor McGregor och ingen hanterar press bättre än Conor McGregor. Han lever på pressen, det är då han skiner som starkast. Det är då han är som bäst.

Dana White var också den som spred filmen som påstås visa hur McGregor golvar den pensionerade boxaren Paulie Malignaggi som togs in som tränare. Filmen ledde till bråk och Malignaggi slutade.

Även fansen brukar framhållas som en grundsten. Under promotionsturnéns stopp i Toronto hade irländaren så många fans på plats att till och med Mayweathers vd Leonard Ellerbe var imponerad.

– Du har en hel armé där ute, hörs Ellerbe säga till McGregor i en video inspelad backstage.

Men den som verkligen håller styr på irländarens sida är Conor McGregors fru Dee Devlin.

– Dee är den tysta kraften bakom Conor, Han har fullständig respekt för henne, säger McGregors vän och skräddare David Heil till New York Post.

McGregor själv säger i en intervju till Irish Mirror:

– Hade det inte varit för henne hade jag inte varit här i dag.

Dana White berättar att McGregor inte är sig själv när han varit ifrån Dee Devlin för länge.

– Han känns mer bekväm och normal när hon är där. Han säger typ ”jag behöver henne”, säger White.

Dee Devlin som födde parets son Conor Jr. i maj har funnits vid sin man sida långt innan han blev berömd och amerikanska tidningar har jämfört deras kärlekshistoria med Adrian och Rocky i Rocky-filmerna. Paret träffades på en nattklubb i Dublin 2008 när hon var 19 och han 20. McCregor hade precis sagt upp sig från sitt jobb som rörmokare för att satsa på MMA men levde i praktiken på socialbidrag – och Dee Devlins sekreterarlön.

Nu är han god för mellan 25 och 35 miljoner dollar, enligt Forbes beräkningar.

– Hon jobbar inte mer, jag har anställt henne i företaget. Hon är den som samlar in checkarna, säger McGregor till sajten MMFighting.

Hon beskrivs som den som får allt att rulla. Den som lagar mat åt teamet, kör McGregor till träningen, packar hans träningsväska, ser till att han är i tid – och skriver peppande meddelanden på hans vattenflaska.

– Hon är bossen, säger Heil.
