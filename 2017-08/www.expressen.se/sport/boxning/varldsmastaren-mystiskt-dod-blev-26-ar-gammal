Världsmästaren mystiskt död - blev 26 år gammal
Petter Landén

I maj i år så besegrade fransyskan Angélique Duchemin Ericka Rousseau och tog hem det vakanta WBF-bältet i fjädervikt.

Men på tisdagsmorgonen dog Duchemin. Enligt L'Equipe kände hon obehag under ett träningspass på måndagskvällen och kollapsade i träningshallen.

Det utfördes hjärt- och lungräddning på plats innan Duchemin fördes akut till sjukhus i staden Perpignan. Men hennes liv gick inte att rädda.

Hon blev endast 26 år gammal.

Det råder oklarheter om vad orsaken till dödsfallet är. Enligt RMC Sport så drabbades Duchemin av en hjärtattack medan L'Equipe uppger att hon dog till följd av lungemboli.

Enligt L'Equipe så kommer Duchemins kropp att obduceras i Montpellier någon gång under de kommande dagarna för att få svar på frågan.

Duchemin sörjs nu i boxningsvärlden.

Hennes landsmaninna Estelle Mossely, som tog hem guld i lättvikt vid OS i Rio 2016, delar med sig av sin sorg på Twitter.

"Det är med sorg jag läser om Angélique Duchemins död. Vi gjorde debut tillsammans. Så ung... mina kondoleanser till hennes familj", skriver hon.

Även lokalpolitikern Carole Delga har sorg.

"Det är väldigt sorgligt att höra att Angélique Duchemin är död. Mina kondoleanser till hennes familj samt nära och kära", skriver hon på Twitter.
