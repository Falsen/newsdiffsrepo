Viasats hot: Så ska
nya fusket stoppas
Sebastian Mattsson

Under natten mellan lördagen den 26 augusti och söndagen den 27 är det dags för den obesegrade boxningsstjärnan Floyd Mayweather att möta UFC-mästaren Conor McGregor, i vad som väntas bli den största kampsportsmatchen någonsin. Miljoner, kanske till och med miljarder tittare väntas bänka sig framför tv-apparater och datorskärmar världen över.

Viasat äger rättigheterna till supermatchen, som kostar 499 kronor att kolla på för de svenska tittarna. Men med största sannolikhet kommer mötet även att gå att hitta på nätet via olagliga alternativ, så kallade "fulstreamar".

I Norge har Viasat hotat att rapportera användare som sänder matchen illegalt på nätet, vilket VG rapporterat om. Och Max Andersson, kommunikationschef för Viaplay Sport, berättar att man har en liknande angreppsplan i Sverige.

– Vi har ett internationellt samarbete med IMG, som vi har köpt rättigheterna av. Det finns en instans som jobbar med fulstreamsajterna. Man jobbar hela världen för att se till att de inte kommer ut, fulstreamarna, säger Andersson.

– Det är en sak vi tittar på kontinuerligt, även med våra Champions League- och Premier League-rättigheter. Där har vi lagt mycket resurser de senaste åren för att inte några av Viaplay-strömmarna går ut till en tredje part. Det kan man stoppa med krypteringsnycklar och andra metoder som motverkar det.

Per Nunstedt, vice president på MTG Sport Sverige:

– Det är en förutsättning för hela matchen och finansieringsmodellen, att folk betalar. Det är enorma summor som krävs för att få till det här, inte minst för att betala boxarna. Och vi vet att det finns en publik som är redo att betala 499 kronor för det här. Det såg vi när vi körde pay-per-view-lösning på Mayweathers match mot Manny Pacquiao.

Matchen mellan Floyd Mayweather och Conor McGregor startar klockan 06.00 svensk tid. Sändningarna i Viaplay kommer att börja 01.00 med underkorten.

SE MATCHEN HÄR!
