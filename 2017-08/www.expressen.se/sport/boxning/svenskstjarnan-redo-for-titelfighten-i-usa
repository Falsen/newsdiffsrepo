Svenskstjärnan redo
för titelfighten i USA
Anne-Sofie Näslund

På lördag debuterar stockholmaren Badou Jack i lätt tungvikt – i en titelmatch som kan göra honom historisk som första svenska världsmästare i två viktklasser.

Sedan världsmästartiteln 2015 har han gått upp en viktklass till lätt tungvikt – med en maxgräns på 175 pounds (79,3 kilo).

I natt svensk tid var det dags för invägning och svensken i kalsonger och strumpor vägdes in på 174,5 pounds. Det vill säga 79,15 kilo – med exakt 1,5 hekto till godo.

I torsdags sa Badou Jack att den nya vikten passar honom mycket bättre.

– Jag är i perfekt form, bästa någonsin. Jag är mycket starkare, mer uthållig. Jag känner mig så mycket bättre på 175 (79,3 kilo) än på 168. Det här är naturligare för mig, säger han.

Hans motståndare, den nuvarande världsmästaren britten Nathan Cleverly vägdes in på 174,25. De både möttes en kort stund på scenen i den fullsatta arenan. De ställde upp för fotograferna för en klassisk duellbild, fortfarande i bar överkropp, och stirrade varandra i ögonen en lång stund innan Nathan Cleverly såg ut att säga något som fick båda att flina.

Badou Jack och Nathan Cleverly möts i en av de sista underkortsmatcherna innan den hajpade superfajten mellan den obesegrade boxningsstjärnan Mayweather och den irländska MMA-mästaren Conor McGregor.
