Utspelet – inför
nya superfajten
Robin Lindgren

Det kommer att bli en boxningsmatch av sällan skådat slag.

När Conor McGregor lämnar oktagonen och MMA-sporten en kväll för att hoppa in i boxningsringen och ställas mot den obesegrade boxnings-legendaren, Floyd Mayweather.

En match som har hajpats upp och de senaste månaderna har handlat om matchen, där Mayweather och McGregor åkt runt för att promota lördagens möte.

SE MATCHEN HÄR!

Där har de trashtalkat varandra. Smuts har kastats, de har verbalt förnedrat varandra.

Och när den sista presskonferensen inför mötet i kväll genomfördes i Las Vegas så fortsatte framför allt McGregor att smutskasta sin blivande motståndare.

– Jag kan inte se hur Floyd ska hålla ut mer än två rundor. Det får kosta vad det vill, jag kommer att klara av vad som än kommer mot mig. Jag har haft domare på träningscamperna inför matchen för att maximera mina förberedelser, och jag kommer slå ut honom i hans egen sport. Det är så pass skicklig jag är. När allt är över kommer jag vara lite ledsen för er skull, ni skulle ha lämnat mig i min sport för den här mannen är inte ens nästan på min nivå. Jag kommer slå ut honom.

Efter det fortsatte McGregor med att avslöja sina planer för framtiden.

En ny sport.

– Jag är redan kungen av oktagonen, och när jag blir kungen av boxningsringen så kanske jag skapar min egen grej. En hybrid av en oktagon och en boxningsring, sen måste någon komma till min hybrid för att utmana mig.

Floyd Mayweather höll en betydligt lägre profil på presskonferensen, och besparade sig smutskastningen mot sin motståndare.

– Alla kan prata om vad som kommer att hända, eller inte kommer att hända. Men i slutet kommer det att handla om vad som händer mellan mig och killen jag ska slåss mot. På lördag kommer jag ta det här extremt seriöst. Jag kan slåss, jag kan ta och jag kan ge. Men för mig att få fortsätta vara obesegrad så kommer jag att behöva ge, och inte bara ta. Connor har haft en fantastisk karriär, han är en stark kille och en tävlingsmänniska. Han är bäst på vad han gör, och jag är bäst på vad jag gör.
