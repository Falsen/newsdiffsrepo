Skyddas av vakter
efter sabotagehot
Lotten Engbom

Stallområdena där EM-hästarna står i närheten av Ullevi är förbjudet område för det flesta. Här krävs en speciell ackreditering för att ta sig in, och inga undantag görs. Precis som det ser ut på de flesta internationella tävlingsbanorna.

– Det är väldigt hårt kontrollerat. Ibland kan man sucka när man kommer och de ska titta på lappen igen. Jag kommer ju i vita ridbyxor och kavaj, det är väl klart att jag ska rida. Men man får vara glad att det är så strikt, säger hopplandslagets reserv Helena Persson.

Under EM dopingtestas medaljörernas hästar, någon häst från de placerade lagen i lagtävlingarna, slumpmässiga val sker och självklart i de fall där det finns en riktas misstanke.

Under våren hävdes dopingavstängningar mot flera internationella ryttare efter att de lagt fram bevis på att hästarna fått i sig ämnet via lupinblomman. Även Vallmo är en luring på dopingutslagen.

– Jag gjorde ett försök med två hästar som i tre olika skeden fick knäckebröd med vallmofrön, bara vallmofrön respektive injektion med morfin, och gjorde dopningstester. Vallmofröna gav samma nivåer av morfin i blodet som när hästarna fått bara morfin, och det var nog för att ha en smärtstillande effekt under det första dygnet, sa veterinären Peter Kallings till Tidningen Ridsport 2015.

Inom travvärlden har dopingsabotage, där hästar matats med förbjudna medel, förekommit. Men landslagsryttaren Malin Baryard-Johnsson oroar sig dock inte över något liknande.

– Nej, egentligen inte. Jag har stenkoll på allt de får i sig, förstås. Vad de får i sig vet jag till 100 procent, säger hon.

– Sedan, rent generellt, skulle jag kunna gå och slänga till en tysk häst någonting, för jag får ju vara i stallet.

Att smyga in något otillåtet i motståndarhästarnas mat vore alltså långt i från omöjligt.

– Men jag har hållit på i jag vet inte hur många årtiondet och det har inte hänt, säger Baryard-Johnsson.

Även Helena Persson försöker tänka bort dopingsabotage.

– Gick jag och tänkte på det skulle jag ha magsår. Man får bara hoppas att det inte finns så osportsliga personer. Men det är klart att det finns där i bakhuvudet, säger hon.

Madelen Isaksson, hästskötare till Douglas Lindelöw, har sett de flesta tävlingsbanor i Europa. Hon tycker att arrangörerna i Göteborg varit generösa med antalet stewards som vaktar området.

– De har alltid mycket personal som är överallt. Jag kan tänka mig att de fått kosta på extrapengar, annars känns det som det dras in på det, att det är dyrt, säger Madelen Isaksson.

– Svenskarna är väldigt ambitiösa. De kollar hellre din ackreditering två gånger. Det kommer inte in folk här. Och om folk går och gör dumheter med andras hästar är det folk som får vara här inne, då är det andra problem.

Madelen Isaksson har koll på hästarna hela dagen, och är i stallet sent på kvällen. Hon försöker att inte tänka på att någon skulle kunna smyga in dopingpreparat till hästarna.

– Man blir sinnessjuk om man ska tänka på det så. Men det är klart att man är lite osäker när man är på hotellet, då går man till stallet och kollar lite senare på kvällen, säger hon.

– Jag har koll om det kommer in någon till någon av de andra lagmedlemmarnas hästar. I det svenska laget har vi så pass bra sammanhållning att jag vet om det är någon som inte ska vara där.

Trots att möjligheten helt uppenbart verkar finnas finns det inga kända fall av uppdagade dopingsabotage.

– Men jag har en kompis som jobbar åt en holländsk ryttare som sagt att han blivit utsatt för det tidigare. Han är rädd sedan dess och har alltid sitt foder i lastbilen, säger Madelen Isaksson.

– Jag brukar också ha mitt foder i lastbilen, för att förminska den risken. Nu har jag det inlåst i en låda, så det är ingen som kommer åt det i alla fall.

I Göteborg sitter det kameror i stallet - något som inte är standard på alla tävlingsplatser.

– Skulle det dyka upp något, ett dopingprov som är positivt, kan man kolla på kamerorna om det varit någon där. Det känns väldigt säkert, säger Madelen Isaksson.
