Ny svensksuccé:
Vann EM-silver
Lotten Engbom

Efter bra rundor de första dagarna under mästerskapet hade Sverige, genom Henrik von Eckermann, Malin Baryard-Johnsson, Douglas Lindelöw och Peder Fredricson kopplat greppet om guldet.

Men något drömläge inför det slutgiltiga avgörandet kunde det knappast kallas. Med små marginaler, med Schweiz och Irland flåsande i ryggen, visste både ryttare och publik att allting kunde vända på sekunden.

Henrik von Eckermann inledde nästintill perfekt för Sverige, felfritt över hinder men med ett retligt tidsfel.

– När jag går i mål tänker jag "hua vad skönt att detta är över", men det var bara att njuta av att hoppa henne där inne, säger von Eckermann och tillägger:

– Hon kan ha gjort sin bästa runda någonsin. Hon rörde inte en bom på hela banan. Det var en makalös känsla.

Men sedan kom då den där snabba vändningen när Malin Baryard-Johnssons och Cue Channa föll igenom helt inne på Ullevi. Flera bommar föll och till slut valde Baryard-Johnsson att utgå från arenan som nu lystes upp med strålkastare.

– Hon blir helt blockerad där inne och får mer eller mindre panik. Antagligen är det strålkastarna som stör, i och med att hon varit helt fantastisk hela veckan, säger hon.

– Hon var skärrad helt enkelt, hon gör saker hon inte själv har koll på. På den här nivån går det inte när man tappar varandra på det sättet. Det var nästintill farligt faktiskt.

Plötsligt såg det mörkare ut för Sverige, men ett av de fyra resultaten i laget räknas bort och Douglas Lindelöw och Peder Fredricson kunde rädda Sverige.

– Vi sa innan att någon måste dra på sig alla fel, och det gjorde jag i dag, jag tog en för laget. Jag ställde till det lite, nu är det verkligen kniven på strupen för de två som är kvar, säger Malin Baryard-Johnsson.

När Douglas Lindelöw och Zacramento fick två nedslag och ett tidsfel sjönk Sverige ner från guldplats till fjärdeplats.

– Jag kom bra in i kombinationen, det är hårfint att han river där. Den andra linjen fick jag inte fram honom ordentligt och han ville inte ta av riktigt. Jag fick ett grovt omtramp, säger Lindelöw.

Douglas tappade stigbygeln och fick ta sig i mål utan.

– Tidsfelet kom där, men jag är väldigt nöjd att jag fick ihop sista linjen. Men det var inte bra nog ändå, säger han.

Pressen som tillkom när Malin Baryard-Johnsson utgick tyckte inte Douglas Lindelöw påverkade honom nämnvärt.

– Nej, egentligen inte mycket. Jag var minst nervös i dag, så det är lite tråkigt att jag inte fick avsluta på ett bättre sätt, säger Lindelöw och tillägger:

– Vi hade en hög målsättning, det ska vi inte sticka under stol med så det är klart man är besviken. Tom, besviken, arg och ledsen.

Men så kom han - mannen som levererat varje runda. Peder Fredricson och All In red hem silvermedaljen till Sverige inför hemmapubliken.
