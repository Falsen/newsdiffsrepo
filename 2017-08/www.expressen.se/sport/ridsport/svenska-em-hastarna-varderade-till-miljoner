Svenska EM-hästarna
värderade till miljoner
Lotten Engbom

Royne Zetterman, internationell hästhandlare och före detta landslagsryttare, har en klar uppfattning vad han tycker att svenska hopphästarna är värda.

– Men det är min personliga åsikt om hästarnas värde, med reservation att det kan vara både mer eller mindre, säger han.

Zetterman har sålt hästar över hela världen och sett hur hästpriserna stigit kraftigt, framför allt de senaste åren.

– 1980 sålde jag världens dyraste häst, Young Diamond, för 700 000 kronor. Det har hänt jättemycket, säger han.

– De hästar som kostade två miljoner euro för tre år sedan kostar mellan tre och fem nu. Det har dubblats. Aveln är densamma men sporten har vuxit så fort, det finns mer ryttare med pengar än vad det finns hästar som kan göra de sakerna.

En av orsakerna till att priserna trissats upp är amerikanare, som gärna köper hästar i Europa.

– Det är bara att titta på vilka som rider där, det är är Bruce Springsteens, Michael Bloombergs och Bill Gates döttrar. De ska ha det bästa till sina döttrar, så priserna stiger, säger Zetterman.

Ryttarna själva är ofta inte särskilt öppna med vad hästarna är värda, varför?

– Det är ganska känsligt när man sitter uppe på hästryggen själv. Folk tänker "vilken idiot, varför ska de sitta på 50 miljoner, varför säljer de inte? Jäkla rikemanssport", säger Zetterman.

Han tror inte heller att folk är medvetna om vilka stora summor det rör sig om.

– Det kanske bara är bra att de fattar det, att det här är allvar, så kanske de kan respektera ett Jerringpris också. Det är så jävla larvigt att det liknar ingenting.

Fredricsons stjärna All In, som Zetterman tror är värd mer än 100 miljoner kronor, ägs av H&M-arvtagerskan Charlotte Söderström. Efter OS var hon tydlig med att hästen inte ska säljas. Vilket Zetterman tror är en stor styrka för Fredricson i den fortsatta guldjakten på ridsport-EM.

– Han har inget annat fokus än bara för detta. Han behöver aldrig vara orolig över att de ska sälja All In. Har man en så bra häst är man orolig varje dag i veckan. Han har rätt hästägare.
