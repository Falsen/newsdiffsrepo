"Folk har försökt gå
bakom ryggen på en"
Lotten Engbom

2015 blev försäljningen av Douglas Lindelöws mästerskapshäst Casello en uppmärksammad historia.

– Hoppet är det sista som lämnar en, men jag mår väldigt dåligt. Jag har svårt att greppa någonting, sa Douglas Lindelöw till Sport-Expressen då.

Hästens delägare, Paret Bladh, ville sälja sin halva av hästen och Lindelöw tvingades mot sin vilja att gå med på en försäljning, som landade på 28,1 miljoner kronor.

Snabbare än vad han själv trodde var Lindelöw dock tillbaka i de stora sammanhangen - nu med Zacramento. Med en plats i det svenska EM-laget som gör sig redo för start i Göteborg menar Lindelöw att han nu gått vidare.

– Jag har försökt släppa det ganska snabbt. Sedan blir man alltid påmind. Man får frågor om Casello hela tiden. Hästen har en plats i mitt hjärta, men nu har jag nya hästar i stallet, säger han.

Att historien skulle upprepa sig, och att han skulle bli av med sin nya stjärna, är ingenting Lindelöw tänker på.

– Nej, jag tänker inte så mycket på det egentligen. Jag fokuserar mest på att utbilda hästen och ha en bra tid tillsammans med en tävlingskamrat, säger han.

EM-hästen Zacramento ägs av Tove Håkansson, som löst ut övriga ägare på vägen. Dessutom har Douglas ett nytt samarbete med travstallet Stall Zet, som köpt det  8-åriga stoet Jezebel i en satsning mot OS i Tokyo 2020.

– Jag är väldigt glad för båda två. Det ska bli väldigt kul att arbeta framåt, säger Lindelöw.

Ägartvister i ridsportvärlden är inte helt ovanligt, och flera kända ryttare har haft hästar som sålts på auktion. Den 29 augusti ska två av hoppryttaren Alexander Zettermans hästar säljas på auktion. Det efter att Zetterman, som äger hästarna ihop med en annan part, inte varit överens om hur hästarna ska förvaltas.

Dessutom kan hästarna byta ryttare, även om de inte byter ägare. I juli blev det känt att Yajamila, Henrik von Eckermanns OS-häst, bytt ryttare och tagits över av Rolf-Göran Bengtsson. Men för Bengtsson är det viktigt att det sköts snyggt.

– Internt oss emellan är det inga problem. Det har vi pratat om, den biten är klar. Man går inte och stjäl andras hästar. Det får man inte göra, säger han.

– Det är åtminstone min syn på det hela, att så gör man inte mot en kollega. Då pratar man om saker och ting först och är man överens kan man göra det.

Bengtsson menar dock att spelet bakom kulisserna kan vara smutsigt. Han har själv varit med om att ryttare försökt ”stjäla” hans hästar.

– Ja. Men de har kanske inte lyckats riktigt, men man vet de gånger då folk försökt bakom ryggen på en, att komma åt ägarna och så där. Det är allt för vanligt, säger Rolf-Göran Bengtsson.

Rolf-Göran Bengtsson har själv varit med om en infekterad tvist. 2002 sålde hans arbetsgivare, Jan Tops, hästen Pialotta, som Rolf-Göran nått stora framgångar med. Historien blev väldigt uppmärksammad, för att affären skedde precis innan VM - ett mästerskap Rolf-Göran och Pialotta hade stora chanser att lyckas på. Nu missade han mästerskapet, och avslutade sedan sin anställning hos Jan tops. I dag säger Rolf-Göran att han förstår sin förra arbetsgivare.

– Du ser det som en aktie, är det dags att sälja eller ska jag behålla? Är den värd som mest nu? Han valde att det var dags att sälja. Det kan man inte säga så mycket om. Jag kan sätta mig på hans stol och förstå hans tankar också, säger han.

Douglas Lindelöw poängterar att historien med Casello var en väldigt speciell händelse, men känner också till att det finns ryttare som försöker "sno" åt sig hästar.

– Ja, det händer ju, och det är aldrig roligt. Jag försöker undvika det och gör också som Rolf. Om det är någon som tillfrågar mig om jag vill rida en häst så frågar jag hur det kommer sig och hur historien varit sedan innan, säger han.
