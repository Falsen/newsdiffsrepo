Svenske legendaren
Lars Parmler är död
Erik Södermark

Lars "Lasse" Parmler har gått bort efter en tids sjukdom. Han blev 75 år gammal.

Ridsportlegendaren gjorde ett stort avtryck på hästryggen och vann bland annat en Grand Prix-seger i Falsterbo 1982, med hästen Copperfield. Han blev dessutom svensk lagmästare i allsvenskan fem gånger.

Efter sig lämnar han makan Liz, barnen Malin och Niclas samt barnbarn. Liz och "Lasse" träffades på Strömsholm i slutet av 60-talet och hon vittnar om en make som alltid hade nära till humorn.

– Jag känner att mycket humor gick i graven. Min make var känd som en rolig och varm människa, säger hans änka Liz Parmler.

Tillsammans med Liz och Clarebergs Ridklubb var han dessutom med och startade Gothenburg Horse Show 1977.

Lars "Lasse" Parmler har även synts och hörts som hoppsportens expertkommentator i SVT, ett jobb som han började med 1993.

– Jag har fått så många sms av människor som saknar honom, dels för hans roll i hästvärlden och även för hans insatser i SVT, säger Liz Parmler.

Den stora profilen gjorde även insatser som förbundskapten, coach och lagledare för olika finska, svenska och norska landslag.
