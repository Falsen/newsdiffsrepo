Rolf-Göran med i EM
– för konkurrenterna
Lotten Engbom

Sveriges mest rutinerade ryttare Rolf-Göran Bengtsson, vars förstahäst Clarimo är skadad, saknas i det svenska laget på EM.

– EM har jag liksom avskrivit. Det är extra synd när det är hemma i Sverige. Det är inte många gånger vi har ett EM. Och så ska det bli på så sätt att vi inte har någon häst. Men, men, sa Bengtsson till Sport-Expressen i juli.

Men när ridsport-EM drar igång på riktigt för hoppryttarna, med den första hoppningen på onsdagsförmiddagen, finns ändå Rolf-Göran Bengtsson på plats på Ullevi. Men det är inte som ryttare utan istället som tränare åt Gregory Wathelet från Belgien och Monika Noskovicova från Slovakien.

– Jag har två som jag hjälper. Gregory har jag hjälpt sedan över två år sedan, så vi har haft ett samarbete på tävlingar sedan dess, säger Bengtsson.

– Det känns bra att vara här, men bara trist att det är utan häst.

Några pikar från de svenska ryttarna om att han hjälper motståndarna har han dock inte fått.

– Nej. Men man vill ju att sin egen nation ska gå så bra som möjligt, så är det ju, säger Rolf-Göran Bengtsson.

Ger du de svenska ryttarna några råd?

– Om de frågar ja.

Vad tror du om de svenska chanserna?

– Jag tycker att det ser väldigt bra ut, de har ett bra lag med bra hästar och rutinerade ryttare. Det kan bli hur bra som helst.

Vem är din guldfavorit?

– Favoriten är Sverige givetvis. Jag skulle vilja att de vinner. Peder har väldigt bra chanser, och Henrik också. Det är motiverande att titta på när de rider, säger Rolf-Göran Bengtsson.
