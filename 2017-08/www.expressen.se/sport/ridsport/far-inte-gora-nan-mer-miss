"Får inte göra
nån mer miss"
Lotten Engbom

Henrik von Eckermann inledde EM-tävlingarna för Sveriges del med två oväntade missar - tramp i vattengraven och en utbrytning på en kombination.

Sveriges andraryttare, Malin Baryard-Johnsson, såg ut att vända skeppet direkt, men en lätt touch på nästsista hindret och gjorde att en bom föll.

– Jag är nöjd faktiskt. Det blev helt rytmiskt och jag tog inga idiotchansningar. Rundan gick helt enligt plan, tyvärr faller näst sista hindret. Jag tror att det är en visuell svårighet där, det blir lite konstiga språng, säger Baryard-Johnsson efter ritten.

Efter von Eckermanns runda hade hon extra stor press på sig.

– Självklart vet man om att det inte finns utrymme för någon mer större miss från oss, men samtidigt är man så inne i sitt. Det är mer tråkigt för Henrik att det händer, säger hon.

Att von Eckermann drog på sig felen var överraskande för många.

– Jag hade trott att han skulle sätta ribban och så skulle vi försöka nå honom, det var planen. Men så här blir det ibland. Jag hoppas att det inte kommer kosta laget för mycket, säger Baryard-Johnsson.

– Han kommer med all säkerhet vända upp det här i morgon och övermorgon.

Malin Baryard-Johnsson sätter också sin tillit sista ryttaren - Peder Fredricson på All In.

– Peder kommer gå in här och försöka vara topp tre. För han vill stå högst upp på söndag, och då måste han vara med redan i dag, säger hon.

Under förmiddagen har en hel del ekipage dragit på sig fel, bland annat hade jättetalangen Bertram Allen en vägran på ett hinder.

– Det är ett mästerskap, det ser man på många ryttare att de inte rider på samma sätt som de brukar, säger Malin Baryard-Johnsson.

Hon tror också att rutinerade hästar känner av att det är en speciell tävling, med extra vikt.

– Cue Channa har ingen aning faktiskt vad det handlar om tror jag. Man önskar att man kunde ta ett snack med dom säga ”nu har vi tre rundor, vi får inte göra något fel, för då blir det jätteroligt och du får jättemånga morötter”, säger Baryard-Johnsson.

– Tyvärr vet hon inte att det är hemmaplan och EM, hur viktigt det är.

Douglas Lindelöw, som tredje ryttare för Sverige, satte en felfri runda.
