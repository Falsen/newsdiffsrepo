Svenskans skräll
under ridsport-EM
Lotten Engbom

Therese Nilshagen, som i onsdags tog EM-brons med det svenska dressyrlaget, har inte gjort någon besviken på EM så här långt. I onsdags blev det personbästa för ekipaget och i dagens individuella klass gjorde hon det igen - personbästa och upp i ledning med 78,58 procent.

– Man är rörd. Det är helt, åh. Det här kommer bli en världsstjärna, han går inte på max nu. Hon är en begåvning, helt outstanding med fokus och sånt, säger förbundskaptenen Bo Jenå.

– Hon bara sitter där och rattar runt som att det är en medelsvår klass. Så kall. När hon kommer ut och frågar "var det bra?".

Kände Therese Nilshagen inte av det själv när hon satt på hästryggen fick hon klara indikationer av publiken. Redan innan programmet var färdigridit började publiken på Ullevi applådera.

– Då tänkte jag att jag måste ha gjort något rätt. Det känns så klart roligt när man märker att publiken gillar det man ser, säger hon.

När procenten kom var det bekräftat - Therese Nilshagen höjde sig ytterligare och slog på nytt personbästa.

– Då tänkte jag "oj, det var ju bra", säger hon.

Onsdagens bronsmedalj skänkte en viss trygghet inför dagens klass.

– Det gav ett visst lugnt, vad som än händer kan man åka hem och vara glad över det.  Jag var inte lika nervös i dag. Det är vårt jobb, de här fem minuterna måste man försöka skärpa till sig, och i dag funkade det.

Det blev en nervös väntan för den svenska publiken när de återstående ryttarna skulle rida efter Therese Nilshagen. Men själv tog hon det lugnt.

– Jag kommer gå till stallet och ta av mig stövlarna och följa det här lite. Oavsett är jag nöjd med resultatet. Det kommer väldigt, väldigt bra ryttare, så vi får se, säger hon.

Någon medalj blev det inte för svensk del i dag. Nilshagen slutade på en fjärdeplats medan Tysklands Isabelle Werth och Sönke Rothenberger red hem guld respektive silver. Danmarks Cathrine Dufour tog hand om bronset.

För svensk del blev det en stark dag där Patrik Kittel slutade på en sjundeplats, Tinne Vilhelmson Silfvén på tionde och Rose Mathisen på femtonde. Något som innebär att alla fyra svenska ryttare kvalar till lördagens kür. Dessvärre får bara tre ryttare från varje land rida.
