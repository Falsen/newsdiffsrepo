Sverige på guldjakt
- leder inför finalen
Lotten Engbom

Henrik von Eckermann inledde torsdagens laghoppning med en rejäl revansch efter onsdagens mardrömsstart, där hans Mary Lou landade mitt i vattengraven och sedan fick en utbrytning på hinder.

Malin Baryard-Johnsson fick det dock svettigt. Hennes Cue Channa var nämligen jättetaggad, och blir enligt Malin svårriden då.

– Hon är lite för ödmjuk, men i det kan jag varken lägga på ben eller ta i henne. Det är ganska svårt, för samtidigt måste jag komma rätt på hindren. Det var med andan i halsgropen jag red runt där. Skitjobbigt var det, säger hon.

– Då blev jag lite stressad, det var lite jobbigt. Men jag kände att hon hade inställningen, att hon inte skulle vara i någon bom i dag.

Baryard-Johnsson tog mästerskapsrutinen till hjälp och lotsade Cue Channa runt banan felfritt.

– När jag väl kommer in tar jag bort den känslan, jag kan släppa det och sopa bort det. Så får jag se till att rida runt på ett sätt som är det bästa för dagen, säger hon.

Tredjeryttaren Douglas Lindelöw var så nära att säkra ytterligare en felfri ritt att publiken nästan börjat jubla. Men bommen på sista räcket föll och jublet blev till ett högt nej över Ullevi.

– Jag red enligt planen förutom ett dumt misstag på sista hindret. Men min häst hoppade väldigt bra, vi fortsätter fightas i morgon, säger Lindelöw.

Peder Fredricson visade återigen upp att han har nerver av stål - ytterligare en felfri runda inför hemmapubliken på Ullevi. Sverige klättrade därmed från tredjeplats till förstaplats inför morgondagens avgörande.

– Det var en fantastisk känsla att gå i mål och ta upp Sverige i ledningen. Jag är väldigt nöjd med rundan, säger Peder Fredricson.

Henrik Ankarcrona hyllade sina ryttares insatser och tycker att hästarna ser ut att vara i bra form.

– Nu ska vi ta det lite lugnt i några timmar, sedan är det fullt fokus på i morgon. För det blir inte enklare och de andra tänker inte släppa taget, säger han.

Närmast efter Sverige ligger Schweiz och Irland.
