Blågul mardrömsstart:
"Var mer än ett nej..."
Lotten Engbom

Henrik von Eckermann har haft en fantastisk vår, där han bland annat vunnit världscup-deltävlingen i Göteborg och plockat hem en tredjeplats i världscupfinalen.

När ridsport-EM startade upp på onsdagen var Henrik von Eckermann en av de med goda chanser på medalj, där både Rolf-Göran Bengtsson och Malin Baryard-Johnsson nämnt honom som en medaljkandidat. Men som första svenska ryttare i tidshoppningen, som räknas både individuellt och i lag, gick ingenting som planerat.

Stoet Mary Lou landade mitt i vattengraven och från läktaren hördes ett högt nej.

– Det var mer än ett nej som kom inombords men det är så det är. Vi håller på med djur, inga maskiner. Man blir liksom tom, säger en besviken von Eckermann i mixed zon.

På läktaren undrade många - vad hände. Enligt von Eckermann har Mary Lou stor respekt för vatten, men hoppat det bra hela året.

– Nu vet jag inte varför hon stod emot så här mycket. Hon svarade inte när jag ville och gick för mycket upp i stället för framåt. Det gjorde allting lite oroligt, vi förlorade all harmoni.

Efter vattengraven försökte Henrik von Eckermann rida snabbt, eftersom att felen räknas om i tid. Då skedde det som inte får ske - Mary Lou bröt ut framför kombinationen på ena långsidan.

– Jag försökte rida så fort jag kunde, sen kom jag runt svängen och hade henne inte riktigt klar för kombinationen. Det blev ett missförstånd, hon visste inte riktigt var hon skulle gå. Det blev en tråkig avslutning, säger von Eckermann.

– Med facit i hand skulle jag gjort på ett helt annat sätt. Jag skulle sett till att min häst var mer framme för vattnet. Hade vattnet gått som jag velat tror jag inte att felet hade skett på sista linjen.

Malin Baryard-Johnsson är näst på tur av de svenska ryttarna.

– Jag hoppas nu på mina kolleger, att de kan reda upp situationen för dagen och att jag kan ge tillbaka de kommande dagarna, säger Henrik von Eckermann.
