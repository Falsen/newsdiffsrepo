Superhoppningen ger
Sverige medaljvittring
Lotten Engbom

Det började med platt fall för Henrik von Eckerman, såg ljusare ut när Baryard-Johnsson tog sig runt med fyra fel. Sedan levererade Douglas Lindelöw en felfri runda på Zacramento.

– Jag såg lite i början och det har hänt rätt så mycket i klassen, jag försökte ta med mig de svårigheter man kunde upptäcka, säger Douglas Lindelöw.

– Jag tyckte jag red enligt plan, jag tyckte hästen hoppade fantastiskt. Nu kör vi.

Som guldfavorit har Peder Fredricson haft pressen på sig en bra tid. Nu hade han dessutom med sig pressen för att rädda det svenska laget, och se till att Sverige hakar på i medaljjakten.

– Peder kommer gå in här och försöka vara topp tre. För han vill stå högst upp på söndag, och då måste han vara med redan i dag, sa Malin Baryard-Johnsson tidigare på förmiddagen.

Och visst tänker Fredricson haka på i topppen - nu blev det både felfritt och snabbast.

– Mitt mål var att rida så fort jag kunde men ändå ha honom hoppandes väl. Vi för se om det stämmer i morgon. Vi kunde hålla rytmen och andningen och startade upp i samma tempo som vi gick i mål med, säger Peder Fredricson.

Fredricson placerar sig därmed i ledning inför fortsättningen av mästerskapet, som fortsätter med laghoppning i morgon onsdag. Men ordet "bäst" vill han inte använda.

– Jag ligger lågt så här i början på veckan, säger Fredricson och skrattar.

– Det viktigaste är att inte bli för glad, för nöjd, det är alltid en farlig sinnesstämning. Det är en ny dag i morgon och alla hästar kommer hoppa lite framåt, för det här är inte ett sätt vi brukar värma upp på. Men jag vet hur jag ska träna honom på framhoppningen, att man känner att han hoppar uppåt, att man har hästen på bakbenen och väntar och ligger kvar.

Fredrison tror dessutom att All In vet om att det är ett mästerskap som pågår.

– Det känns faktiskt så, han känns bättre än någonsin.

Sverige ligger just nu på en bronsplats, när två laghoppningar återstår.
