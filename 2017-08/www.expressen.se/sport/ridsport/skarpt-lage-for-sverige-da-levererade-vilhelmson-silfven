Skarpt läge för Sverige – då
levererade Vilhelmson-Silfvén
Lotten Engbom

På tisdagskvällen reds den första delen av lagtävlingen i dressyr med två av de svenska ryttarna till start.

Rose Mathisen på Zuidenwind inledde mästerskapet för svensk del. Två missar höll nere procenten något och ekipaget landade på 69,90 procent.

För att Sverige skulle vara med i matchen behövde Sveriges andraryttare Tinne Vilhelmson-Silfvén leverera. Med reservhästen Paridon Magi, som fått ersätta Don Aurelio som missar mästerskapet på grund av en skada, gjorde hon ingen besviken. Poängen landade på 72,85 procent.

– Det här behövdes. Hon hade lite press på sig. Det betyder jättemycket, under 70 hade varit jobbigt. Men nu är vi med, sa förbundskaptenen Bo Jenå.

Vilhelmson-Silfvén visste inte alls hur mästerskapsdebutanten Paridon Magi skulle reagera inne på banan.

– Jag har aldrig gjort något sådant här med honom, men jag är jättenöjd med Magi. Det är lagtävlan, det är en stor uppgift. Jag försökte verkligen vara fokuserad och göra honom rättvisa varje sekund, säger hon.

Sverige ligger därmed på en fjärdeplats efter tisdagens starter. Leder mästerskapet gör Tyskland, som på förhand har varit guldfavoriter i så väl lagtävlingen som individuellt.

På onsdag går omgång två, och då avgörs det vilket land som har Europas bästa dressyrlag. För Sveriges del startar då Therese Nilshagen på Dante Weltino och Patrik Kittel på Delaunay.
