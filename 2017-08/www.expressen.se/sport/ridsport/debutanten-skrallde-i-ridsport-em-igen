Debutanten skrällde
i ridsport-EM – igen
Lotten Engbom

Therese Nilshagens mästerskaps debut har varit en riktig skräll i dressyrvärlden. Först blev det bronsmedalj med laget, där Nilshagen hade högst procent av alla svenskarna, sedan en fjärdeplats och personbästa i Specialen på fredagen.

Men Nilshagen nöjde sig inte med det. På lördagen var det nämligen dags i gen - 80,41 procent i kür och ytterligare ett nytt personbästa för henne och Dante Weltino. Någon liknande mästerskapsdebut har svenska förbundskaptenen Bo Jenå aldrig varit med om.

– Nej. Hon är unik. Hon är så kall, och hon har inte nått toppen än. Hon är på väg upp. Domarna gillar henne.  Bra att kunna prestera dag tre också, efter den pressen, säger han.

– Hon har en inbyggd tävlingsinstinkt och vill vinna. Hon är i sån harmoni och samspel med sin häst, de känner varandra utan och innan. Hästen har en sådan potential. Det är en världshäst.



LÄS MER: Svenskans skräll under ridsport-EM



Therese Nilshagen tog den nya framgången med lika stort lugn som vanligt.

– Det var roligt. Det var oturligt att jag missade, det blev något litet fel i kommunikationen. Men det är så det kan vara, säger hon.

Men det tyska maskineriet kunde inte Nilshagen rå på. Det blev dubbelt tyskt i medaljtoppen genom Isabelle Werth och Sönke Rothenberger, som båda red på över 90 procent. Trea blev danskan Cathrine Dufour.

Therese Nilshagen blev femma i klassen.

– Mitt mål var att komma till final, sedan var målet att vara bland de åtta främsta. Så det känns absolut jättebra att bli femma, säger hon.

– Det har varit ett fantastiskt EM, en otroligt rolig erfarenhet. Vi har absolut några procent som ligger där och väntar så det känns väldigt spännande.
