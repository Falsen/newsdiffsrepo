Måndag 21 augusti 2017
Peder Fredricson om pressen inför EM
Lotten Engbom

På måndagsförmiddagen gick alla svenska hopphästar igenom besiktningen och är därmed redo för start i Europamästerskapen på hemmaplan i Göteborg.

Pressen på storfavoriten Peder Fredricson är stor, och själv har han inte kunnat undgå att känna av favoritskapet.

– Men det är bara positivt, jag känner ingen negativ press eller prestationsångest, säger Fredricson.

För ungefär ett år sedan slog Peder Fredricson igenom stort när han tog OS-silver i Rio. Sedan dess har mycket förändrats i Fredricsons liv.

– Ja, det har det. Den största förändringen är att jag kommit upp på världsrankningen som gör att jag kan tävla på bättre tävlingar, mot bättre konkurrens, säger han.

Nu får han också finna sig i att stå i det mediala fokuset, där det mesta kretsar kring just honom och stjärnhästen All In.

– Det är mycket mer media, så klart. Men det går hand i hand med hästägare och sponsorer. Jag känner mig lite mer bekväm nu, det har varit många intervjuer och man slappnar av lite mer, säger Fredricson.

I EM-laget saknas Rolf-Göran Bengtsson, ryttaren som under många år varit lagankare och det svenska medaljhoppet.

– Såklart att vi hade velat ha Roffe här också, han är en av världens bästa ryttare. Att vi har ett EM-lag här utan Rolf-Göran Bengtsson är jättetråkigt, säger Fredricson.

Nu får han, Baryard-Johnson, Lindelöw och von Eckermann klara sig utan honom. Men Peder ser inte att han själv fyller ut Bengtssons roll som lagankare.

– Jag ser inte mig som något ankare alls. Vi ska försöka göra det här ihop hela laget, säger han.

Peder Fredricson har själv poängterat att han inte kan kopiera OS-uppladdningen rätt av. Rio ligger bakom honom, som han själv säger, och All In är ett år äldre och mer rutinerad. En annan skillnad är att Fredricson är mer avslappnad inför det här mästerskapen än han var innan OS.

– Jag har lätt att gå in i min bubbla och helt stänga det ute, men samtidigt känner jag att jag är i Sverige nu, alla hälsar, säger lycka till, det är också en underbar känsla, säger Peder Fredricson.

– Jag känner att ”fan man måste uppskatta livet också”. Jag får hoppas att det inte påverkar min prestation negativt.

Ser du dig själv som favorit?

– Jag vet att min häst är bra, att jag har rutin, att vi har kapacitet och vinna mästerskapet men det är också många andra som är likvärdigt bra. Vi ska försöka vinna, men det kommer att bli en stenhård strid om medaljerna, säger han.

– All In måste också vara i form när det gäller nu. Jag tar absolut ingen framgång här för givet.
