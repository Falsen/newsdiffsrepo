Fredricson i guldläge:
"Börjar om på nytt"
Lotten Engbom

Lördagen är vilodag för hoppekipagen inför den stora EM-finalen på söndagen. För Sveriges del startar Peder Fredricson, som leder, och Henrik von Eckermann. Både All In och Mary Lou gick på lördagen igenom veterinärbesiktningen.

Enligt Peder Fredricson är All In i fortsatt bra form.

– Jag red honom för en och en halvtimme sedan. Han kändes bra, säger han.

Fredricson, som varit felfri i alla tre hoppningar hittills, har tittat på ritterna på video.

– Jag tyckte det såg bra ut. Kan jag göra likadant ut två gånger till så är jag nöjd, säger Peder Fredricson.

Något vildare firande av silvermedaljen som det svenska laget vann på fredagskvällen blev det inte för Fredricson.

– Först gick vi upp på vip:en här och hälsade folk lite grann. Sedan gick vi till stallet och kollade till hästarna och sedan gick jag till hotellet och la mig. Jag la mig rätt tidigt i går, säger han.

– Sedan har vi haft lite möten under dagen. Jag har tänkt att jag ska gå och vila men jag har inte hunnit än. Då är jag i alla fall trött och kan somna bra ikväll.



LÄS MER: Debutanten skrällde i ridsport-EM – igen



Vad gör du ikväll?

– Jag går ut och käkar middag med någon kompis bara, tar det lite lugnt, säger Fredricson.

Vad har du för tankar inför det som väntar i morgon?

– Mina tankar är egentligen att tänka att det är en ny tävling. Det börjar om på nytt nu kan man säga. Det spelar egentligen ingen roll om jag är etta, jag ska gå in och rida felfritt inom tiden oavsett om jag leder eller är tia.

– Jag känner egentligen ingen press av att ligga i ledning. Jag vet vad jag behöver göra och ska försöka göra det.

Douglas Lindelöw fick en reservplats till finalen, men valde att tacka nej.

– Vi har valt att spara lite på "Zacke". Han har gjort ett fint mästerskap tycker jag. Han är ganska orutinerad på den här typen av tävling, och det kommer fler tävlingar framöver, säger Lindelöw.
