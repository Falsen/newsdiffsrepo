"Han ska lägga ner -
förstör hela sporten"
Sebastian Mattsson

2016 stängdes Jon Jones av för doping för första gången. Han gjorde comeback och vann mot rivalen Daniel Cormier i Anaheim så sent som den 29 juli i år - och lyckades då ta tillbaka bältet i lätt tungvikt.

Men i natt kom så chockbeskedet. I samband med Cormier-matchen ska Jones ha testat positivt för turinabol, en anabol steroid. Beskedet innebär att ett möte mellan Jones och Alexander "Mauler" Gustafsson med största sannolikhet kommer att bli inställt.



SUPERSTJÄRNANS FÖRSVAR: "HAN ÄR FÖRKROSSAD"

– Det är tråkigt som fan om det nu stämmer. Vi får se vad som händer. Det är astråkigt. Det tar aldrig slut med den här killen. Jag är inte alls förvånad, säger Gustafsson.

– Han kastar bort allt vad han byggt upp. Det gjorde han förut, men då kom han tillbaka och dominerade igen. Det var imponerande att se. Och sedan dyker det upp en sån här grej igen. Det här förstör alltihop. Det är tråkigt för honom, det är tråkigt för sporten, det är tråkigt för alla inblandade.

I fall det visar sig att TMZ:s uppgifter stämmer, då tycker Gustafsson att Jones gjort sitt i oktagonen.

– Vi får se när testet kommer tillbaka. Om han har dopat sig, då tycker jag att han ska lägga ner. Han förstör bara mer och mer. Han förstör för hela sporten, för alla fans, det är tråkigt, säger Gustafsson, som inte är riktigt redo att döma ut Jones fullständigt ännu.

– Jag vill ha en förklaring. Medierna har lätt att dra i väg med saker och ting, jag vill ha mer bevis. Jag hade velat möta honom, men om han har dopat sig och alla prov bekräftar det, då får vi ta det då.

Du hoppas alltså fortfarande att det inte stämmer?

– Ja, absolut.
