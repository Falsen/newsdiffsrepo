Superstjärnan fast
för doping – igen
Anders Borgström

2016 stängdes Jon Jones - som räknas som en av de största i MMA-världen någonsin - av för doping.

Han gjorde comeback i en upphaussad titelmatch mot rivalen Daniel Cormier så sent som den 29 juli i år - och lyckades där ta tillbaka bältet i lätt tungvikt.

Enligt TMZ är det i samband med den matchen - under invägningen dagen före match - som Jon Jones testade positivt för turinabol, en anabol steroid.

Den amerikanska sajten skriver att en utredning nu har startats. Den kan leda till hårt straff för Jon Jones - som kan bli av med världsmästartiteln och sedan stängas av i hela fyra års tid.

Dessutom lär MMA-publiken snuvas på ett hett returmöte mellan amerikanen och Alexander "Mauler" Gustafsson. Ett möte som väntades gå av stapeln i Detroit den 2 december i år.

UFC-presidenten Dana White har bekräftat att Jon Jones har testat positivt för doping, men dementerar att han i nuläget har blivit av med sin titel.

"Vi saknar alla ord just nu och vi försöker alla stötta Jon", säger Jon Jones team i ett pressmeddelande.

"Jon, hans tränare, hans kostrådgivare och hela hans team har jobbat hårt och metodiskt de tolv senaste månaderna för att undvika exakt den här situationen. Vi ska låta testerna bli undersökta igen för att få det fastställt hur trovärdiga de är."

Daniel Cormier, som blev av med världsmästartiteln till just Jon Jones, är förbannad när han nås av uppgifterna i natt.

- Jag har inga ord för hur jag känner just nu. Jag är så besviken över de här nyheterna. Det är så många känslor, säger han till MMAFightning.

- I mitt huvud fajtades jag den 29 juli, men jag förlorade. Jag tyckte att Jon Jones var bättre den dagen. Men nu vet jag inte vad jag ska tro. Det är helt otroligt att vi måste uppleva detta igen. Vi får se vad som händer nu.

En representant för Daniel Cormier säger till TMZ:

- Det är svårt att inte känna sig lurad. Igen.

Jon Jones räknades fram till 2015 som den absolut bäste fajtern i hela UFC. Men de senaste åren har i stället kantats av skandaler. Förutom dopingdomen 2016 har han åkt fast för både rattfylla och smitning från en trafikolycka.
