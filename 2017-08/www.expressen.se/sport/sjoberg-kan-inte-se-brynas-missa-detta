Sjöberg: Kan inte se Brynäs missa detta
Henrik Sjöberg

Det brukar inte spela någon roll hur stor krisen är på hösten, Färjestad kommer alltid tillbaka.

Det där tunga maskineriet brukar sakta men säkert börja pumpa och då vet vi att det är få lag som klarar av att stoppa FBK i en slutspelsserie.

I år kan vi glömma allt sånt snack.

Det är ett helt annan Färjestad som visar upp sig just nu och det blev skrämmande tydligt mot Brynäs i första play in-matchen på hemmais.

Framför allt i de två första perioderna.

Färjestad saknade tyngd och tuffhet framför det egna målet och trots att man möter ett lag utan stora, tunga och tuffa forwards så var det få av backarna som klarade av att rensa undan åt Justin Pogge.

Här är några tydliga exempel som blev direkt avgörande i match ett:

Joachim Rohdin håller sig framme och är sist på pucken när Färjestad får en drömstart. Den höll i sig i 34 sekunder. Pogges målvaktsretur är visserligen under all kritik men Shawn Lalonde lyckas inte rensa undan pucken trots att han hade god tid på sig. Daniel Brodin kvitterar och tar död på Färjestads mentala övertag.

Brynäs kvitterar till 2-2 efter att Niklas Arell slarvar vid den egna blålinjen och i mitten tappar FBK bort Jonas Nordquist helt och hållet. Den rutinerade centern, som var riktigt bra för kvällen, tackade för ytan och satte pucken i "gubbhörnet".

Adam Brodecki avgör i sudden death efter bara 1.14. Återigen är det Shawn Lalonde som inte vrider på skallen framför det egna målet och Brodecki (180 sentimeter, 76 kilo) kan bryta sig fram och trycka in avgörandet.

---

Shawn Lalonde var en säkerhetsrisk för Färjestad matchen igenom.

---

Hemmalagets försvarsspel var under all kritik och framför allt runt egen kasse. Brynäs radar, som sagt, inte upp stora och tuffa forwards men hade massor av energi och det räcker långt.

Just försvarsspelet är inget som man får ordning på över en natt och jag har väldigt svårt att se hur Färjestad ska vinna två raka matcher mot Brynäs.

Visst, Ole-Kristian Tollefsen är FBK:s general framför eget mål men frågan är om det räcker med att han gör comeback i övermorgon.

Det blöder i FBK och har gjort det hela säsongen. Sånt stoppas inte över en natt utan det behövs nog en del förändringar i laget inför den kommande säsongen.

---

Brynäs verkar ha förstått precis vad det här med play in handlar om.

En andra chans. En möjlighet som man egentligen inte ska få och då är det bara att glömma allt som varit och se resten av säsongen som en ren bonus.

Den mentaliteten är på väg att ta laget till en kvartsfinal mot "omöjliga" Skellefteå.
