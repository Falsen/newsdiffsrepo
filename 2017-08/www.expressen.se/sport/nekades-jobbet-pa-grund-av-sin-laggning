Nekades jobbet – på
grund av sin läggning
Robin Lindgren

När San Francisco 49ers anställde Katie Sowers som assisterande tränare så blev hon den blott andra kvinnliga tränaren för ett lag i världens bästa liga för amerikansk fotboll, NFL.

Nu har Sowers kommit ut som homosexuell, som första tränaren någonsin i NFL att göra det.

– Ju mer vi kan skapa en miljö som välkomnar alla typer av människor oavsett deras ras, kön, sexuella läggning och religion desto mer kan vi hjälpa att lätta på smärtan och bördan många känner över att bära på en sån hemlighet, säger hon till ESPN.

Vid intervjun med ESPN avslöjar Sowers att hon en gång nekades jobb som volontärtränare för ett basketlag för att hon var lesbisk.

– Det påverkade mig mycket för det var första gången jag verkligen kände mig kränkt för min sexuella läggning. Jag var så passionerad för tränaryrket och att då känna att mina chanser blev mindre på grund av vem jag älskar var svårt att hantera. Hur som helst, utan den erfarenheten hade jag inte varit där jag är i dag.

Före en träningsmatch mot Denver Broncos förra veckan stannades Sowers av supportrar som ville ha hennes autograf - och de stöttade henne för att hon kommit ut som öppet homosexuell.

– När jag skrev autografer förstod jag hur mycket jag påverkat människor. Jag har haft flera familjer som ringt mig och tackat mig för dörrar jag öppnat för deras döttrar.
