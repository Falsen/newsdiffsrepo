Idrottsikonen död –
blev 47 år gammal
Sebastian Mattsson

Ironman betraktas som en av de mest krävande idrottstävlingarna i världen. Dean Mercer körde otaliga upplagor av loppet mellan 1987 och 2010 – och vann det två gånger om.

Efter karriären arbetade Mercer som livräddare i hemstaden Gold Coast vid Stillahavskusten. Det var också på väg in till stan som 47-åringen drabbades av en fatal hjärtattack.

Enligt The Guardian föll Mercer ihop på ratten, vilket ledde till att hans bil åkte in i ett staket. En ambulans tillkallades och Mercer fördes till sjukhus, men hans liv gick inte att rädda.

Mercers familj, som består av en hustru och fyra barn, har skickat ett gemensamt pressmeddelande om dödsfallet.

"Han var på väg för att köpa mat åt sin familj när han drabbades av hjärtattacken. Änkan Reen var tvungen att berätta för sina söner vad som hade hänt. Ni kan bara föreställa er vilken sorg som familjen lider av just nu", kan man läsa i pressmeddelandet.

"Dean var en fantastisk make och en otrolig pappa som älskade att dela kärleken till havet med sin fru."

Ironman-stjärnan Ky Hurst var snabb med att höja den avlidne till skyarna.

"Det är så tragiskt att vi har förlorat en av de största idrottarna genom tiderna. Jag mötte Dean otaliga gånger. Jag såg upp till honom som idrottare och betraktade honom som en vän. Han var den perfekte förebilden på alla sätt", skriver Hurst på Instagram.

Mercer vann sin första Ironman-titel 1989. Den andra kom sex år senare, 1995.



Följ SportExpressen på Facebook och Twitter för senaste nytt från sportvärlden!
