Gunde Svans son
petad – trots guldet
Sebastian Mattsson

Ferry Svan, 20, son till skidlegendaren Gunde, är en av världens mest lovande utövare inom timbersporten, eller timbersports. Han har tidigare tagit hem de juniortävlingen i de nordiska mästerskapen, och i maj tog han det till nästa nivå när han vann JVM-guld.

Men i de nordiska mästerskapen för seniorer ser han ut att få vänta på sin debut.

Lagkaptenen Hans-Ove Hansson har tagit ut förstalaget som ska representera Sverige den 24 augusti. Och där finns inte Svan med.

– Vi har starkast möjliga lag och det finns bra chanser att vi ska kunna försvara mästerskapet både för laget men också individuellt, säger Hansson i ett pressmeddelande.

Svan kommer i stället att finnas i det "rookiebetonade andralaget". Han har dock kvar chansen att komma med till VM i Lillehammer den 2–4 november.

– Frågan var om Ferry Svan redan nu är så stark att han kan utmana våra bästa seniorer och min bedömning är att Ferry behöver ytterligare tid på sig för att kvala in till förstalaget. Han får gärna bevisa att jag hade fel under mästerskapet och därmed få en plats till VM i Lillehammer, säger Hansson.

Svan är dock inte bitter över petningen.

– Jag har förståelse för Hans-Oves beslut. Mitt mål är att förstärka det svenska landslaget på bästa sätt och lyckas jag i de individuella grenarna har jag möjlighet att ta mig från andralaget till förstalaget i samband med VM. Men nu är jag helt koncentrerad på att göra ett bra NM i Göteborg, säger Svan.

Sverige är regerande nordiska mästare och det norska laget är den främsta utmanaren i lagtävlingen. För ett par veckor sedan möttes lagen i en uppvisningstävling, vilket slutade i en svensk seger.
