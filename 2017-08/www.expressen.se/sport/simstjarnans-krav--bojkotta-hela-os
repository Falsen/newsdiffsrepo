Simstjärnans krav – bojkotta hela OS
Albin Julin

Marco Koch är en av Tysklands stora guldhopp inför sommarens OS i Rio de Janeiro. Den 25-åringe simstjärnan har varit dominant på 200 meter bröstsim de senaste åren. Han tog VM-guld i somras, EM-guld i fjol, och har även ett flertal medaljer från kortbane-mästerskapen.

Nu har tysken skapat stora rubriker i hemlandet. Detta efter en tv-intervju i programmet Welt am Sonntag, där stjärnan kritiserade IOK:s regler för utövares sponsring under de olympiska spelen.

– Det är helt absurt, konstaterade Koch.

Reglerna säger att en idrottare inte får ha några sponsoruppdrag, eller ha några företagsemblem på kläderna, medan de olympiska spelen pågår. Det får heller inte finnas någon sponsring på utövarnas hemsidor, medan spelen pågår i Rio.

Koch menar att en bojkott av OS skulle kunna få IOK att ändra sig.

– Då kanske vi kan åstadkomma någonting, säger Koch, enligt tyska Swim Sport News.

I intervjun passar även den tyske simmaren på att rikta en känga till sportpubliken i sitt eget hemland. Han menar att de bara bryr sig om fotboll, och hintar om att en bojkott kunde vara effektiv även på grund av det.

– Vi kanske ska fråga det tyska folket om vi ska överge de olympiska spelen. Det skulle kanske vara tankeväckande för folk, att det finns andra sporter än fotboll, säger Koch.



Vill du ha fler sportnyheter direkt i ditt dagliga flöde?

Följ SportExpressen på Facebook, Twitter och Instagram – för ännu större tillgång till de senaste och viktigaste nyheterna från sportvärlden.
