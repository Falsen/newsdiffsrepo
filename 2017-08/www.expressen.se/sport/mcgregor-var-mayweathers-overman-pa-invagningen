McGregor var Mayweathers
överman – på invägningen
Anne-Sofie Näslund

I dag möts den obesegrade boxningsstjärnan Floyd Mayweather och den irländska MMA-mästaren Conor McGregor i den superhajpade boxningsmatchen i Las Vegas.

Invägningen skedde i natt svensk tid inför minst 10 000 fans på T-Mobile Arena där också fajten avgörs.

Conor ”Notorious” McGregor var först ut, insvept i den irländska flaggan och till tonerna av ”Hypnotize" av Notorious B.I.G. intog han scenen och vägdes sedan in på 153 pounds – ett pound från maxvikten på 154 (motsvarande 69,85 kilo).

Vikten fick de irländska fansen att jubla efter envisa rykten – bland annat spridda av Mayweather – om att McGregor kanske inte skulle klara viktgränsen.

LÄS MER: Badou Jack om relationen med Floyd Mayweather

Mayweather gjorde entré i t-shirt och keps med "The Money Team"-tryck och Phil Collins låt "In the Air Tonight". I kalsonger och strumplästen stannade vågen på 149,5 pounds.

Men den goda marginalen var inget som verkade bekymra Mayweather. När han fick frågan om de drygt 2 kilona svarade han lugnt:

– Vikt vinner ingen fight – fighting vinner en fight.

Mayweather försäkrade publiken ännu en gång att han kommer ta hem segern och att matchen kommer att avgöras i förtid.

– Jag har varit här förut, jag vet vad som krävs, sa han som en tydlig pik till den proffsboxningsdebuterande McGregor.

LÄS MER: McGregor mot Mayweather - så ser du matchen i Sverige

När de båda mästarna ställde upp för fotograferna ställde sig McGregor extremt nära och skrek något rakt i ansiktet på sin motståndare.

– Han kan snacka en massa, men i morgon handlar det om oss som fighters, kommenterade Mayweather under en utfrågning efteråt.

Orden fick Mayweathers fans att jubla, men annars var det de irländska supportrarna som hördes mest.

– Las Vegas är Irland nu, konstaterade McGregor när han såg sina fans i publiken.

När Mayweather försökte göra intervjuer på väg ner från scen gjorde McGregors fans sitt bästa för att överrösta honom genom att skrika ”betala dina skatter”. Den häcklande uppmaningen kommer efter att det avslöjats att Mayweather har en skatteskuld på över 22 miljoner dollar från rekordinkomståret 2015 då han slog Manny Pacquiao och tjänade 300 miljoner dollar.

En stor del av biljetterna till invägningen var gratis och enda chansen för många av fansen att få en skymt av sina idoler då de billigaste biljetterna till matchen i nuläget ligger på minst 10 000 kronor.
