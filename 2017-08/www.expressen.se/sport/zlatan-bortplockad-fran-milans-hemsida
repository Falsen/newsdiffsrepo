Zlatan bortplockad från Milans hemsida
Axel Pileby

Sommarens stora transferbomb är på väg att explodera.

Efter långa förhandlingar ser det nu ut som att Paris Saint-Germain värvar Milans två största stjärnor - Zlatan Ibrahimovic och Thiago Silva.

Silvio Berlusconi bekräftade under torsdagen att han sålt stjärnorna och på fredagen sa PSG-tränaren Carlo Ancelotti att han hoppas på att affären snart ska vara i hamn.

Och det finns fler saker som talar för en övergång.

Under torsdagen poserade Zlatan Ibrahimovic och Thiago Silva längst fram på en bild i samband med en reklamkampanj på Milans officiella hemsida.

På fredagen finns de inte längre med på bilden.

Dessutom går det nu inte längre att köpa matchtröjor med "Ibrahimovic" eller "Silva" på ryggen. Spelarna är bortplockade som alternativ, vilket talar för att en flytt bort från Milan är nära förestående.

Inom kort lär vi få det slutgiltiga svaret.
