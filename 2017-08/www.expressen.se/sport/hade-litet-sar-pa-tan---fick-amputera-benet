Hade litet sår på tån - fick amputera benet
Kjell-Ove Andersson

Krister Broman är en ikon som undgått få i handbolls­sverige under åtminstone fyra decennier.

Som domare, med närmare 500 elitseriematcher och 280 internationella uppdrag.

Som ledare, vid olika landslagsuppdrag, och speaker vid otaliga matcher.

Som i går: Vid slutspelet av Göteborg Cup i Valhalla sporthall.

Den här gången satt Krister Broman, för första gången, i en rullstol.

- Aldrig i livet att jag släpper idrotten, säger han. Det är bara att rulla in stolen och köra. Men snart har jag en protes och kan gå för egen maskin igen.

Broman har alltid varit stor, ovanför gränsen till överviktig.

Samtidigt självsäker, utåtriktad och framförallt engagerad. För sju år sedan drabbades han av typ 2-diabetes.

- Tänk om jag ändå lyssnat, säger han.

Ångerfull?

- Snarare med tanke på framtiden. Jag vill här och nu varna alla som lider av diabetes.

- Ja, verkligen varna.

Ett till synes litet sår på en stor fot förändrade på kort tid Krister Bromans hela livssituation.

- Fast egentligen började alltihop för många år sedan. Jag fortsatte att dricka cola, käka godis och kakor, trots att sjuksyrrorna varnade mig.

Broman vägde som mest 135 kilo, men var likväl en internationell toppdomare inom handbollen på 1990-talet.

I dag är matchvikten 91 kilo.

- En halv Broman - med ett halvt högerben.

23 kilo har runnit av honom på sex veckor.

- Läkarna tog benet den 23 juli, kvällen före min 65-årsdag.

Den färgstarke idrottsprofilen vaknade upp som nybliven pensionär med höger ben kapat från strax under knät.

Risken för kallbrand föranledde blixt­operationen.

Krister Broman förbannar sitt ego.

- Jag fick redan för två år sedan ett litet sår på foten som inte ville läka. Jag uppsökte vårdcentralen, drabbades av hjärtflimmer och läkarna berättade att jag haft en hjärtinfarkt utan att veta om det.

Din fysiska status?

- Smärtan fanns där aldrig. Fast jag blev trött när jag gick i trappor. Extremt trött. Det borde varit en varningssignal jag tagit till mig.

Så sent som den 21 maj dömde Krister Broman en handbollsmatch när juniorlandslaget laddade inför sommarens EM-turnering.

- Domarna uteblev, så jag klev in och blåste.

Han åkte sedan med till Österrike som överledare.

Men inte på flyget utan packade en minibuss som han själv körde genom Europa.

- För att vi skulle få med oss alla grejor och slippa övervikt.

Redan första dagen under EM kände sig Krister Broman krasslig.

Såret på tån vägrade läka och nu började foten också lukta riktigt illa.

- Jag snackade med en läkare som gav mig rådet att åka hem.

Den svenske överledaren körde minibussen längs autobahn, via färjor, tillbaka till Göteborg.

Men uppsökte inte sjukhus.

- Jag hade ingen smärta. Men jag var rädd, förstod på något sätt vad som var på gång. Jag isolerade mig hemma ett par dygn trots att jag inte ätit på en vecka.

När Krister Broman till slut sökte läkarvård nåddes han direkt av beslutet:

- Vi måste avlägsna din stortå på högerfoten.

Hur reagerade du då?

- Jag relaterade till handbollsspelaren och tränaren Gunnar Blombäck som blev av med två och en halv tå när han fastnade med foten under en gräsklippare.

För domarprofilen väntade större ingrepp än så. 23 juli klipptes högerbenet.

- Sjuksköterskorna övertygade mig. De ville inte se mig som en "kund som kom hit då och då och plockade bort en bit i taget".

Krister Broman tycks ha kvar det goda humöret.

Den 18 september väntar utprovning av en protes.

- Därefter ska jag lära mig att gå igen. Utan att behöva åka rullstol. Och till jul ska jag kunna köra bil. Jag har förresten flyttat in i en ny lägenhet i ett hus där det finns hiss.

Handbollens elitserie inleds på onsdag och Broman tänker minsann jobba vidare som matchdelegat och domarkontrollant.

Och speaker, om så krävs.

Han har medverkat i 17 VM-turneringar på olika nivåer och funktioner; som domare tillsammans med Kent Blademo på Island 1993.

- Aldrig i livet att jag släpper idrotten, påpekar Krister Broman.

Vad har du lärt dig?

- Att lyssna på läkare och sköterskor. Sköt din hälsa, motionera, ät rätt. Speciellt om du fått diagnosen diabetes.
