Anliot om relationen
med Ted Gärdestad
Carl-Fredrik Eriksson

Under andra halvan av 1970-talet nådde Helena Anliot sin pik inom tennisvärlden.

Tennisspelaren var då rankad 32:a i världen och nummer ett i Sverige och var med i 1977 års upplaga av US Open.

Men kort därefter tog karriären en vändning.

På grund av sjukdom tvingades hon lägga ner tenniskarriären endast 23 år gammal. Redan då hade hon tagit steget in i rampljuset efter att hennes romans med Björn Borg avslöjats i samband med en Wimbledonturnering.

Förhållandet med den svenska tennislegendaren – som inleddes i 16-årsåldern enligt egen utsago – tog så småningom slut och några år senare blev hon ihop med den svenska musikern Ted Gärdestad.

– Jag kände Ted under perioden med Björn Borg, men vi blev ihop först några år senare. Vi spenderade väldigt mycket tid tillsammans. Vi var nära varandra på ett spirituellt plan. Vi pratade hela dagarna och nätterna. Det var underbart, säger hon i det amerikanska radioprogrammet "Only a Game" som sänds i NPR.

Paret gjorde sedermera slut men behöll kontakten fram till dess att Helena Anliot flyttade till Australien.

Det var först några år efter förhållandet som hon fick höra låten "Helena" som Ted Gärdestad tillägnade sin gamla kärlek.

– Jag var verkligen överraskad när jag hörde sången. Jag visste inte att den handlade om mig men jag hoppades på det. Jag fick senare reda på att det var till mig han hade skrivit den, säger Anliot.

Ted Gärdestad är en av Sveriges främsta musiker genom tiderna. Han dog 1997 efter att ha begått självmord.
