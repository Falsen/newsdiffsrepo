Nakenkritiken: "Skulle
göra det om och om igen"
Sebastian Mattsson

Caroline Wozniacki valde att tillsammans med 22 andra idrottsstjärnor kasta kläderna i kommande nummer av det amerikanska sportmagasinet Sports Illustrated. Då sade hon sig ha ett tydligt budskap med varför hon väljer att posera naken framför kamerorna – för henne handlar bilderna om att visa varför hennes kropp ser ut som den gör.

Samma förklaring har hon när hon nu intervjuas av magasinet Women’s Wear Daily.

– Som idrottare jobbar du hårt med din kropp, och det är nödvändigt för att hålla den i toppform, när du ska prestera. Min kropp har byggts för att jag ska kunna göra så bra ifrån mig som möjligt på tennisplan, säger Wozniacki.

Det här var inte första gången som Wozniacki ställt upp på lättklädda bilder. Hon har tidigare, tillsammans med bland andra alpinstjärnan Lindsey Vonn, poserat naken när Sports Illustrated lät idrottsstjärnor sprejas med kroppsfärg.

Hon har fått kritik för att bidra till objektifierandet av kvinnokroppen – kritik som hon tar lätt på.

– Ska jag vara helt ärlig så bryr jag mig bara om vad mina närmaste tycker, mina vänner och familj. Om du får möjligheter som Sports Illustrated, som är skitbra, så skulle jag göra det om och om igen, säger Wozniacki.

För det där omslaget fick Wozniacki anta en vanlig tennispose. Den stora skillnaden jämfört med hennes vardag var som sagt att hon var naken.

– Det var en utmaning, fotograferingen. Jag har aldrig gjort det förut. Det var nervöst, men jag är stolt över det, säger Wozniacki.
