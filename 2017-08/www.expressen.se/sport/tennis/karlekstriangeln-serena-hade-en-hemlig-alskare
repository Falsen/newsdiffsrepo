Måndag 21 augusti 2017
Kärlekstriangeln – Serena hade en hemlig älskare
Petter Landén

För fem år sedan tog den i dag 47-åriga fransmannen Patrick Mouratoglou över ansvaret som tränare för världens främsta tennisspelare, Serena Williams. Men de hade inte bara ett professionellt förhållande.

Mouratoglou var Williams hemliga älskare under en tidsperiod och i en intervju med Vogue så avslöjar Williams att det ledde till lite osäkerhet under början av hennes förhållande med Alexis Ohanian, grundaren av sajten Reddit.

– Lyckligtvis så är jag god vän med nästan alla jag har varit i ett förhållande med, jag gillar inte när det är ont blod, säger hon.

Ohanian och Williams träffades av en slump i Rom strax innan Franska öppna 2015. Ohanian var där för en konferens och Williams där för att spela. De förlovade sig senare samma år och nu planerar de för sitt bröllop och väntar sitt första barn. Det sistnämnda har lett till att Williams den här säsongen tagit en timeout från tennisen.

Tennismässigt så förstår man att Williams ville hålla fast i tränaren Mouratoglou. Sedan han började träna henne så har hon vunnit tio grand slam-titlar, två OS-medaljer och spenderat totalt 3,5 år som världsetta.

Williams har totalt under sin karriär vunnit 23 grand slam-titlar.

När Williams tog uppehåll för graviditeten så var många fans oroliga över att hennes karriär skulle ta slut. Men Williams ser fram emot att komma tillbaka.

– Jag kommer definitivt tillbaka. Att gå ut och höra publikens jubel... Det finns inget bättre.
