"Hängde och sprattlade –
han skulle strypa Björn"
Linus Sunnervik

Det var en tid när svensk tennis var bättre än någonsin.

År 1988 kom tio av världens 54 bästa tennisspelare från lilla Sverige.

Och i efterhand har ingen annan nation åstadkommit något liknande under ett och samma tennisår.

Mats Wilander spelade hem Australian Open och Franska Öppna. När han fick stryk i kvartsfinalen i Wimbledon mot Miroslav Mecir, klev Stefan Edberg fram och vann hela turneringen. Kvar återstod US Open, för att Sverige skulle hämta hem årets fjärde stora grand slam-titel.

Men det var också en svensk mardrömsturnering.

Inför US Open 1988 hade svenska spelare tagit 21 grand slam-titlar – men inte en enda i US Open.

Inte ens Björn Borg hade lyckats, trots fyra finaler där han tvingades till förluster mot John McEnroe och Jimmy Connors. Det sades att de svenska spelarna inte klarade av den högljudda publiken som vrålade fram sina hemmaspelare och samtidigt skrämde de mer timida svenskarna.

Men chansen fanns i 24-årige Mats Wilander, som kom till turneringen med två grand slam-titlar och ett nyvunnet serve- och volleyspel som överraskade motståndarna.

Och han har var på jakt efter positionen som världsetta.

Efter några svagare år hade Wilander tagit hjälp av irländaren Matt Doyle för att förbättra sin fysik. Smålänningen tränare hårdare än någonsin: han blev starkare, mer uthållig och kunde stå emot sina bollsäkra rivaler som slog hårdare.

Nu var han framme i finalen i US Open och på andra sidan nätet stod den värste bollväggen av alla: Ivan Lendl.

Tjecken hade inte bara varit världsetta i 159 veckor i sträck – han hade dessutom tre raka titlar i US Open och sex raka segrar mot Wilander. Framför allt var han känd för sin kompromisslösa spelstil och allvarsamma uppsyn som gav honom smeknamnet "Ivan den förskräcklige". Tjecken bröt alla oskrivna regler och körde över sina motståndare, även i uppvisningsmatcher.

– Jag fick stryk av honom året innan i finalen men visste att jag var mycket bättre 1988 än 1987. Jag kände att jag aldrig kommer att ge mig här. Jag kommer försöka av all min kraft, för att spela oberäkneligt och taktiskt smart, har Wilander förklarat för Sveriges Radio.

Matcherna dem emellan blev ofta långa. Och finalen 1988 blev en ny maratonmatch. Wilander vann första set med 6-4 och ledde med 4-1 i andra set när han plötsligt tappade koncentrationen. Vid ställningen 4-2 varnades svensken för att han tog för lång tid på sig vid en serve – och därefter vann bara fyra poäng under resterande set.

Lendl hade kvitterat och kände vittring.

I Sverige följde tusentals lyssnare matchen via Sveriges Radio som refererades av Mats Strandberg och experten Björn Hellberg. Vad få visste var att SR saknade rättigheter för att sända matchen, och därför ringde duon i smyg in referat via telefon till Sverige.

Men plötsligt avbröts rapporterna från New York.

En välväxt och hårdför amerikansk agent vid namn Jim Bucata bevakade journalisterna och hade kommit på Strandberg och Hellberg för att rapportera utan tillåtelse. Nu var han rasande.

– Den var den mest nervösa match som jag hade varit med om, minns Björn Hellberg.

– Jag fick sitta och vakta dörren till pressläktaren, och varje gång dörrvredet rörde sig var jag tvungen att knacka Mats på axeln. Strandberg var så skärrad att han inte brydde sig om att runda av referaten – han slängde bara på luren. Så när han kom på oss tittade han på mig och sa: jag tar din ackreditering. Jag kände en oerhörd ångest. Det var en väldigt hotfull stämning, fortsätter han.

Mats Strandberg berättar i Sveriges Radio om händelsen:

– Han lyfte upp Björn Hellberg som hängde och sprattlade. Han sa att han skulle strypa Hellberg och att han skulle ta hans ackreditering. Han vrålade tre centimeter från hans ansikte om vilket otroligt lagbrott vi hade gjort.

Efter ett krismöte på Bucatas kontor lyckades Strandberg medla och få tillstånd att rapportera matchen mot att Sveriges Radio betalade för rättigheterna i efterhand. Kommentatorsduon fick ge svenskarna den dramatiska avslutningen på matchen.

Vid ställning  6-4, 4-6, 6-3, 5-7 och 4-4 i avgörande set så bröt Mats Wilander sin motståndares serve – och fick chansen att serva hem segern. Vid 5-4 och fördel sprang han fram på nätet. Lendl slog i nätet – och segern med 6-4 i avgörande set var ett faktum.

Det var den längsta finalen som någonsin spelats i US Open-historien (4 timmar och 55 minuter).

Drömmen blev till verklighet: Sverige hade brutit förbannelsen och vunnit US Open. Och Mats Wilander nådde äntligen positionen som världsetta – en dröm han hade jagat under flera år.

– Jag förstod i kväll varför det var så svårt för Björn Borg att vinna här. Det är så tufft här, både mentalt och fysiskt. Det är en turnering som en svensk aldrig har vunnit, som jag aldrig vunnit, och samtidigt hade jag möjlighet att bli världsetta i den största match jag någonsin spelat. Det var så mycket som stod på spel, sa Wilander efteråt.

Det blev också början av slutet på svenskens tenniskarriär.

Trots att Wilander hade alla verktyg för att försvara sin position som världsetta, så vann han inte en enda turnering året därefter. År 1990 rasade han till 41:a plats på världsrankingen och var aldrig nära att slåss om en grand slam-titel igen. I efterhand har tennisikonen berättat för SportExpressen om hur han brottades med motivationen efter US Open-segern 1988.

– Jag tappade motivation litegrann efter den segern. Jag hade tränat otroligt hårt under flera år, drömde om att bli världsetta och hade som ett av målen att slå Ivan Lendl på hardcourt. Det var som att jag hade uppnått allting på en och samma gång.

Men ingen kunde ta i från Wilander segern i US Open 1988. Och för tennisoraklet Björn Hellberg sticker matchen ut som den mest välspelade grand slam-finalen någonsin med en svensk.

– Finalen mellan Björn Borg och John McEnroe i Wimbledon 1980 var kanske mer dramatisk. Men de spelade nästan aldrig bra samtidigt under matchen. Därför håller jag Wilanders seger i US Open inte bara som spelmässigt bättre – jag tycker att det är den bästa final som en svensk någonsin har medverkat i, säger Hellberg.
