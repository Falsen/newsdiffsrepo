"Du bara tuggar, är
du dum i huvudet?"
Sebastian Mattsson

Det blev en tuff match för Julia Putintseva mot franska hoppet Alize Cornet i turneringen i New Haven. Ryskan föll klart med 6-0, 6-0 – och frustrationen gick inte att ta miste på. Tv-tittarna fick höra ett synnerligen spektakulärt utbyte mellan Putintseva och hennes tränare, Roman Kisliansky, som blev varse vidden av sin adepts ilska.

När Kisliansky satte sig på knä framför Putintseva började en utskällning framför publik, rapporterar The Sun.

Putintseva: – Varför sitter du bara och tuggar och kollar på dina dumma videor?

Kisliansky: – Vad är det för fel på dig, Julia?

P: – Vad är det för fel på dig? Du applåderar aldrig när jag tar en poäng. Du bara sitter där och kollar på dina dumma videor. Är du dum i huvudet?

K: – Mår du bra?

P: – Mår du bra? Jag har spelat en lång match och du har inte applåderat mig en enda gång.

Kisliansky försökte framföra ett par tennistekniska råd till Putintseva – men bemöttes av mer ilska.

Putintseva: – Få bort där det där dumma jävla leendet från ditt ansikte.

Efter matchen svalnade Putintsevas känslor något, och hon gick ut på Instagram och bad om ursäkt till Kisliansky.

"Det var ett helvete i går. Det finns dagar då man inte kan göra nåt. Jag skulle vilja be om ursäkt till min tränare Roman Kisliansky för det jag sa. Ibland tappar jag kontrollen över mina känslor, men jag jobbar på det och ska försöka lära mig nåt av matchen och det som hände", skriver Julia Putintseva, som är rankad som 50:e bäste spelare i världen.
