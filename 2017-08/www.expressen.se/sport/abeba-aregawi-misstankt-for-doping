Abeba Aregawi  misstänkt för doping
Ludvig Holmberg

Abeba Aregawi, 25, är Sveriges just nu största friidrottsstjärna.

Under de tre senaste åren har hon sprungit hem VM-guld och EM-silver utomhus, VM-guld och EM-guld inomhus – samt noterats för tre svenska rekord.

Men nu kommer alltså beskedet som kastar skuggor över allting.

Svenska friidrottsförbundet skriver i ett pressmeddelande att Aregawi har testat positivt för en förbjuden substans och stängts av i väntan på analysen av b-provet.

– Det är med bestörtning och med extrem besvikelse vi tvingas lämna detta besked, säger Stefan Olsson, generalsekreterare i Svensk Friidrott, i pressmeddelandet.

– Vi tar totalt avstånd från alla former av fusk, doping och otillåtna medel. Vi har en nolltolerans och det här är helt oacceptabelt.

Enligt uppgifter till SportExpressen testade Aregawi positivt i början januari.

Hon har begärt en analys av b-provet, som alltså är en ny analys av samma blod/urin som lämnades av den aktive vid testtillfället. Om även det provet visar spår av doping riskerar hon en avstängning i två år.

– Vi förstår ingenting. Vi försöker reda ut det här just nu, säger hennes holländske manager Jos Hermens.

– Det här är väldigt märkligt.

Nyheten kommer bara två dagar efter att SportExpressen avslöjat helt nya uppgifter om Abeba Aregawis bakgrund.

I dokument från Skatteverket erkände Aregawi att hon aldrig varit bosatt i Sverige samt att hon lämnade in felaktiga uppgifter till Migrationsverket när hon ansökte om svenskt medborgarskap.

Abeba Aregawis senaste tävling för Sverige var Finnkampen på Stockholms Stadion i fjol, då hon sprang hem segern på 1 500 meter.

Reaktionerna från den svenska friidrottsvärlden låter inte vänta på sig.

– Det är fruktansvärt tragiskt, naturligtvis, för alla inblandade, säger OS-hjälten Stefan Holm.

– Alla blir bestörta och ledsna. Det är ett jättehårt slag för att alla som kämpar och sliter för svensk friidrott, säger Sveriges förbundskapten i friidrott, Karin Torneklint.

Substansen som har upptäckts i hennes kropp är meldonium.

Ämnet hamnade på antidopingbyrån Wadas lista först 1 januari i år och enligt Åke Andrén-Sandberg, medicinsk expert i Riksidrottsförbundets Dopingkommission, finns det studier som visar att den förbättrar energiomsättningen i hjärtmuskelceller.

Den används bland annat i behandling mot Parkinsons sjukdom och Alzheimers.

– I dag kan det anses rimligt säkert att meldoniums effekt kan spåras till mitokondrierna ("cellens kraftverk"), vilket är intressant eftersom mitokondrier finns i alla celler i kroppen, vilket gör det möjligt att meldonium skulle kunna påverka alla organ i kroppen som kan ha nytta av en bättre energiomsättning, säger Andrén-Sandberg till TT.

– Detta har utnyttjats i någon mån i studier av nervceller och det finns således små studier (eller hypoteser) om att använda preparatet efter stroke samt vid Parkinsons och Alzheimers sjukdomar. Man kan dock inte se att det finns vetenskapliga resultat som visar att preparatet har någon effekt i dessa sammanhang. Det finns en rapport som hävdar att meldonium ökar vakenheten och en annan att inlärningsförmågan ökar.

Enligt uppgifter till SportExpressen leder meldonium i normalfallet till en fyra år lång avstängning. Enda sättet att komma undan det straffet är att kunna bevisa att man inte fått i sig substansen medvetet.

Om Aregawi stängs av i fyra år kommer hon att portas från Sveriges landslag i åtta år. Förbundet fördubblar nämligen strafflängden, enligt en ny policy.
