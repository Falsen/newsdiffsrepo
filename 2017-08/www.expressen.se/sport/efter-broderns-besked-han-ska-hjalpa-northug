Efter broderns besked - han ska hjälpa Northug
Tomas Pettersson

Beskedet att Tomas Northug avslutar sin karriär var inte bara extremt överraskande - det innebar dessutom en stjärnsmäll för storebror Petter Northug.

I Northugs eget team var lillebror Tomas den vassaste sparringpartnern av dem alla.

Men nu är problemet löst.

Och det på ett högklassigt sätt.

33-årige Chris Jespersen har bland annat en total andraplats i Tour de ski 2014 i sin meritlista och var med i norska laget både till OS i Sotji och VM i Falun.

Den förra säsongen satsade Jespersen på långlopp, men väljer nu att gå in i Petter Northugs eget stall - och samtidigt göra en egen OS-satsning.

– Det är det jag drömmer om. Nu har jag fått tidernas chans. Ingenting skulle vara bättre än om vi både står på startlinjen i OS för att kämpa om medaljerna, säger Chris Jespersen till Adresseavisen och Aftenposten.

Och fortsätter:

– Jag har egentligen haft lust att vara med Petters lag i flera år, men jag har inte tagit kontakt. Jag tänkte att det inte var någon vits så länge Tomas var med.

Petter Northug är också ytterst nöjd med lösningen.

– Chris är otroligt stark på träning, han har en väldigt hög toppnivå, säger Northug till tvsporten.no.

Även Petter Northugs tränare Stig Rune Kveen hyllar teamets nye medlem Chris Jespersen.

–– Han kan matcha Petter perfekt under sommaren och hösten fram till säsongsstarten. Det här ser vi verkligen fram emot, det är en bra lösning för Petter, säger Kveen.
