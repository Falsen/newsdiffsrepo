TV-profilens plan –
inför flytten till USA
Sebastian Mattsson

Ida Björnstad meddelade tidigare under månaden att hon har sagt upp sig från TV4. Tv-profilen, som gjorde sig ett namn i C Mores SHL-sändningar, ska flytta till USA för att bo med kärleken Mattias Ekholm.

Björnstad och Ekholm, som till vardags spelar i Nashville Predators, träffades under Björnstads arbete med välgörenhetsprojektet GeBortTillSport. I september ska Björnstad medverka i TV4:s sändningar om projektet – vilket blir hennes avskedsföreställning.

– Jag är på väg att lämna, det här är mitt sista framträdande. Jag förstår att det är lite förvirrande. Men Ge bort till sport är i TV4:s regi, så jag kommer kanske att jobba även med det i framtiden. Men mitt kontrakt med TV4 är avslutat. Det här påverkar inte det, säger Björnstad.

Vet du vad du ska göra i USA?

– Jag sitter och kollar på tusen lösningar. Men jag försöker ta det lugnt. Just nu har jag inte bestämt mig. Det är mycket på tapeten.

Men en idé har slagit rot hos Björnstad: att starta en nordamerikansk motsvarighet till GeBortTillSport.

– Jag har ett brinnande intresse för det här projektet, så det är ingen omöjlighet att jag driver ett liknande projekt i USA. Står man inför en resa och en utmaning måste det komma inifrån. Det måste finnas ett driv och engagemang, och det har jag för den här frågan.

Är det pirrigt att flytta till ett nytt land, ett nytt språk?

– Ja, det är klart. Men jag får vara med Mattias och det är det viktigaste i det här läget. Jag ser fram emot det här äventyret. Men det är klart att det är pirrigt. Det är det alltid när det är nåt nytt som väntar. Men det kommer nog att gå bra.
