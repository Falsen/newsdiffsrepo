Här är historiska
fuskarens nya liv
Petter Landén

Under VM i cyclocross, en gren inom cykelsporten där cyklisterna kör på en terrängbana där cyklisterna ibland får springa med cykeln över hinder, år 2016 så kunde det internationella cykelförbundet (UCI) för första gången leta efter mekanisk doping.

De gjorde ett fynd direkt. I damernas U23-lopp hittades elkablar i sadeln på en cykel. Den cykeln tillhörde Femke Van den Driessche.

Det var startskottet på en av de största skandalerna i cykelsportens historia.

Redan dagen efter bekräftade ICU att de hade hittat en motor i den 19-åriga belgiskans cykel och Van den Driessche bestämde sig för att tala ut i tv-kanalen VTM Nieuws.

Med tårarna rinnandes ner för kinderna så sa hon att cykeln inte var hennes, utan i stället tillhörde en vän, att den inte användes i loppet och att teknikerna blandade ihop cyklarna efter tävlingen.

– Det är inte min cykel, jag skulle aldrig fuska. Cykeln är hans. Han köpte den från mig förra året. Det är en exakt likadan cykel som den jag har. Mekanikerna måste ha trott att det var min cykel och tog den i stället. Det hela är ett misstag och jag är väldigt chockad. Jag mår dåligt, sa hon då.

Men ingen verkade tro den lovande cyklistens historia. Det höjdes röster om att Van den Driessche borde stängas av på livstid för sitt fusk.

I slutet av april 2016 så kom domen. Van den Driessche stängdes av i sex år från den 11:e oktober 2015. Alla hennes resultat sen det datumet raderades i historieböckerna. Hon fråntogs sina titlar, där seger i U23-EM sticker ut. Belgiskan tvingades lämna tillbaka sina medaljer och prispengar från de berörda tävlingarna och hon fick även böter på 170 000 kronor.

Då hade hon redan en dryg månad tidigare berättat att hon lägger av.

– Efter att ha konsulterat med mina advokater och min familj har jag bestämt mig för att avbryta mitt försvar i den här processen. Jag vill bara leva mitt liv i lugn och ro nu. Jag hoppas att alla kan förstå och respektera det.

Efter det har det varit tyst kring Van den Driessche. Hon har ingen gång under året som gått ställt upp på någon intervju och inte gett någon annan förklaring till att motorn upptäcktes i hennes cykel än den hon gav direkt efter loppet.

I ett dokument om händelsen som franska L'Equipe har gjort så har de sett hur den i dag 20-åriga Van den Driessche lever i dag.

Enligt tidningen så bor hon i den belgiska staden Aalst, två mil nordväst från Bryssel. Där lever hon ett "normalt liv som 20-åringar gör", långt i från den cykelvärld som hon verkade i och sågs som en stor talang i.

I stället arbetar hon på ett gym för att få ihop pengar till att betala den böter på drygt 170 000 kronor hon tvingades betala för den mekaniska dopingen.
