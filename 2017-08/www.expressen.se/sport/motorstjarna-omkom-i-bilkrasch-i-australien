Motorstjärna omkom i bilkrasch i Australien
Jens Dahlkvist

Edwards satt som passagerare i en Porsche som kraschade in i en barriär i Queensland Raceway i Australien, tidigt på tisdagen.

Britten satt som instruktör till en 20-åring när olyckan inträffade. Föraren skadades allvarligt.

Autosport.com uppger att bilen fattade eld och att Edwards omkom direkt vid olycksögonblicket.

Sean Edwards tävlade i Porsche Supercup-klassen, där han innehar totalledningen för året.

Norrmannen Roar Lindland kör också Porsche Supercup och fick höra om dödsfallet på tisdagsförmiddagen.

- Vi umgicks inte utanför banan. Men på tävlingar och i depån är alla som en familj, säger han till SportExpressen.se.

- Just nu har jag lite ont i magen, det är ingen bra dag. Man tänker mycket på allt runtomkring nu, hans familj och så, säger Lindland.

26-årige Edwards var son till förre formel 1-föraren Guy Edwards, som kanske är mest känd för att ha räddat Niki Lauda ur ett brinnande bilvrak efter en krasch i Tyskland 1976.

Han var Supercup-klassens kanske största profil och hade en 18 poängs-ledning framför dansken Nicki Thiim i totalställningen.

- Han var en stor stjärna och en stor förebild för oss andra, en duktig förare och en fantastisk profil. Inget tvivel om det, säger han.

2013 har varit ett mörkt år för motorsporten. I juni i år omkom danske stjärnan Allan Simonsen i en olycka i Le Mans, och för bara fyra dagar sedan drabbade en annan tragedi motorvärlden, då förre formel 1-föraren Maria De Villota avled på ett hotellrum i Spanien.

- Det har varit mycket detta året, säger Roar Lindland.

Norrmannen höll just på att planera säsongsavslutningen i Abu Dhabi i början på november, när han fick dödsbudet.

- Vi tänkte flyga ner 150 gäster och sponsorer för att följa finalen. Man såg fram emot finalen och alla gläder sig, men det känns i dag känns allt bara meningslöst, säger Lindland.
