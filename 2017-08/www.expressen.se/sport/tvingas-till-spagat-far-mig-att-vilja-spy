Tvingas till spagat:
"Får mig att vilja spy"
Sebastian Mattsson

Det var i juni som Denverskolan East High Schools cheerleadertrupps träningsläger slutade i tårar för Ally Wakefield. I en film som läckt ut på nätet kan man se hur Wakefield tvingas gå ner i spagat – trots att han upprepade gånger ber om att få sluta. Hennes lagkamrater håller fast hennes armar och tvingar henne ner i den obekväma positionen, till synes på order från sin tränare.

Flera av de inblandade, däribland cheerleadertruppens tränare, skolans rektor och Denvers utbildningsansvarige, har blivit beordrade att ta tjänstledigt på grund av incidenten.

Wakefield mamma Kirsten Wakefield har hört av sig direkt till skolan och begärt en förklaring.

"Jag och min make vill veta vad skolledningen ska göra åt min dotters skada och sättet på vilket den inträffade", skrev Wakefield i ett mejl som NBC också fått läsa.

– Jag förstår inte varför det här är tillåtet. Det får mig att vilja spy. Jag förstår inte hur man kan rättfärdiga det här, säger Cheri Nickolay, vars dotter Anna valt att hoppa av East High Schools cheerleadertrupp.

Tom Boasberg, chef för Denvers kommunala skolor, har skickat ett uttalande där han fördömer skolans agerande i frågan.

"Vi har ett totalförbud mot alla metoder där elevers fysiska och psykiska hälsa sätts på spel. Vi kommer aldrig tillåta att en situation uppstår där en elev tvingas delta i en aktivitet eller övning trots att de har bett att få sluta. Medan polisutredningen pågår lägger vi all kraft på att eleverna och personalen på East High School får allt stöd som de behöver", skriver Boasberg.
