Kritiken: "Kan orsaka
riktigt allvarlig olycka"
Mikaela Lindahl

Den danska formel 1-föraren Kevin Magnussen fick ovanligt mycket uppmärksamhet efter loppet i Ungern för en månad sedan. Anledningen? En ovanlig intervju som ägde rum efter loppet.

Magnussen hade i slutet av loppet tryckt Renault-föraren Nico Hülkenberg av banan. Hülkenberg blev då så pass upprörd att han efter loppet valde att avbryta en av Magnussens direktsända intervjuer för att konfrontera honom.

– Ännu en gång den mest osportsliga föraren på gridden, sa Hülkenberg.

– Sug min pung, kompis, svarade Magnussen.



LÄS MER: Sonens fina hyllning – till Michael Schumacher



Nu har Magnussen återigen hamnat i blåsväder. I helgen körs Belgiens grand prix på den klassiska Spa-banan och under fredagens andra träning blev Sergio Perez riktigt irriterad på dansken, efter att han blockerat Perez på banan.

– Magnussen kör alltid så fult, sa Perez på teamradion.

Efter träningen utvecklade han sitt resonemang.

– Vi har sett att Kevin kör på det här sättet flera gånger. Det fungerar inte och med tanke på de hastigheter som vi kör i så skulle han kunna orsaka en riktigt allvarlig olycka, säger Perez till ESPN.



LÄS MER: Petersons dotter: "Det har varit många tårar"



Perez tog upp incidenten på förarmötet senare under kvällen, men det var först efter mötet som Magnussen förstod att det var honom som Perez varit irriterad på.

Magnussen menade att gårdagens händelse helt enkelt var ett missförstånd.

– Det var inte medvetet, säger han.

När han i helgen fick frågan om hur han nu ser på incidenten med Nico Hülkenberg så slår han dock fortsatt ifrån sig kritiken.

– Jag är inte här för att skaffa vänner eller för att vara någon till lags. Jag är här för att få bra resultat, säger Magnussen, enligt The Guardian.
