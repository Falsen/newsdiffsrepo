Dagens Ronnie heter Max Verstappen
Jan-Erik Berggren

Enligt färsk statistik är Red Bull-föraren Max Verstappen den förare som kört allra minst i år. Ingen har så få varv som 19-åringen från Holland. Inte Saubers Pascal Wehrlein som stod över de två första loppen och inte McLarens Fernando Alonso som bryter i tid och otid.

På Spa-bana var det närmare 80 000 orangea fans som inte ville annat än att heja fram Max Verstappen till en bra placering. Men än en gång så grinade oturen supertalangen i ansiktet.

Verstappen har brutit mer än någon annan i år och oftast har han varit helt oskyldig. Samtidigt har hans teamkompis Daniel Ricciardo gång på gång lyckades överträffa alla förväntningar och ta pallplatser till teamet.

Snacket om att Verstappen körde för vårdslöst och för tufft fanns redan där när säsongen började och med varje DNF –brutet lopp – har viskningarna blivit alltid högre och tydligare. Vi minns alla hur samma snack omgärdade Ronnie Peterson under de tunga åren. Men lika lite som det var sant för Ronnie då är det sant för Verstappen i dag. Visst kan den unge holländaren köra tufft då och då men haverierna i år har berott allra mest på materialet och fel av den typen som Verstappen inte kan skyllas för.

Max Verstappen gjorde entré i F1 2015 som rekordung. Året innan hade han vunnit mycket i F3 men fått stryk i EM-serien av både Esteban Ocon och vår egen Tom Blomqvist. Det var ändå meriterna, pappa Jos kontakter och ett stort stöd hemifrån Holland som tog Verstappen in i F1 , först Toro Rosso och sedan Red Bull.

LÄS MER: Så bra var filmen om Ronnie Peterson

Arrangören av förra helgens F1-lopp på Spa-banan i Belgien erkände efteråt att hela loppet hade gått back om det inte varit för de cirka 80 000 fansen från Holland som kom för att se Verstappen. Arrangören kunde räkna in en bra bit över 200 000 sålda biljetter under helgen, vilket är rekord, och en stor del kom över bergen från Holland. Extra snöpligt då att han tvingades att bryta med motorproblem tidigt i loppet.

Efter alla problemen med Renault-motorn och Red Bull-bilen seglar Verstappen upp som ett tänkbart namn i Ferrari eller Mercedes till säsongen 2019. Men för en plats hos Ferrari eller Mercedes krävs det nästan att toppförarna Lewis Hamilton och/eller Sebastian Vettel flyttar på sig. Verstappen ser ut att få stanna hos Red Bull och vänta in nästa vinnarmotor innan han gör en attack på VM-titeln.

***

För några år sedan flög jag i samma SAS-plan med Max Verstappen från Köpenhamn till Arlanda. Det var när Max var tillsammans med svenska racerföraren Mikaela Åhlin Kottulinsky. Jag minns att Max den helgen dök upp på familje- och julbilder från Värmland. Det är sedan länge slut med Mikaela och jag tror knappast att vi får se Max Verstappen rulla köttbullar i ett svenskt kök igen.

***

Fernando Alonso håller återigen på att bråka sig loss från Mc-Laren Honda och det känns lite barnsligt att Alonso ska behöva förnedra Honda så som han gör för att det japanska bilföretaget ska lämna teamet. Om det förra veckan handlade om Williams för Alonso så handlar det nu om att spanjoren är aktuell för att stanna i McLaren men under förutsättning att teamet väljer att byta motorleverantör. McLaren-teamet vill i så fall byta till Renault-motorer till 2018, för att kunna skriva på med Hamilton.  För att det ska ske måste också Honda lämna McLaren samtidigt som något annat team tar emot Honda-motorerna. Toro Rosso nämns som ersättare till McLaren som partner till Honda.

***

Ronnie Peterson ansågs på sin tid vara vettlöst snabb men också tuff mot bilen, precis som Verstappen i dag. Red Bulls-Daniel Ricciardo berättade inför Monza-tävlingen på söndag att han pratar vänligt med och till och med masserar sin bil. Det kanske är något Max Verstappen behöver ta efter. För fortsätter han att bryta blir det bara pinsamt.
