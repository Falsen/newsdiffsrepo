Dramatisk avslutning
i Elitserien i Speedway
Carl-Fredrik Eriksson

Vetlanda var det enda laget som under tisdagskvällen kunde ta sin match med ro.

Smålänningarna hade redan säkrat seriesegern och kunde lägga allt fokus på det kommande slutspelet.

Värre var det för resten av lagen – och framför allt Indianerna och Piraterna.

Indianerna behövde besegra topplaget Vetlanda, samtidigt som Piraterna kammade noll borta mot Dackarna.

Och Speedwaygudarna var med dem.

Indianerna skrällde och besegrade tabellettan med 49-41 och Piraterna förlorade avslutningsmatchen mot Dackarna med 59-31.

Nu väntar allsvenskan nästa säsong för den redan ekonomiskt ansträngda Speedwayklubben.

Men det finns en möjlighet för Piraterna att stanna kvar i högstaserien. Motalaklubben kan stanna kvar om inget av lagen i allsvenskan acceptera uppflyttning, eller om förbundet väljer att utöka högstaserien till nio lag.

Med grundserien till ända väntar nu slutspel för sex av klubbarna i Elitserien.

Vetlanda och Masarna går direkt till semifinal medan Dackarna, Lejonen, Smederna och Rospiggarna gör upp i kvartsfinalerna.

I och med Dackarnas seger hemma mot Piraterna fick de välja motstånd i kvartsfinalen, och valet föll på Smederna. I den andra kvartsfinalen ställs Lejonen mot Rospiggarna – som knep den sista slutspelsplatsen.

– Nu börjar alla om från noll och det är nu det roliga och det viktiga börjar, säger Andreas Jonsson.

Rospiggarna inleder sin kvartsfinalmatch mot Lejonen på bortaplan.

– Det är en ny match och nya förutsättningar så jag tror att dagsformen kommer avgöra rätt mycket. Om det blir tajt där nere så är det nog en fördel att börja borta, men skulle det dra i väg ordentligt i första matchen så kan det bli lite spänt med kniven mot strupen här hemma, säger Jonsson.

Rospiggarna körde oavgjort i hemmamötet med Lejonen, men förlorade bortamatchen med två poäng.

– Det känns som att det kommer att bli ett tufft möte, säger Andreas Jonsson.

Den första kvartsfinalen avgörs på tisdag nästa vecka.
