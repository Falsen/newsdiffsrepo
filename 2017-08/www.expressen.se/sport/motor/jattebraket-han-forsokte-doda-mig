Jättebråket: "Han
försökte döda mig"
Petter Landén

Belgiens GP var inte den första, inte heller den andra - utan den tredje gången den här säsongen som det uppstått meningsskiljaktigheter mellan Force India-förarna Esteban Ocon och Sergio Perez.

Framför allt blev det upprört när Perez tryckte ut Ocon mot skyddsvallen en gång under loppet.

– Vi hade ett bra lopp fram till att Sergio försökte döda mig två gånger, sa Ocon efter loppet enligt The Sun.

Perez svarade sin stallkamrat på sociala medier:

– Jag blev väldigt besviken när jag såg hans kommentar om att jag försökt döda honom. Jag är inte en sån människa som kommer med dumma kommentarer.

Rivaliteten inom stallet har nu nått en kritisk gräns som lett till att ägaren Vijay Mallya håller krissamtal med förarna.

– Även om jag stöttar konkurrens så har de upprepade incidenterna med våra förare blivit ett stort orosmoment för oss, säger han.

Stallet stannar inte vid att offentligt kritisera sina förare. Stalltoppen Otmar Szafnauer hotar med att sparka en av förarna om det uppstår mer problem kring dem.

– Om något sånt här händer igen så måste vi få till en lösning på problemet. Då måste vi börja fundera på vem av dem vi vill som ska fortsätta köra, säger han.
