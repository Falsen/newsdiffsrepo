Här tar vännerna
farväl av "Carla"
Anna Friberg

Det var i början av juli som Håkan ”Carla” Carlqvist drabbades av en hjärnblödning och fördes akut till sjukhus i Frankrike, där han bott de senaste två decennierna.

Ett dygn senare avled motocrossprofilen  – endast 63 år gammal.

Under onsdagen hölls begravning för Håkan Carlqvist i Heliga korsets kapell på Skogskyrkogården i Stockholm.

På plats för att ta ett sista farväl av “Carla” fanns familj, vänner och flera stora motorprofiler.

En av dem Per-Olof “Posa” Sereinius.

– “Carla” har betytt väldigt mycket för svensk motorsport. Han var en riktig fajter men också en väldigt varm människa, säger “Posa”.

Gästerna på begravningen var ljust klädda, ett önskemål från familjen. Det var också en väldigt personlig och varm begravning som leddes av SVT:s motorjournalist Johan Ejeborg.

Flera av Håkan Carlqvists favoritlåtar ljöd i högtalarna i stället för psalmer. Dire Straits “Money for nothing”, “Rolling in the deep” med Adele och när avskedet togs vid kistan spelades bland annat “I will always love you” med Whitney Houston. Flera tals hölls under Håkan Carlqvists begravning, bland annat av motorlegendaren Tor-Leif Hansen och barndomsvännen Lars Salmonsson. Håkan ”Carla” Carlqvist betraktas som en av svensk motors största profiler genom tiderna.

Carlqvist blev världsmästare 1979 samt 1983 och fick Svenska Dagbladets bragdmedalj 1983.

Den karismatiske idrottsprofilen vann också folkets hjärtan med sin hårda inställning och vinnarskalle.

Under karriären drabbades Håkan Carlqvist av flera svåra skador och motocrossåkaren blev på något sätt ansiktet utåt för hårdhudade idrottare.

Efter den slitsamma och skadedrabbade karriären drog sig "Carla" tillbaka och flyttlasset gick till Frankrike. Håkan Carlqvist död i juli kom plötsligt. Brodern Bertil Carlqvist har tidigare berättat för Expressen att han pratade med ”Carla” så sent som dagen innan hjärnblödningen, och att han då lät pigg och glad som vanligt.

Håkan Carlqvists bortgång har berört hela idrotts-Sverige och hyllningarna till den legendariske motocrossåkaren har varit många.

Under onsdagen blev de ännu fler.
