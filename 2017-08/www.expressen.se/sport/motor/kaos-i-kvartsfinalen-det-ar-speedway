Kaos i kvartsfinalen:
"Det är speedway"
Petter Landén

Matchen mellan Lejonen och Rospiggarna i Gislaved präglades av många omkullåkningar och krockar. Värst av allt blev det i det nionde heatet. Först gick Nicholas Morris omkull och fick föras med ambulans från banan.

När heatet startades om så var olyckan framme på nytt - och återigen var det Rospiggarna som drabbades. Nike Lunna kraschade hårt och lämnade även han banan i en ambulans.

– Det smäller ju, det var en tuff första sväng, så är det. Det är speedway, säger Rospiggarna lagledare Micke Teurnberg.

Enligt UNT rör det sig om en misstänkt hjärnskakning på Morris och en axelskada på Lunna.

– Morris vet jag inte riktigt status på, det får jag kolla i veckan. Då är det nog värre med Lunna som är på lasarettet. Han är ju vid medvetande, det var inte livshotande direkt. Men han har ont i axeln så det är bra att han kollar det.

Skadorna ledde till att Rospiggarna tvingades köra med endast en förare i det elfte heatet.

– Vi tappar ju två förare till skador, men att vi bara förlorade med sex poäng trots att vi körde med luckor i laget, det är jättebra. Vi höll jämna steg hela vägen.

Trots förlusten så är Teurnberg nöjd med sitt lags insats och känner sig positiv inför returen i Hallstavik.

– Vi har en vecka att ladda om på nu och sex poäng är det hade vi finalen mot Dackarna och det gick ju bra. Man får fråga sig hur laget ska formeras, men det ger sig i veckan.

– Sen börjar jag se ljusglimtar i laget, det är Nicklas Porsings bästa match för säsongen och hemma vet jag att flera åker bra. Vi ska ge Lejonen en match, de ska verkligen få åka för det här.
