Hamilton i tårar
– efter rekordet
TT

Hamilton fick ett grattismeddelande från Schumacher-familjen efter racet. Han var märkbart rörd i intervjun på banan och såg ut att torka några tårar i ögonvrån.

– Att höra meddelandet från Schumacher-familjen... jag vill tacka dem. Jag ber för Michael och hans familj hela tiden. Jag har haft förmånen att tävla mot honom och alltid beundrat honom. Jag är hedrad att vara där uppe med honom nu i antal pole. Men han är fortfarande den störste genom tiderna, säger britten.

Endast en tusendel skiljde mellan VM-tvåan Hamilton och VM-ledaren Sebastian Vettel på den sista tidsträningen. I kvalet var differensen aningen större. Åtminstone tills sista varvet.

På sista försöket klockades Vettel för näst snabbaste tid, annars hade han startat femma.

– Det kom vid rätt tidpunkt. En bra position och ett fantastiskt jobb av teamet, säger Vettel som leder VM med 14 poäng före Hamilton.

Marcus Ericsson hade 19:e tid i kvalet.

– Det finns inte mer att hämta i den här bilen. Vi har problem med motorn på rakorna. Jag är nöjd med min insats, säger Ericsson, som hoppas på regn på söndag, till Viasat.

Svensken kommer att flyttas ner fem placeringar i starten som straff för att han bytte växellåda efter senaste tävlingen i Ungern.
