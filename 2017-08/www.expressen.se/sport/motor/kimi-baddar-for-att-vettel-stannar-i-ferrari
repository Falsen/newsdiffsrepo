Kritiserade F1-stjärnan får
stanna – tack vare rivalen
Jan-Erik Berggren

När Ferrarichefen Sergio Marchionne gnällde om att Kimi Räikkönen stundtals var lite lat växlade finländaren ner och gasade till sig ett nytt drömkontrakt.

Kimi verkar också komma bättre och bättre överens med årets bil och han har blivit jämnare på en högre nivå.

Men det riktiga anledningen till att Kimi kör vidare i Ferrari stavas Sebastian Vettel. Det tysk-finländska samarbetet fungerar väldigt bra och även om Kimi pressat Vettel på vissa banor vet alla att när Vettel trivs i depån är han en bättre förare.

För Ferrari gäller först och främst att utmana Mercedes – inte röra om innanför Sebastian Vettels hjälm eller skapa en situation där Vettel utmanas av en Sergio Perez eller en Carlos Sainz Jr.

Vi kan räkna med att Ferrari vilken dag som helst skriver ett nytt kontrakt med Sebastian Vettel och frågan är bara hur långt det kontraktet blir. Förare som Max Verstappen, Daniel Ricciardo, Perez, Sainz Jr och Lewis Hamilton kan bli tillgängliga efter säsongen 2018.

Är Vettels nya Ferrarikontrakt på säg tre till fem år stänger det också dörren för de här toppnamnen i stallet. Vettel har en mycket stark sits i Ferrari och vet att han kan ställa krav på vem han får som teamkamrat. Ser vi däremot ett kort Vettel-kontrakt blir det en vild jakt på toppförarna nästa sommar.

LÄS MER: Marcus Ericssons tre möjligheter 2018

Ferrari är tillsammans med Force India också den stora överraskningen i år. Efter många interna stridigheter har teamchefen Maurizio Arrivabene fått allt att stämma. Italienaren fick jobbet 2014 efter att ha varit involverad i F1 i många år genom sin förra arbetsgivare, tobaksjätten Philip Morris (Marlboro). I dag är Arrivabene också med i ledningsgruppen för fotbollslaget Juventus.

Maurizio Arrivabane har dottern Stefania tillsammans med en svensk kvinna men är dag gift med Ferrari-teamets presschef Stefania Bocchi. Och även om Arrivabene stundtals varit kritiserad för att Ferrari inte varit närmare Mercedes har teamet verkligen lyckats dra åt samma håll under utvecklingen av årets bil. Arrivabane har varit mer chef och teamledare än ingenjören och med rätt personer på rätt plats har Ferrari börjat få ordning på detaljerna.

Kimi Räikkönen är rätt man på rätt plats i rätt tid för Ferrari. Och framför allt för Sebastian Vettel.

***

Mercedes väntas dominera på Spa-banan då den lite längre Mercedes-bilen gillar att få sträcka ut och dra nytta utav sin hästkraftstinna motor. Det är på banor som Spa som Mercedes och Lewis Hamilton behöver utnyttja sitt övertag.

Tvärtom kan Ferrari med en bra insats på Spa stänga ytterligare en möjlighet för Hamilton att pressa Vettel om VM-titeln. Resultatet på Spa ger också en fingervisning om styrkeförhållandet mellan toppteamen inför höstens snabba banor.

***

Sommarens stora snackis har varit "suck my balls, mate"-bråket mellan Kevin Magnussen och Nico Hülkenberg i Ungern. Hülkenberg har gjort tama försök att svara med glimten i ögat men dansken har fortfarande övertaget - utanför banan.
