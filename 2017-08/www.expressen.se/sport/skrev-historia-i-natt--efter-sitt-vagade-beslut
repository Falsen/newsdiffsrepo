Skrev historia i natt – efter sitt vågade beslut
Axel Ohlsson

Efter att kontraktet med Washington Wizards gått ut kom basketspelaren Jason Collins, 35, i maj 2013 ut som homosexuell. Med det blev han den förste öppet homosexuelle idrottsmannen från de fyra stora amerikanske ligorna (MLB, NBA, NHL och NFL).

Tidigare under februari kom amerikanske fotbollsspelaren Michael Sam ut som homosexuell. Sam som spelar i college är ett hett byte inför NFL-draften och var förmodad att bli förste öppet homosexuelle spelaren att spela i någon av de fyra stora ligorna.

Men i natt var det i stället Jason Collins som skrev historia. När hans nya klubb Brooklyn Nets spelade mot Los Angeles Lakers klev Collins in i matchen efter 13 minuter.

Han blev då den förste öppet homosexuelle som spelat match i någon av de fyra stora ligorna. Han mottogs av en varm applåd från publiken i Staples Center när han kom in på planen.

– Det var en konstig känsla med all uppståndelse. Vanligtvis så brukar jag vara i bakgrunden, säger Collins till nba.com och fortsätter:

– Det var ett härligt mottagande. Jag är från Los Angeles så det var perfekt att göra comeback här.

Spelmässigt har han en bit kvar till fornstora dagar.

– Spelet kändes bra. Min tajmning var inte perfekt men det kändes bra att vara ute och spela, säger Collins till nba.com efter matchen.

– Det viktiga var att laget vann. Det är det enda jag någonsin brytt mig om,

Beslutet att komma ut har varit ett väldigt positivt steg för Jason Collins själv.

– Livet är så mycket bättre för mig nu. Jag behöver inte dölja vem jag är, säger Collins och fortsätter:

– De senaste tio månader har varit fantastiska. Många häftiga erfarenheter, nära lärdomar, nya vänner och att få höra många människors historier. Överlag har det varit väldigt positivt.

Det historiska ögonblicket var dock inget som Collins själv reflekterade särskilt mycket över.

– Just nu har jag fullt fokus på att lära mig hur laget spelar. Jag har inte tid att tänka på historien, säger spelaren som skrivit ett tio dagar långt kontrakt med Nets.

– Den stora pressen för mig är att spela i NBA igen. Eftersom jag inte spelat sedan i april, fortsätter Collins.

Klubben säger att beslutet att plocka in Collins i laget är gjort på sportsliga grunder. Och det började betala sig direkt. Brooklyn Nets slog Los Angeles Lakers med 108-102.
