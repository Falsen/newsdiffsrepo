Farliga oljan som tar död på bodybuilders
Linus Sunnervik

I jakt på framgång tar vissa till vilka medel som helst.

Det råder ingen tvekan om, efter alla positiva dopingfall inom elitidrotten.

Men för att undvika att ta steroider har bodybuilders i många år tagit en speciell drog – en blandning av olja, alkohol och smärtstillande tabletter – och som ännu är tillåten i de flesta länder i världen, vid namn synthol. Drogen uppfanns på 1990-talet av en tysk bodybuilder som hette Chris Clark och används bland bodybuilders för att öka den synliga storleken på en viss muskel.

Brasilianaren Arlindo de Souza erkänner öppet att han har använt drogen.

Han fick tips om den mystiska oljan i Brasilien, och började injicera den tre gånger i veckan. På två månader ökade han storleken på sina biceps till 74 centimeter.

– Jag laddade sprutan, injicerade in oljan i min arm och den svällde upp direkt. Ärligt talat så kände jag ingenting. Vissa gånger blev jag lite yr, men inget värre än så, säger han enligt IB Times.

Det kallas ofta för en steroid men skillnaden är avsevärd, menar läkaren och tidigare bodybuildern Mauro DiPasquale. När en steroid ökar muskelmassan och musklernas storlek så fungerar synthol snarare som ett implantat – det får bara allting att svälla.

En studie från 2012 som kom ut några år tidigare visar på att syntetiska mediciner kan leda till långvariga nedbrytningar av muskler och kronisk smärta.

– Det gör att musklerna ser större ut, men i själva verket så gör det musklerna svagare, förklarar DiPasquale för ABC News.

Ron Harris, författare och tidigare bodybuilder är starkt kritisk till att oljan inte är förbjuden och att den används.

– Det används och missbrukas i dag. Man får konstiga bucklor och ett nästan bisarrt utseende på musklerna, säger han till ABC News.

– Jag är övertygad om att det här har orsakat flera dödsfall, fortsätter han.

Arlindo de Souza berättar att han i dag har slutat med drogen, men att det var beroendeframkallande.

– Varje gång jag tog den så ville jag ha mer. Det fanns inget stopp för mig, säger De Souza.

Och han vittnar om de allvarliga konsekvenserna av synthol.

– Min vän Paulinho dog efter att ha hållit på med det. Hans död tog hårt på mig. Jag har slutat med det nu, och andra saker också. Det är lätt att falla tillbaka. Men jag har lyckats ta kontroll över mitt liv igen.
