Därför får inte Zlatan Victoriastipendiet i år
Johan T Lindwall

Zlatan Ibrahimović är just nu en händelsernas person. Enligt La Gazetta dello Sport ska han vara klar för Milan och ett treårigt kontrakt med en årslön för svensken på sex miljoner euro, motsvarande närmare 60 miljoner svenska kronor.

Samtidigt kan Expressen avslöja att Zlatan egentligen skulle ha varit i Sverige redan kommande vecka. Närmare bestämt i Borgholm på Öland.

Zlatan var en av de nominerade till årets Victoriastipendium. Det delas sedan 37 år tillbaka ut till en idrottare eller ett lag som gjort den största idrottsliga prestationen under året.

Zlatan har fått en rad utmärkelser genom åren, men aldrig Victoriastipendiet som flera idrottsprofiler, från Magdalena Forsberg till Tomas Brolin, har fått ta emot vid den tv-sända ceremonin på Idrottsplatsen i Borgholm.

Nu i år var det i princip klart att Zlatan skulle få chansen att komma till Öland och ur kronprinsessan Victorias hand få ta emot stipendiet.

Men när den slutliga vinnaren skulle bestämmas kunde Zlatan inte ge klart besked om han kunde vara i Borgholm på Öland i tisdag nästa vecka. Då ströks han från listan och miste samtidigt chansen att tilldelas ett av årets finaste idrottspriser.

Om Zlatan hade kunnat ge besked hade han haft chansen att fått stå på samma Idrottsplan på tisdag - ett nytt möte efter det då han träffade kungen och drottningen i slutet av förra året på PSG:s hemmaarena Parc de Princes i Paris.

Kay Wiestål, chef för Victoriadagen, förklarar att Zlatan var en av de slutnominerade till årets stipendium.

- Vi frågar alla som är nominerade om de kan komma till Öland den 14 juli. Vi fick inget besked från Zlatan och då föll han bort.

Det här året gick det till Sveriges simdrottning Sarah Sjöström.

Hon fick det med motiveringen:

"Sarah Sjöström har under 2014 befäst sin ställning som Sveriges bästa simmare och etablerat sig i den absoluta världseliten. Hon har slagit tre världsrekord, två av dem vid VM-tävlingarna på kort bana i Doha, där hon erövrade 3 guldmedaljer och 1 silvermedalj. Vid EM-tävlingarna på lång bana 2014 tog hon 3 guld och 4 silvermedaljer. Sarah Sjöström är svensk simsports lysande stjärna och har genom sina stora internationella framgångar flyttat fram Sveriges position inom simsporten.

Sarah Sjöström har under några få år gått från att vara en extrem talang till en etablerad världsstjärna och får därför, ur HKH Kronprinsessan Victorias hand, mottaga årets Victoriastipendium på Borgholms idrottsplats den 14 juli 2015."

I år är utdelningsceremonin extra speciellt då alla i familjen ska närvara. Expressen har tidigare kunnat avslöja att både prinsessan Sofia och Chris O'Neill ska vara med på festen. Även prinsessan Estelle kan vara aktuell för att vara med på festen.

Expressen har sökt Zlatan Ibrahimovićs varumärkesrepresentant Mika Lepistö.

SportExpressen har dock lyckats nå Zlatans agent Mino Raiola.

– Jag vet inte vad det är för pris så jag har ingen kommentar, säger han.
