Måndag 21 augusti 2017
Wilmas änglavakt: "Jag
trodde hon gick mitt itu"
Sebastian Mattsson

Piteåryttaren Wilma Marklund är en av Sveriges största talanger på hoppsidan. I juli vann hon junior-SM i storstilad stil när hon red felfritt på hästen Carlogero och tog hem guldet.

Men i fredags kunde karriären ha tagit slut i förtid. Under en träningsrunda på vallacken Casino föll hon  av under framhoppningen. I tumultet tog Casino ett kliv rakt på 18-åringen – som dock klarade sig utan allvarliga skador. Anledningen? Hon bar en säkerhetsväst.

– Jag är lite öm i kroppen, men i övrigt mår jag bra, säger Wilma Marklund.

– Det var ganska läskigt, man blir ju chockad. Man ska hoppa precis som vanligt och i nästa sekund ligger man på marken. Det gick så fort, så jag hann inte tänka på att han klev på mig. Det var först när mamma visade bilden på västen och jag såg hovavtrycket som jag fattade vad som hade hänt.

Mamma Linda Marklund, som själv driver Hällans hästcenter i Öjebyn, agerade förskräckt vittne till olyckan.

– Hästen sprang rakt över henne. När han trampade ner tänkte jag: “Nu gick hon av i två bitar”. Jag är ganska tålig, men jag blev livrädd. Det var bland det obehagligaste jag har sett. Hade hon inte haft västen… kroppen är inte konstruerad för att tåla att få 500 kilo rakt på sig. Hon skrek ett skrik som lät som ett dödsskrik, säger Linda Marklund.

– Hon är jätterutinerad, hon satt på en jätterutinerad häst, det var en olycka som kan hända precis när som helst. Jag är ypperligt glad att hon hade säkerhetsväst på sig. Den gjorde verkligen sitt jobb med att fördela trycket. Och hon hade ordentligt hjälm på sig med en skärm, så näsan klarade sig.

Men för Wilma Marklund var det varken ryggen, näsan eller något annat på hennes egen kropp som var viktigast när hon kom till sjukhuset och skulle bli undersökt. Då frågade hon direkt hur det hade gått med Casino.

– Jag tror att det är typiskt hästmänniskor. Jag skrek: “Hur är det med hästen, hur är det med hästen?”. Och jag ska upp igen på honom när jag har läkt. Jag tror inte att det här kommer att stoppa mig, säger hon.
