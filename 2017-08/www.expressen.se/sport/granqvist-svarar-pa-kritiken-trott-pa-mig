Granqvist svarar på kritiken: "Trött på mig"
Linus Sunnervik

I fredagens tv-krönika i Expressen kritiserar Anna Friberg C More:s Lasse Granqvist för att ha tappat gnistan i sin kommentering.

"Även om det stundtals uppstår klassisk Granqvist-eufori, som när Robin Söder sätter dit en balja, så hackar det ovanligt ofta i resten av kommenterandet", skriver hon, och utvecklar senare:

"Granqvist kommenterar inte lika många matcher längre som när han jobbade både för tv - och radio. Som matchotränad är det svårt att då och då komma in och leverera på högsta nivå, det vet vilken spelare som helst".

När SportExpressen.se når Lasse Granqvist inför Skellefteå-Luleå är han både enig och oenig i kritiken.

– Jag kan tycka att hon har en poäng i ju oftare man arbetar med en sak, ju bättre blir man på det, säger han till SportExpressen.se och fortsätter:

– Men det en är våldsam skillnad mellan att kommentera i radio och tv. Om jag skulle kommentera i tv på samma sätt som i radio skulle många bli rätt trötta på mig. Och om hon jämför Robin Söders mål med klassiska radioreferat som Zlatan Ibrahimovic klackmål är det är två helt skilda yrkesdelar, säger Granqvist.

Granqvist menar att han känner igen kritiken.

– Om man ska kritisera mig så finns det två öppna dörrar att slå in: att jag måste fatta att det är tv och inte radio. Det andra är att jag är mycket bättre i radio, säger han.

I en omröstning på SportExpressen.se anser 43 procent av läsarna att Granqvist gör sig bäst som radioreferent, före bland annat programledare eller referent i tv.

– Jag funderar varje dag på hur jag ska behålla radio-Lasse i teve, med min personlighet som är väldigt intensiv. Det funderar jag fortfarande på, varje dag, säger han.

Känner du att ditt kommenterade har blivit lidande av programledarrollen?

– Nej, det gör jag inte.

Är du nöjd med den roll du har?

– Min roll på CMore får diskuteras med dem. Det är fler än jag som ska kommentera. Tommy Åström är kanske vårt starkaste kort, och så har vi Petter Johansson och Anders Fredriksson. Det fungerar inte så att jag går in och pekar på vad jag vill göra.

Granqvist har en hektisk arbetsvecka bakom sig – där han fått ta emot ytterligare kritik. Nu ser han ljuset i tunneln.

– Veckan började med att Hardy Nilsson kritiserade mig i en bok, där han tyckte att mitt radioreferat i Sverige-Vitryssland var pinsamt för att vara en vuxen människa. Ur det perspektivet slutar min vecka ganska bra – att jag inte är mig lik längre, skrattar Granqvist.
