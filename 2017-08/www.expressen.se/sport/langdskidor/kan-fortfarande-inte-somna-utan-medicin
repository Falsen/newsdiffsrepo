Tisdag 22 augusti 2017
"Kan fortfarande inte
somna utan medicin"
Hannah Boman

För fyra år sen berättade den polska skidstjärnan Justyna Kowalczyk att hon drabbats av en svår depression. En av anledningarna till att hon mått dåligt var att hon fått missfall.

– Jag förlorade ett barn i maj förra året i början på ett träningsläger, precis när jag började få ordning på allt. Under lägret hade jag planerat att berätta om graviditeten för tränarna och resten av laget, men tyvärr ville ödet annat. Det var fruktansvärt traumatiska dagar, berättade hon då.

Nu menar hon att hon mår bättre - även om depressionen fortfarande påverkar henne. Det berättar Kowalczyk  i en ny intervju.

– Jag kan fortfarande inte somna utan att ta medicin. Och den är stark, säger hon till polska Sport enligt Adressa.

Den polska skidstjärnan har hela tiden varit öppen med sina psykiska problem, och säger att intervjun som hon gjorde 2014 inte är någonting hon ångrar.

– Det var ett slags rop på hjälp, säger hon.

– Eftersom mitt liv var fyllt av så många bekymmer, så var det ett av de bättre besluten. Jag har träffat folk som är sjuka eller som bryr sig om de som är sjuka, och många av dem har sagt att det var viktigt för dem. När jag var utomlands kom någon fram till mig och sa att jag hade räddat personens liv.

Och nu verkar den tyngsta tiden ligga bakom Kowalczyk. När depressionen var som värst berättar hon att hon var "skräckslagen", men att livet nu har blivit mycket bättre.

– Allt har förändrats. Mitt leende är som vanligt och äkta, och mitt jobb gör mig lycklig, säger Kowalczyk.
