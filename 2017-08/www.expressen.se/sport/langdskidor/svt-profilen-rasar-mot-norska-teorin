SVT-profilen rasar
mot norska teorin
Sebastian Mattsson

Idrottens skiljedomstol CAS har tagit hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och i dag kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

SVT-profilen Hasse Svens har länge arbetat med att granska dopingen inom längdskidåkningen. Svens producerade de uppmärksammade dokumentärerna "Blodracet" som Uppdrag granskning sände 2013 och 2014. Där granskades blodvärden från fler norska skidåkare som varit aktiva under 1990-talet och flera tunga namn pekades ut som misstänkta dopare.

Svens tycker att domen mot Johaug var fullkomligt rimlig.

– Man var lite snäll mot henne. Hon borde ha fått 24 månader. Men det har ingen praktisk betydelse, så det här var en bra dom. Det hade skickat en felaktig signal om hon hade fått åka i OS. Det här är en rejäl knäpp på näsan för antidopingarbetet i Norge. Bra att hon inte får åka, säger han.

Svens skrattar när han hör att man i norska medier lyft frågan om att "ett politiskt spel" kan ha legat bakom strafförstärkningen. Bland annat har den norska sportsajten Sporten.com hävdat att Johaug råkat ut för "avundsjuka svenskar och finnar som säger tack för sist".

– Det är löjligt att säga så. Det hade gett felaktiga signaler att nöja sig med 13 månader, det hade betytt att idrottare kunnat skylla på sina läkare och inte behövt läsa innehållsförteckningen. Reglerna stipulerar att varje idrottare ska ha koll på vad de stoppar i sig, och Johaug har erkänt att hon inte läste på förpackningen. En kortare dom hade varit en skandal, säger Svens.

– Jag undrar vad som krävs för att de ska förstå att doping är ett problem? De slog ifrån sig hela tiden när vi gjorde våra program. De försöker lura i folket att man utövar ren idrott när man inte gör det. Jag är oerhört förvånad över de här reaktionerna. Jag tappar hakan. Det är helt obegripligt.
