Tisdag 22 augusti 2017
Johaugs tårar
– efter domen
Ludvig Holmberg

Efter flera månaders väntan kom till slut ett besked från idrottens skiljenämnd (Cas), men det var inte det beskedet som Therese Johaug hade hoppats på.

Hon stängs av i 18 månader.

Och ja, hon missar därmed OS i Pyeongchang.

Cas skriver i sitt beslut att Johaug inte visade tillräcklig aktsamhet när hon använde salvan utan att kontrollera förpackningen, där den förbjudna substansen stod med bland ingredienserna och det dessutom fanns en tydlig ”doping”-varning.

Bara minuter efter att Cas-domen blivit officiell möter Therese Johaug pressen i Seiser Alm, Italien.

Hon är i tårar och uppenbart skakad av beskedet.

– Jag vill bara säga att jag är helt förkrossad... Drömmen om att åka till OS... fick besked om att jag inte får det. Jag har tränat oerhört mycket för att lyckas i Sydkorea. Så det är väldigt tufft, säger Johaug.

– Det straffet jag har fått... jag känner att jag har blivit dåligt behandlad.

Under presskonferensen i Seiser Alm pratar Johaug också om framtiden. 29-åringen har inga planer på att lägga skidorna på hyllan, utan målet är att ta sig tillbaka när avstängningen löper ut.

– Jag har sagt att jag inte vill ge upp. Men det är tufft. Jag får använda tiden framöver att jobba med mig själv och få distans till det här. Känna en glädje över att åka skidor. Men det nya målet är VM i Seefeld 2019.

Hon fortsätter:

– Jag ber om förståelse för att jag behöver lite tid. Det är en chock det här. Det kanske inte har gått upp för mig att drömmen har gått i kras.

Johaug kommenterar också kort Cas motivering, att hon borde kontrollerat förpackningen.

– Jag såg inte dopingmärkningen, det är det enda jag kan säga om det.
