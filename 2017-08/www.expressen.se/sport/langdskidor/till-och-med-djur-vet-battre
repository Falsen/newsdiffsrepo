"Till och med
djur vet bättre"
Sebastian Mattsson

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och förra veckan kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

– Jag vill bara säga att jag är helt förkrossad... Drömmen om att åka till OS... fick besked om att jag inte får det. Jag har tränat oerhört mycket för att lyckas i Sydkorea. Så det är väldigt tufft, sa Johaug på en presskonferens efter beskedet.

– Det straffet jag har fått... jag känner att jag har blivit dåligt behandlad.

Men Mats Holm, före detta medarbetare på Dagens nyheter och SVT, håller inte med norskan. Han efterfrågar mer ånger från Johaugs sida.

"Therese Johaug är ingen apa. Till och med djur har mer känsla för rätt", skriver Holm i tidningen Fokus.

"Trots att Johaug tagit ett otillåtet preparat gav hon varken uttryck för ånger eller självrannsakan. Hon uppträdde som bedragare ofta gör."

Apliknelsen kommer från ett experiment, där en försöksapa som fick en gurkbit i belöning i stället för utlovad druva vid en fullbordad uppgift slängde i väg gurkbiten.

"Aversionen mot orättvisor, tror forskarna, kan vara evolutionärt inpräntad, snarare än kulturellt inlärd", skriver Holm.

"Johaug sa på sin presskonferens att hon siktade på att i stället ta guld i VM 2019. Risken finns nog att hon då kommer att tycka att de som beter sig som apor och protesterar är orättvisa."
