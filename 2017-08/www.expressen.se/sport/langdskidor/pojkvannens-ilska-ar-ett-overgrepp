Uppropet: "Norge
ska bojkotta OS"
Sebastian Mattsson

Idrottens skiljedomstol CAS har tagit hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och i dag kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

Pojkvännen Nils Jakob Skulstad Hoff är djupt omskakad av beslutet.

– Om du är osäker, så ska du förhålla dig till landslagsläkaren. Therese har gjort det enda riktiga, hon har frågat experten, och han har gjort fel. Därför har hon gjort allt rätt, och jag menar med hela min själ att straffet borde ha varit noll månader, säger Hoff till NRK.

– Om du frågar mig vad jag tycker, så tycker jag att det här är ett övergrepp. Jag är väldigt arg.

Johaug har hela tiden hävdat att hon fick i sig clostebol via läppsalvan trofodermin. Samma historia upprepade hon på presskonferensen efter att CAS:s dom meddelats.

– Det är tufft att sitta här och titta på. Det är aldrig kul att se någon du älskar må dåligt. Det är inte bestämt vad det här betyder för hennes karriär nu. Hon får inte åka OS, och det är långt kvar till nästa mål. Men hon har inga planer på att ge upp. Hon är en tuff kvinna, säger Hoff.

NRK-programledaren Hallvard Flatland har ett radikalt förslag till den norska OS-truppen.

– Jag är skitförbannad. Den här saken visar var utövarna står med tanke på säkerheten. De offrar närmast ett helt liv för att lyckas i sin idrott. Jag tycker att norska skidåkare borde visa att de inte accepterar detta, genom att bojkotta OS 2018, säger Flatland till VG.

– Jag tycker att Norge borde stå samlade kring detta. Om det inte händer, bör utövarna stanna hemma på egen hand, för det här handlar om så mycket mer än bara Johaug, det handlar om deras egen säkerhet. Så kan alla de andra nationerna jogga runt i spåren och se hur kul det är utan Norge.
