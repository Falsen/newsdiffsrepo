Tisdag 22 augusti 2017
Domen: Johaug
missar OS 2018
Ludvig Holmberg

För snart ett år sen kom chockbeskedet: Therese Johaug, 29, hade testat positivt för den anabola steroiden clostebol.

I februari dömdes hon till 13 månaders avstängning efter att ha blivit granskad av Norges idrottsförbund. Beslutet överklagades dock till idrottens skiljenämnd (Cas) och nu – efter drygt fem månaders väntan – kommer de med ett besked.

Johaug stängs av i 18 månader, meddelar Cas i dag.

Det innebär att hon inte kommer att kunna komma till start i OS i sydkoreanska Pyeongchang, som är vinterns stora höjdpunkt för åkarna i världseliten.

Och för Stina Nilsson, Charlotte Kalla och de andra stjärnorna innebär det att en av deras absolut värsta rivaler kommer att saknas. Johaug dominerade stort innan hon testade positivt för doping och knep hela elva världscupsegrar säsongen 2015/2016.

– Det här är ett chockbesked, säger SportExpressens krönikör Tomas Pettersson i livesändningen på Expressen TV.

– Drömmen om OS är krossad!

Therese Johaug har hela tiden hävdat att hon fått i sig clostebol via salvan trofodermin, som hon tagit för att behandla solskadade läppar. Hon ska ha fått salvan av Norges landslagsläkare Fredrik S. Bendiksen och enligt henne är det han som bär skulden för situationen.

Bendiksen själv straffades dock inte för dopingskandalen.

Cas skriver i sitt beslut att de tror på hennes version av vad som hände, men de menar att hon gjorde fel som litade helt och hållet på läkaren. Hon borde ha kontrollerat förpackningen, där det fanns en rejäl symbol med texten "doping".

"Hon misslyckades med att göra en grundläggande kontroll av förpackningen, där den förbjudna substansen fanns angiven som ingrediens och det dessutom var en tydlig dopingvarning", skriver Cas i ett pressmeddelande.

Domartrion som tog beslutet i Cas bestod av Romano Subiotto från Storbritannien, Jeffrey Benz från USA och Markus Manninen från Finland.

Therese Johaugs advokat Christer Hjort är extremt besviken på beslutet. Enligt honom är också Johaug "helt förkrossad".

– 18 månaders avstängning för en läppkräm där det inte är prestationshöjande framstår som helt oförståeligt och oproportionerligt för mig, säger Hjort till Dagbladet.

Han menar att Cas ställer orimliga krav på Johaug, när de menar att hon borde undersökt förpackningen trots att landslagsläkare Bendiksen redan försäkrat henne om att salvan inte skulle innehålla någon förbjuden substans.

Christer Hjort fortsätter:

– Att stänga av någon i två säsonger för ett misstag, det är att undergräva legitimiteten för idrottens eget regelverk.

Norges förbundsordförande Erik Röste är också kritisk till Cas beslut.

– Jag tycker att det inte finns någon balans mellan felet och konsekvensen det får, säger Röste.

– Når det i domen slås fast att det inte finns något bevisat fusk tycker jag det är väldigt hårt att Therese straffas med avstängning i två säsonger. Straff för brott mot dopingreglerna ska vara hårda, men inte orimliga.
