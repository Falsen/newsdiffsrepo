Kallas sorg: "Jag
hann inte ta farväl"
Sebastian Mattsson

Charlotte Kalla har en diger familjeerfarenhet när det gäller cancer. Både hennes mormor och hennes farmor gick bort i sjukdomen.

Skidstjärnan medverkar i veckans avsnitt av Cancerpodden, en podcast som startades för att samla in pengar till Cancerfonden. Där pratade hon om sina dubbla cancersorger.



Farmorn gick bort i tjocktarmscancer.

– Hon hade varit sjuk väldigt länge innan hon gick bort. Det var mycket cellgiftsbehandling och strålning. Hon var väldigt trött när hon varit i väg på dem. Det var många turer och fram och tillbaka. Ibland blev det bättre, ibland blev det sämre. Det pågick under väldigt lång tid, säger Kalla i podcasten.

Kalla grämer sig fortfarande över att hon inte fick ta ett verkligt avsked av farmodern.

– Det var i slutet på säsongen. Jag hade bara någon tävling kvar när farmor blev väldigt dålig. Det är svårt med avstånd. Jag har haft 75 mil upp till farmor och farfar. Det är inget man åker över dagen, det krävs mer planering. Det är svårt att veta hur jag skulle resonera, säger Kalla.

Kalla erkänner att hon känner skuld över att hon inte åkte upp till farmodern, trots att hon inte direkt ångrar sitt beslut.

– Ja. Det var svårt att veta hur jag skulle känna kring skuld. Min pappa sa att jag fick bestämma själv om jag skulle åka. Det var han som berättade att hon var dålig. Jag hann aldrig säga hej då en sista gång, säger hon.

De dubbla erfarenheterna har lämnat Kalla med ett viktigt budskap om cancer och om allas vår dödlighet.

– Cancern är oberäknelig. Det är så himla svårt att veta. Det kan gå fort. Det gäller att ta tillvara på tiden vi har, säger hon.
