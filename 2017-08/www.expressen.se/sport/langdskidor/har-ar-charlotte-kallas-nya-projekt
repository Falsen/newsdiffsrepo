Charlotte Kalla avslöjar
sitt nya hemliga projekt
Sebastian Mattsson

Charlotte Kalla har vunnit OS-guld, varit reklamambassadör och spelat in humorsketcher med skidåkaren Robin Bryntesson. Nu ska hon testa på livet som författare.

Förlaget Bonnier Fakta har meddelat att man den 28 november kommer att ge ut Kallas bok Charlotte Kalla – Styrka, teknik & pannben.

Verket beskrivs som "en bok till blivande, och varande, skidentusiaster" i ett pressmeddelande.

– Jag har tagit fram mina bästa tips på hur du kan träna på och vid sidan av spåret och jag hoppas att jag kan inspirera till hållbara goda vanor, säger Charlotte Kalla.

"I sommar har jag jobbat med ett hemligt projekt vid sidan av träningen. Äntligen kan jag berätta om att min bok kommer ut i november där du kan få mina bästa tips om hur du blir en bättre skidåkare!", skriver Kalla på Instagram.

Boken ska enligt förlagets pressinformation innehålla konkreta träningsupplägg och Kallas tips till idrottare på alla nivåer.

Charlotte Kalla har visat storform inför OS-säsongen under sommaren. I rullskidetävlingen Lysebotn Opp krossade hon Heidi Weng med 40 sekunder – och Marit Björgen med nära två minuter.

– Det var länge sen jag var i så här bra form, sa Kalla när SportExpressen pratade med henne efter loppet.

Även skiddrottningen Marit Björgen har öst beröm över Kalla.

– Charlotte var överraskande stark i Lysebotn. Hon var inte så långt bakom Thereses tid från i fjol. Det är imponerande. Jag trodde nog att han var på min och Heidis nivå. Charlotte ser väldigt stark ut, sa Björgen till Dagbladet då.



Vill du ha fler sportnyheter direkt i ditt dagliga flöde, sportälskare?

Följ SportExpressen på Facebook och Twitter – för en ännu större tillgång till de senaste och viktigaste nyheterna från sportvärlden.

Kolla även in SportExpressens Instagram för de fränaste bilderna på både puck och boll!
