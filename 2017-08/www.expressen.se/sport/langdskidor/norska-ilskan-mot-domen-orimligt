Finska glädjen:
"Ett bra straff"
Sebastian Mattsson

Idrottens skiljedomstol CAS har tagit hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och i dag kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

Norska idrottsjuristen Gunnar Martin Kjenner är en av många norrmän som känner att domen är alldeles för hård.

– Det tycker jag är helt orimligt. Förfärligt. Och jag kan inte fatta att man kommer fram till ett så högt straff. Det strider mot min rättsuppfattning, säger Kjenner till NRK.

Johan Sares, längdchef för svenska skidlandslaget, förstår att man reagerar i Norge.

- Ett väldigt smärtsamt straff för Therese men jag har fullt förtroende för de som har beslutat det, säger Sares till SVT.

– Det är väldigt tråkigt för henne som skidåkerska och det är ett hårt straff med tanke på det misstag hon gjort.

SVT-kommentatorn Jacob Hård håller med Kjenner om att domen är hård.

– Det är ett väldigt tufft straff för ett misstag att förlora två säsonger, säger Hård i SVT.

Johaugs lagkamrat Marit Björgen är arg.

– Jag tycker att längden på straffet är djupt orättvist, säger Björgen.

– Jag mår dåligt och är förtvivlad över att Therese måste betala ett så högt pris i en sak där hon är betrodd på alla punkter. Detta visar att rättssäkerheten för oss idrottare är väldigt sårbar.

Men finska stjärnåkaren Aino-Kaisa Saarinen, som varit kritisk mot Johaug tidigare, ser ingen anledning till att bestrida domen.

– Jag väntade mig att hennes straff skulle stärkas, så jag är inte förvånad. Nu har de bästa experterna som finns klargjort det. Det var ett allvarligt fall, och straffet är bra, säger Saarinen till Ilta-Sanomat.

Skidlegendaren Torgny Mogren medverkade i Expressen TV för att kommentera domen.

– Man vill nog visa resten av skidvärlden att man inte håller på att dalta med Norge. Du som utövare är den som bär ansvaret som ska ha koll på vad du stoppar i dig, säger Morgren.

– Det är otroligt märkligt kring många omständigheter runt det här att man inte har märkt det och att det har gått igenom. Det är väldigt klantigt.

Är karriären över nu?

– Det är svårt att säga. Den bör nog inte vara över. Ett år borta fixar man, men när det nu blir två år så är det klart svårt att verkligen kunna hitta motivationen att komma tillbaka.
