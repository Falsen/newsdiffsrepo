Nya beskedet: Johaug
överklagar inte domen
Ludvig Holmberg

För en vecka sen kom till slut beskedet.

Efter flera månaders väntan fick Therese Johaug sin dom från idrottens skiljenämnd (Cas) – och den var tuff.

18 månaders avstängning. Ingen start i OS 2018.

Reaktionerna var starka, inte minst i Norge, och hennes advokat Christan Hjort öppnade direkt för att överklaga hela vägen upp till högsta instans i Schweiz, där Cas har sitt säte.

– Det finns en teoretisk möjlighet att överklaga och vi vill för sakens skull undersöka om det är möjligt, förklarade Hjort.

Men det blir ingen överklagan, rapporterar nu Nettavisen.

Johaugs manager Jörn Ernst har haft samtal med Christian Hjort och han berättar för den norska nyhetssajten att de kommer att acceptera domen från Cas.

– Det är en extremt liten chans att de tar upp ärendet (i schweizisk domstol) och jag tror att det bara är slöseri med resurser. Det är inte aktuellt att överklaga den här domen. Vi är färdiga med den och Therese går vidare, säger Ernst.

Nettavisen har även pratat med professorn Mark Pieth som tror att Johaugs team gör helt rätt.

– Det är svårt att nå fram med såna saker (dopingärenden) i schweizisk högstarätt. Nålsögat är väldigt litet, säger Pieth.

Domen på 18 månaders avstängning innebär att Therese Johaug är fri att tävla igen i april 2018. Den norska storstjärnan kan därmed tävla i VM i Seefeld 2019.



LÄS ÄVEN: Svenska utspelet: "Johaug beter sig som en bedragare"
