"Hur korkad
får man bli?"
Carl-Fredrik Eriksson

I tisdags kom domen och det hårda slaget för norska längdskidåkaren Therese Johaug.

29-åringen stängs av i 18 månader efter att förra året testat positivt för den anabola steoriden clostebol. Därmed är drömmen om OS i Pyeongchang krossad.

Cas pekar i sitt beslut på en viktig detalj: hon borde ha kontrollerat förpackningen, där det fanns en rejäl symbol med texten "doping".

"Hon misslyckades med att göra en grundläggande kontroll av förpackningen, där den förbjudna substansen fanns angiven som ingrediens och det dessutom var en tydlig dopingvarning", skriver Cas i ett pressmeddelande.

Den tidigare tävlingscyklisten Elisabet Höglund – som också var med som expert för Expressens räkning under skid-VM i Lahtis – är kritisk till norskan.

"Hur korkad får man bli? Är det något som världens bästa kvinnliga skidåkare bör ge akt på så är det vilka kemiska preparat hon eller han får i sig – för en vacker dag avslöjas det", skriver hon i ett blogginlägg.

Elisabet har samtidigt sympati för Therese Johaug som hon menar redan har straffats hårt. Hon kallar domen mot skidstjärnan för "mycket grym" men tillägger:

"Även om domen mot Johaug är hård och grym så är den faktiskt rättvis. Cas har med den här domen velat statuera ett exempel. Norska skidåkare ska inte särbehandlas. En dopingdom ska inte vara mildare därför att man heter Therese Johaug", skriver hon.
