Halfvarsson segrade i Norge – slog Northug
Carl-Fredrik Eriksson

Tidigare i veckan hånades Calle Halfvarsson av såväl Petter Northug som Emil Iversen efter att svensken kommit för sent till starten.

– Han är en clown och det är tydligt att han lever upp till det namnet. Han clownar sig bort från starten. Det får han leva med och clowna vidare, sa Iversen då.

Men skrattar bäst som skrattar sist.

I dag tog Calle Halfvarsson sin revansch.

Svensken vann 15 kilometersloppet i rullskidor i norska Trondheim – framför bland andra Petter Northug som slutade trea.

Calle Halfvarsson utökade sitt försprång på tolv sekunder som han hade mot Johannes Høsflot Klæbo.

Vid fem kilometer skilde det hela 50 sekunder och 2,5 kilometer senare hade avståndet ökat än mer.

Men trots segern kom nya hån från Petter Northug.

– Calle tycker att han har bättre kapacitet och är en smartare skidåkare än jag och Martin Sundby tillsammans, men jag menar att Sundbys ena lunga har större kapacitet än hela svenska laget, säger Petter Northug till NRK.

– Jag tror att Calle måste jobba hårt för att skaka av sig Martin över tre mil i vinter. Jag menar allvar, jag tror inte det är möjligt, fortsätter han.

Och nu får Petter Northug medhåll från Calle Halfvarsson.

– Det kan nog stämma. Vi har inga dåliga lungor, men Martin har extremt bra, säger han till NRK.
