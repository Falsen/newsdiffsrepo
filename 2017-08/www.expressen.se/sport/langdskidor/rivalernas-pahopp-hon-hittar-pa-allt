Rivalernas påhopp:
"Hon hittar på allt"
Sebastian Mattsson

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och i går kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

– Jag vill bara säga att jag är helt förkrossad... Drömmen om att åka till OS... fick besked om att jag inte får det. Jag har tränat oerhört mycket för att lyckas i Sydkorea. Så det är väldigt tufft, sa Johaug i går.

– Det straffet jag har fått... jag känner att jag har blivit dåligt behandlad.

Men den polska skidstjärnan Justyna Kowalczyks tränare Aleksandr Wierietielny har en helt annan bild av saken. Han menar att hela skidvärlden borde ställa sig bakom beslutet.

– Jag har en enkel åsikt i den här saken. CAS-domarna vet helt klart vad de sysslar med, så beslutet var riktigt, säger Wierietielny till Ilta-Sanomat.

Justyna Kowalczyk har vid flertalet tillfällen uttalat sig skeptiskt mot det norska skidlandslagets antidopingarbete. Och hennes tränare verkar ha en snarlik inställning.

Han ifrågasätter Johaugs redogörelse för sitt positiva dopingprov: att hon fick i sig clostebol via en läppsalva.

– Jag tror inte alls på det där om läppsalvan. Hon har hittat på. Ingen tror på den där förklaringen, säger Wierietielny.

– För mig var det ingen överraskning att de förlängde straffet.

Även finske legendaren Sami Jauhojärvi ställer sig frågande till Johaugs försvar.

– Ett par veckor innan hon åkte fast sade hon sig kontrollera teet hon drack tre–fyra gånger så att hon inte skulle få i sig förbjudna ämnen. Sedan står det ”dopning” på läppsalvspaketet och hon förstår inte att granska det, säger Jauhojärvi till YLE.

– Det stöder teorin att hon var ute efter sätt att återhämta sig. Här finns frågetecken.

Finska stjärnåkaren Aino-Kaisa Saarinen ser inte heller hon någon anledning till att bestrida domen.

– Jag väntade mig att hennes straff skulle stärkas, så jag är inte förvånad. Nu har de bästa experterna som finns klargjort det. Det var ett allvarligt fall, och straffet är bra, säger Saarinen till Ilta-Sanomat.
