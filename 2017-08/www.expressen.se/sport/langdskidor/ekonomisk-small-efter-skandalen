Ekonomisk smäll
– efter skandalen
Sebastian Mattsson

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och i förrgår kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

– Jag vill bara säga att jag är helt förkrossad... Drömmen om att åka till OS... fick besked om att jag inte får det. Jag har tränat oerhört mycket för att lyckas i Sydkorea. Så det är väldigt tufft, sa Johaug i förrgår.

Men utöver den rent sportsliga smällen kan Johaug även vänta sig en ekonomisk motgång. Utestängd från tävlingsspåren har och kommer Johaug att gå miste om stora summor.

– Det året hon vann tre VM-guld fick hon flera miljoner bara i prispengar och bonusar, säger managern Jörn Ernst till VG.

Tidningen VG har gjort en kalkyl över Johaugs inkomsttapp. De räknar med att Johaug skulle ha bibehållit sin sedvanliga form in på VM i Lahtis och OS i Pyeongchang. Och om hon hade fått delta i tävlingarna och presterat på väntad nivå, hade hon kunnat räkna med fem miljoner i reda prispengar – belopp som nu fördelats på andra åkare.

Till detta ska tilläggas att Johaug numera bekostar sin egen utrustning. Storsponsorn Fischer valde att bryta samarbetet med skidstjärnan, ett avtal som bland annat innebar att Fischer försåg Johaug med skidor.

Dessutom har Johaug tvingats bekosta en egen satsning, eftersom hon förbjudits att träna med norska landslaget. Hon måste själv betala lön till en egen tränare, sjukgymnast, vallare och psykolog. Hon betalar även resor, kost och logi för hela teamet inför varje stort träningsläger, exempelvis det hon precis varit på i Seiser Alm.

– Vi har gjort några beräkningar på kostnaderna. Det är klart att det kostar. Det krävs en del resurser. Det är en betydande summa, totalt sett. Hon investerar mycket i detta, säger Ernst.
