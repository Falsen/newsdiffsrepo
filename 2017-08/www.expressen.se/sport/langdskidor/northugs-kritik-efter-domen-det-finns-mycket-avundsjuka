Northugs kritik efter
Johaugs dopingdom
Robin Lindgren

Ett oaktsamt användande av solkräm som innehöll den anabola steroiden clostebol gjorde att den norska skidstjärnan Therese Johaug fälldes för doping.

I går gav skiljedomstolen CAS sitt slutgiltiga beslut i frågan.

Johaugs straff på 13 månader förlängdes med ytterligare fem månader, och de olympiska spelen i Pyeongchang kommer att sakna Johaug i skidspåren.

Nu får hon stöd av landsmannen Petter Northug.

– Det har varit mycket snack om domen och det här, men det har jag inte tänkt så mycket på. Jag tycker mest synd om Therese och jag tycker att hon redan har fått sitt straff. Jag tycker inte domen är rättvis. Hon borde inte bli straffad överhuvudtaget, säger han till VG och fortsätter:

– Jag tycker det är fruktansvärt. Det är smärtsamt att se Therese, men vi skidåkare lider med henne och jag vet att hon tränat hårt för att kunna tävla i vinter och inte minst siktat mot OS.

Efter att domen föll som en giljotin över OS-drömmarna har de senaste dagarnas nyheter handlat mest om Therese Johaug och såväl kritik som stöttning har kommit mot henne som en vårflod i april.

Att icke-norskar har kritiserat henne är något Petter Northug viftar ifrån sig.

- Domen är inte rättvis mot henne. Att utlänningar reagerar som de gör är bara tråkigt, men vi vet hur de är. Det finns så mycket avundsjuka från de andra nationerna som gottar sig när vår nation kan ha gjort ett litet misstag, säger han till TV2.
