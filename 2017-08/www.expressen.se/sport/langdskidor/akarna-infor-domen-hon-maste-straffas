Tisdag 22 augusti 2017
Åkarna inför domen:
"Hon måste straffas"
Ludvig Holmberg

Om tre månader startar världscupen och i februari väntar OS i Pyeongchang. Men vi vet fortfarande inte när världens bästa damåkare kommer att kunna göra comeback efter dopingskandalen.

I dag kommer dock svaren.

Idrottens skiljenämnd (Cas) har meddelat att Therese Johaugs dom ska offentliggöras under tisdagen.



LÄS OCKSÅ: Detaljen som kan krossa Johaugs OS-dröm.

Åkarna i världseliten ser fram emot att en dom äntligen ska slås fast.

– Jag hoppas bara att vi får det här ur världen och att Therese får komma tillbaka och tävla med oss, säger svenskan Anna Haag som även är personlig vän till Johaug.

– Vi har snackat en hel del, jag och Therese, även under det sista året. Och jag önskar henne hjärtligt välkommen tillbaka… snart!

Den finske stjärnan Iivo Niskanen hoppas att vi snart kan lägga Johaug-fallet bakom oss.

Han är trött på hela situationen.

– Det är trist att läsa allt om Johaug. Det är inte bra att det är massa snack och att domen bara skjuts upp och skjuts upp. Vi behöver en dom. Det förtjänar sporten och det förtjänar Therese.

Åkarna som Dagbladet varit i kontakt med är dock positiva till att fallet har gått hela vägen till Cas, att det får en internationell prövning på högsta nivå.

– Det är bra att internationella skidförbundet överklagar och visar att Norge inte särbehandlas. Det är en viktig signal att sända ut, säger Dario Cologna.

Maurice Manificat är inne på samma spår. Fransmannen säger samtidigt att han gärna ser henne på startlinjen i OS.

– Vid bruk av epo eller liknande preparat borde man aldrig få komma tillbaka. Men Johaug-fallet är annorlunda och jag har inga problem med att se henne tillbaka till OS.

– Men hon måste samtidigt straffas. Det råder det inget tvivel om.
