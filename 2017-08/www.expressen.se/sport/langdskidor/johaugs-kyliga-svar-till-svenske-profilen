Johaugs kyliga svar
till svenske profilen
Ludvig Holmberg

Under tisdagen kommer Therese Johaug, 29, till slut att få sin dom.

Idrottens skiljenämnd (Cas) har granskat fallet under de senaste månaderna och snart vet vi alltså om Johaug kommer att få delta i OS 2018 eller inte. Allting talar för att hon kommer att stängas av i 12-16 månader.

Vad som krävs för att hon ska kunna vara med i OS? Ett straff på max 15 månader.

Samtidigt som hela skidvärlden väntar på ett besked kommer nu alltså en helt annan nyhet: Vi kommer att få ännu en dokumentär om Johaug.

Nu kommer fokus vara på hur hennes liv har sett under under avstängningen (hon stängdes av i 14 månader av Norges idrottsförbund, ett beslut som internationella skidförbundet överklagade till Cas).

– Jag vill visa det norska folket hur jag har tränat och hur jag har det i den här situationen. Jag vill visa folk vad jag gått igenom, säger Johaug till VG.

– Livet som elitidrottare har två sidor: Det är succé, men också motsatsen – alltså att inte få tävla och i stället blir nerdragen i gyttjan. Det är svart eller vitt.

Den förra dokumentären om Johaug visades i norska TV2 under februari och sändes sen även i SVT i somras.

Mottagandet? Blandat.

Dagens Nyheters krönikör Johan Croneman menade att den var alldeles för ensidig, och att SVT borde ratat den.

”Det är en på många sätt rent vämjelig film, så uppenbart ute i syfte att tvätta både henne och hennes pengar. Att den inte har en enda ambition att söka efter hela sanningen, eller att försöka sätta in den här historien i ett större sammanhang, är så uppenbart redan från start”, skrev Johan Croneman.

När VG konfronterar Therese Johaug själv med Cronemans ord säger hon:

– Det kommer alltid att vara så. Jag vet att några är positivt inställda till mig, medan andra är kritiska. Även om det här inte hade inträffat, så hade några varit kritiska. Sån är världen.

TV2:s programredaktör Bård Eriksen menar att dokumentären var ”balanserad och bra” och han är oförstående till kritiken från Sverige.

– Det där får stå för honom, säger Eriksen.

– Det kommer alltid att vara olika åsikter om det vi gör och producerar på TV2. Vi tycker att det var en balanserad och bra dokumentär.

Exakt när den nya dokumentären ska sändas är ännu inte bestämt.



LÄS ÄVEN: Succé för Anna Haag i Norge – vann loppet
