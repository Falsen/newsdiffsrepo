Fredag 18 augusti 2017
Johaugs ilska: "Jag
är väldigt besviken"
Carl-Fredrik Eriksson

Therese Johaug har under hela sommaren väntat på den fastställande domen från idrottens skiljedomstol Cas.

Domen avgör om norskan får möjligheten att medverka i nästa års OS i Pyeongchang.

Skiljedomstolen har skjutit på domen flera gånger och beskedet har länge varit att den kommer senast fredag 18 augusti.

Men Therese Johaug får vänta ytterligare några dagar på sin dom.

Enligt norska Nettavisen, som varit i kontakt med Cas, kommer domen på tisdag nästa vecka.

– Jag är besviken. Jag hade hoppats på ett definitivt svar under morgondagen. Du går runt med känslan av att ha väntat i en evighet, och jag tror att jag förtjänar ett svar snart, säger Therese Johaug till VG.

Norskan berättar också om den senaste tiden där hon bara gått runt och väntat på ett definitivt besked från skiljedomstolen.

– Jag måste erkänna att den senaste veckan inte har varit bra. Du går konstant runt med telefonen och blir rädd varje gång Christian (hennes advokat, red. anm), Jorn (hennes manager, red. anm) eller Nils Jakob (hennes pojkvän, red. anm) ringer. Vissa kanske säger att det bara handlar om ett par extra dagar, men dessa dagar betyder mycket för mig, säger hon.

Det är oklart varför Cas vid flera tillfällen skjutit på domen. Norske idrottsjuristen Gunnar Martin Kjenner har dock en teori kring varför CAS dröjt så pass länge med sitt beslut.

– Jag tror att de är oeniga, och CAS eftersträvar att ha samstämmiga beslut. Om jag ska spekulera, så tror jag att det blir en dom där domarna inte är överens, säger Kjenner till Dagbladet.

– De har nog stött på interna problem, det kan vi nog säga med ganska stor säkerhet.

Therese Johaug dömdes tidigare av Norges idrottsförbund till 13 månaders avstängning, räknat från oktober förra året. Skulle Cas göra samma bedömning kan hon börja träna igen redan i november och därmed vara högst aktuell för OS nästa år.

Däremot har manager Jørn Ernst gett upp hoppet om en helt friande dom.

– Ja, vi har gjort det. Vi hoppas nu att utfallet på 13 månader slås fast, säger han.
