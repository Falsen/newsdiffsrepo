Tisdag 22 augusti 2017
Detaljen kan krossa
Johaugs OS-dröm
Ludvig Holmberg

För snart ett år sen kom chockbeskedet: Therese Johaug, 29, hade testat positivt för anabola steroider.

I februari dömdes hon till 13 månaders avstängning efter att ha blivit granskad av Norges idrottsförbund, men det beslutet överklagades till idrottens skiljenämnd – och i dag ska vi alltså få en slutgiltig dom.

Förutsättningarna: Får hon 15 månaders avstängning eller mindre så kommer hon att kunna tävla i OS 2018. Blir det mer än så krossas OS-drömmen.

Johaug försöker ställa in sig på att beskedet kan bli jobbigt.

– Jag är medveten om att det kan bli så. Men om jag inte får vara med... nej, jag är nog inte förberedd på det, säger hon till Dagbladet.

Samtidigt rapporterar NRK om en detalj som kan innebära problem för Therese Johaug. De har gått igenom Cas-domen mot Martin Johnsrud Sundby, som dömdes för att ha överdoserat dopingklassad astmamedicin, och upptäckt en mening som är minst sagt intressant. I listan över saker som talar emot Sundby i fallet står det: ”Utövaren verkar ha litat helt och hållet på sina medicinska rådgivare”.

Och ja, Johaug har hela tiden hävdat att hon gjorde precis samma sak.

Bård Racin Meltvedt, tidigare domare i Cas, berättar:

– Det är helt naturligt att det här läggs in i värderingen, att hon precis upplevt att en lagkompis blivit dömd trots att han bara litade på läkarens ord.

Han menar att man borde kunna kräva att Johaug skulle ha visat en större oaktsamhet – och att det därmed skulle kunna ge henne ett strängare straff. Cas-experten Robin Mackenzie-Robinson är inne på samma spår.

– Eftersom det var så kort tid mellan Sundbys dom och Johaugs positiva prov, och att de är i samma landslag under samma förbund, så kan det hända att det här skärper kravet på Johaugs aktsamhet, säger Mackenzie-Robinson.

– Men det som lär väga tyngst för juryn är att läkemedlet köptes i utlandet, att salvan var okänd för henne sen tidigare och att också var tydligt märkt (med texten ”doping”).

Therese Johaug hävdar att hon fick i sig anabola steroider genom salvan trofodermin, som hon hade använt för att läka sina solbrända läppar.
