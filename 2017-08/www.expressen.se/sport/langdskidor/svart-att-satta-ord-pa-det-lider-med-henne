"Svårt att sätta ord på
det – lider med henne"
Ludvig Holmberg

Charlotte Kalla är inte bara konkurrent till Therese Johaug i skidspåret, de är bra kompisar också. Och Kalla har lidit med Johaug när hon i flera månader har fått vänta på en slutgiltig dom i dopingärendet.

I juni berättade Kalla i en intervju med SportExpressen:

– Det är ju sjukt egentligen. Hur lång tid ska det få ta med en överklagan?

– Nu hoppas jag bara att det så snabbt som möjligt kan bli ett avslut på det här. Att Therese kan få något att förhålla sig till.

Och ja, nu har vi alltså en dom.



LÄS ÄVEN: Finska glädjen efter Johaug-domen: "Ett bra straff"

Therese Johaug stängs av i 18 månader av idrottens skiljenämnd (Cas) och missar därmed OS i Pyeongchang, som är vinterns stora höjdpunkt. Först i april nästa år är hon fri att tävla igen.

Charlotte Kalla är förvånad över det tuffa straffet.

"Beskedet om en förlängning överraskade mig i dag. Jag har hela tiden varit inställd på att Therese kommer stå på OS-startlinjen tillsammans med oss andra i februari", skriver hon i ett sms.

Kalla fortsätter: "Det är svårt att sätta ord på den fruktansvärda situation Therese måste befinna sig i just nu och jag lider med henne som vän och konkurrent."

Världscupen startar den 24 november i år, med tävlingar i finska Ruka.

OS startar den 9 februari.
