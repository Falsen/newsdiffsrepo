Johaugs vädjan
– efter pengar
Ludvig Holmberg

Pressmeddelandet från Cas landade vid 11.53 under tisdagen och skakade om en hel skidvärld.

Therese Johaug stängdes av i 18 månader – i stället för de 13 som Norges idrottsförbund dömt ut – och beskedet innebär att hon missar OS i Pyeongchang 2018.

– Jag är helt förkrossad, säger Johaug i en första kommentar.

Cas har nu dessutom publicerat hela den 35-sidor långa domen på sin hemsida. Och där kan man i detalj läsa om hur Johaug försvarade sig för att bli helt frikänd, trots att hon avslöjats med den anabola steroiden clostebol i kroppen.

Mycket känner vi igen.

Johaug litade helt och hållet på läkaren Fredrik Bendiksen, frågade honom om trofodermin-salvan innehöll någon förbjuden substans och tänkte sen inte mer på det.

Men hon lyfter också fram hur mycket hon lidit, hur mycket hon redan känner att hon har straffats.

”1) Hon har offentligt stämplats som en fuskare, en titel som – oavsett utgång i det här fallet – kommer att följa henne resten av livet.

2) Hon har redan missat hela säsongen 2016/2017.

3) Hon har nekats rätten att träna med sina lagkompisar – flera av dem är bland hennes närmsta vänner – vilket har plågat Johaug rejält, eftersom det är hennes sociala liv.

4) Hon har förlorat sin huvudsponsor – Fischer – vilket har lett till en betydande förlust av inkomst.”

Therese Johaug begärde också att Cas skulle tvinga det internationella skidförbundet och Norges idrottsförbund att ersätta henne för ”advokatkostnader och andra utgifter” under överklagandeförfarandet samt stå för Cas kostnader för skiljedomen.

Cas svar på den punkten finns dock inte med i domen.

Under rubriken ”Costs” står det bara: ”(…)”

Conny Jörneklint, svensk Cas-domare som inte var involverad i det här fallet, förklarar att det tillhör rutinerna.

– Ställningstagandet vid den delen finns inte med i den offentliga domen, det är bortplockat. ”Costs” brukar man ta bort, eftersom det inte anses vara särskilt intressant hur man fördelar rättegångskostnaderna.

Jörneklint misstänker dock, baserat på tidigare fall, att Johaug slapp betala stora delar av kostnaderna. Enligt VG ska hennes advokater fakturerat över 800 000 kronor för Cas-överklagan.

– Generellt sett brukar idrottsorganisationerna få svara för de stora kostnaderna. Man brukar döma ut någon mer symbolisk kostnad för den enskilde idrottaren.

I domen framgår det också tydligt varför Therese Johaug får ett så pass kännbart straff som 18 månaders avstängning. Cas skriver flera gånger om att idrottsutövaren själv ansvarar för sin egen kropp och det ansvaret kan inte läggas över på en landslagsläkare.

De lyfter även fram varningssymbolen med texten ”doping” som fanns på trofodermin-salvans förpackning.

”Hon fick förpackningen med trofodermin men gjorde inte ens en snabb koll på den. Hade hon gjort det, då hade hon högst troligen sett den dopingrelaterade varningen på förpackningen. I stället slängde hon förpackningen och den tillhörande informationslappen”, skriver Cas.

Det framgår också att de tre Cas-domarna – Romano Subiotto från Storbritannien, Jeffrey Benz från USA och Markus Manninen från Finland – inte vara överens om att avstängningen skulle fastslås till just 18 månader. Det var ett ”majoritetsbeslut”.

– Det innebär att en domare är skiljaktig, säger Conny Jörneklint.

Han fortsätter:

– Det kan vara ett skäl till att det tog lite längre tid att komma överens och formulera sig, även om jag inte tycker att två och en halv månad är särskilt lång tid.

Therese Johaug är fri att tävla igen den 18 april 2018, knappt två månader efter att OS i Pyeongchang avslutats. Nästa stora mästerskap för den 29-åriga norskan blir därmed VM i Seefeld 2019.



LÄS ÄVEN: Rivalernas utspel: "Johaug har hittat på allting!"
