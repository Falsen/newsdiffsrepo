Johaug kan överklaga:
"Vi ska undersöka det"
Petter Landén

Efter nästan ett års väntan så fick Therese Johaug på tisdagen sin dom. Idrottens skiljedomstol Cas dömde henne till 18 månaders avstängning. Det innebär att Johaug först får tävla den 18 april nästa år och missar OS i Pyeongchang.

– Jag är förkrossad, jag känner mig orättvist behandlad, säger Johaug.

I vanliga fall är en dom från Cas slutgiltig, men det finns ett litet kryphål som kan rädda Johaug. Det finns nämligen en möjlighet att överklaga domen till Schweiz, landet där Cas verkar, högsta rättsinstans.

– Det finns en teoretisk möjlighet att överklaga och vi vill för sakens skull undersöka om det är möjligt. Men med största sannolikhet är Cas dom det slutgiltiga avgörandet, säger Johaugs advokat Christian B. Hjort till Aftenposten.

Det internationella skidförbundet Fis, som överklagade det norska förbundets avstängning på 13 månader till Cas, är nöjda med domen. Hjort menar dock att han och resten av Johaugs team inte är det.

– Enligt vår mening så har Cas inte problematiserat vad man rimligt kan kräva av en utövare.

Den norska idrottsjuristen Gunnar-Martin Kjenner ser inte att Johaug skulle vinna något på att överklaga.

– Möjligheten finns, men i realitet är det uteslutet, säger han till Dagbladet.

Kjenner menar att Schweiz är det land i världen där det är svårast att överklaga en dom från en skiljedomstol - och Johaugs enda chans skulle vara att leda i bevis att en av Cas-domarna skulle vara inkompetent.

– Det är fullständigt osannolikt i det här fallet.
