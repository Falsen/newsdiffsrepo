"Fega som inte
lämnar Johaug"
Sebastian Mattsson

Idrottens skiljedomstol CAS tog hela sommaren på sig för att komma fram till ett beslut. Therese Johaug, som testade positivt för den anabola steroiden clostebol, fick sin ursprungliga dom överklagad – och i förrgår kom beskedet från CAS.

Therese Johaugs dopingstraff höjs från 13 till 18 månaders avstängning – vilket innebär att skidstjärnan missar OS i Pyeongchang, som drar i gång den 9 februari.

– Jag vill bara säga att jag är helt förkrossad... Drömmen om att åka till OS... fick besked om att jag inte får det. Jag har tränat oerhört mycket för att lyckas i Sydkorea. Så det är väldigt tufft, sa Johaug i förrgår.

Men mitt i tumultet har Johaug fått anledningar att glädjas. Ett antal av hennes tyngsta sponsorer och nära vänner – Autostrada, Jordbærpikene, TAG Heuer – har gått ut och bekräftat att de kommer att fortsätta sitt samarbete, trots det nya dopingbeskedet.

Men företagens beslut har vållat kontrovers. Jacob Lund, som tidigare arbetade som sponsoransvarig på DNB, Norges största finanskoncern, menar att företagen begår ett kardinalfel som låter sig sammankopplas med Johaug.

– Hon har inte dömts för att ha brutit mot dopingreglerna, det här är värre, hon har dömt för att ha dopat sig. Då är de flesta sponsoravtalen väldigt klara, då ska man säga adjö. I det här fallet inte till henne, utan till hela skidförbundet, säger Lund till tidningen Kampanje.

– Jag tror att det är feghet som gör att man inte törs ta konsekvenserna, för hon är omtyckt. Både när det gäller Martin Johnsrud Sundby och henne är det ingen som har reagerat. Det är i bästa fall oklokt med tanke på framtiden för norsk skidåkning och eventuella dopingdomar.

Det kinesiska företaget Huawei står ut från mängden. De har öppnat för att bryta sina avtal med Johaug.
