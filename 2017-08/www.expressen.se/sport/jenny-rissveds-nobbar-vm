Jenny Rissveds nobbar VM
Carl-Fredrik Eriksson

Det har under ett tag stormat kring den svenska OS-hjältinnan Jenny Rissveds och det svenska cykelförbundet. Bakgrunden är att Rissveds avtal med Scott krockar med svenska cykelförbundets nya avtal. Till slut fick hon ett ultimatum: skriv på vårt kontrakt eller missa VM.

Nu meddelar Rissveds i ett pressmeddelande att hon tillsammans med Scott och cykelförbundet står fast vid sitt tidigare beslut att inte åka till VM.

"Även om en potentiell lösning har presenterats så är alla parter eniga om att den kommer för sent", skriver de i pressmeddelandet.

Rissveds fokuserar nu på den sista deltävlingen i världscupen som avgörs i helgen i Val di Sole, Italien.

Lagledaren Thomas Frischknecht har bett Union Cycliste Internationale, UCI, att räta ut frågetecknet i avtalsfrågan.

Men kravet gav inget annat resultat än svenska cykelförbundets ultimatum.

– De begär att man ska bryta sitt avtal, vilket är emot europeisk lag. Svenska cykelförbundet försatte dem i en position där de var tvungna att bryta ett nuvarande kontrakt. Så vi sa att vi inte skulle ge vika. Förhoppningsvis utlöser detta en skitstorm mot Svenska cykelförbundets beteende, har han tidigare sagt.

Frischknecht har även sagt att den här dispyten har skadat relationen mellan Rissveds och det svenska cykelförbundet.

– Just nu har hon ingen tillit och respekt för förbundet. Hon tycker inte att hon har behandlats tillräckligt bra för att, under dessa omständigheter, kunna göra en bra prestation.
