C More bryter med populära trions bolag
Sebastian Mattsson

House of Sports är ett produktions- och eventbolag grundat 2010 av sportkommentatorerna Jens Fjellström, Lasse Granqvist och Tommy Åström. I flera år har man producerat och medverkat i innehåll som sänts ut via C Mores plattformar – bland annat sändningar från både SHL och allsvenskan.

Men nu har C More beslutat sig för att satsa på en annan lösning. Sportchefen Johan Cederqvist bekräftar att man i stället ska använda sig av resurser inifrån den egna koncernen.

– Det är en del av vår storsatsning. Vi slår ihop sporten på C More och TV4 under 2016 och det här är en följd av det. Under Erik Westbergs ledning ska vi bygga Sveriges absolut starkaste sportproduktionshus med liveproduktion, nyhetssändningar och evenemangsproduktion. House of Sports har gjort ett jättebra jobb, men när vi tar nästa steg så är det med en inhouseredaktion.

När träder uppbrottet i kraft?

– Avtalet löper ut 30 juni 2016.

Hur ska ersätta ni House of Sports produktioner i SHL och allsvenskan?

– Den redaktionella produktionen kommer att utföras av den nya sportenheten på C More och TV4.

Har ni tänkt använda någon av kompetenserna som House of Sports sitter på?

– Vi har stor respekt för det arbete House of sports utfört, men det är för tidigt att säga. Vi kommer att söka talangfulla medarbetare som vill föra utvecklingen av sportproduktion framåt.

House of sports vd Niclas Andersson:

– Vi har vetat att Bonnier haft en intern genomgång om hur man ska organisera om sin tv-verksamhet. Vi fick beskedet så sent som förra veckan. Så vitt jag förstår det kommer man inte handla program utifrån längre utan sköta det internt.

– Vi är inte jätteförvånande, även om vi tycker att det är väldigt synd. Vi har gjort väldigt bra program, men vi har förstått att såna här saker skulle kunna hända. Vi är förvånade och ledsna, men inte chockade, kan man säga.

Vad innebär det här för deras medverkan i rutan?

– Lasse, Tommy och Jens har individuella frilanskontrakt med C More. Det innefattas inte i den här uppgörelsen.

De kan fortsätta vara programledare?

– Hypotetiskt sett, ja.

Jens Fjellström medger att hans tv-framtid är osäker i dagsläget.

– Vi tycker att det har varit en underbar resa att få haft möjligheten att kunna påverka och göra sport i C Mores kanaler så som vi tycker att sport ska presenteras. Vi känner oss stolta över det arbete vi gjort och också tacksamma gentemot C More som gett oss det förtroendet. Vi har haft ett jättefint samarbete genom åren som till sommaren tar slut åtminstone i den omfattningen, säger Fjellström.

– Jag har personligen ett avtal som går ut till sommaren. Så vad som händer efter sommaren kopplat till vad jag gör i tv, kopplat till fotboll, det är oklart i nuläget.

Och även Åströms kontrakt går ut till sommaren.

"Jag har ett avtal som programledare till sommaren. Mer än så finns inte att säga i nuläget", skriver han i ett sms.
