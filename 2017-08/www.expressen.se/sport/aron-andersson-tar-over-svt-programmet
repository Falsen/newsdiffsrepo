Aron Andersson tar över SVT-programmet
Hannah Boman

Aron Anderson är föreläsaren och äventyraren som gjort sig känd för att bland annat ha bestigit Sveriges högsta berg Kebnekaise och simmat över Ålands hav.

Men nu har han fått en helt ny roll - som programledare för Lilla Sportspegeln.

– Det känns superhäftigt. Det är en sån jäkla ära. Jag älskade det programmet när jag själv var liten så det ska bli så himla roligt. Jag är verkligen supertaggad, säger han.

När Anderson var nio år opererades han för cancer och hamnade i rullstol. Men det är inget som stoppade honom, och han har sen dess klarat sig igenom en rad tuffa fysiska utmaningar.

Och den 27-årige äventyraren menar att det finns många likheter mellan hans tidigare strapatser och det nya jobbet i tv-rutan.

– Tittar man på mina äventyr som jag gör så handlar det väldigt mycket om att utmana mentala gränser. Och även om det är fysiska äventyr som att simma över Ålands hav så skulle jag vilja säga att 80 procent utav utmaningen är det mentala, säger han.

– Det är väl samma sak med det här. Det här är inte ett dugg fysiskt, men det är ändå en häftig mental utmaning. Att våga tro på sig själv och tro att man kan fixa det här och göra det bra. Så jag ser många likheter och paralleller.

Hittills har de hunnit spela in ett program. Enligt Anderson var han inte nervös inför inspelningen - men kommer troligtvis att bli det när programmen börjar sändas.

– Det kommer ändå vara lite läbbigt. Barn är ju liksom en ganska krävande publik, de är väldigt ärliga vilket är väldigt kul och bra också. Det känns spännande och utmanande på väldigt många sätt, säger han.

Anderson hoppas också att han genom sin roll som programledare kan inspirera andra att följa sina drömmar.

– Jag tror att vi alla i livet har olika förutsättningar. Jag tror inte att det handlar om vilka förutsättningar vi har utan vad vi gör med dem. Det är väl det jag vill sprida. Jag vill inte bara inspirera personer som sitter i rullstol, jag vill kunna inspirera alla att våga tro på sina drömmar, säger han.

– Jag gör mycket för att samla in pengar till Barncancerfonden bland annat och det är något som jag känner ger så mycket energi tillbaka. Och det är samma sak som jag tror att jag kommer få från det här jobbet, att kunna inspirera barn på andra sidan rutan genom att visa att jag sitter i rullstol men jag kan göra de här grejerna ändå. Så att fler vågar tro på sig själva.

Planen just nu är att göra åtta program. Anderson utesluter dock inte en fortsättning i rutan - om det går att kombinera med det i övrigt fullspäckade schemat.

– Vi ska göra åtta specialprogram där jag åker runt och möter olika stjärnor som satsar inför OS i Rio. Så jag kommer att träffa de här stjärnorna och intervjua dem. Sen kanske det blir en fortsättning efter det, men det är inget vi har skrivit än, säger han.
