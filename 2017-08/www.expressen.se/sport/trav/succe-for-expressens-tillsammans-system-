Succé för Expressens
Tillsammans-system
Niklas A Svensson

Varje onsdag och lördag lämnar Expressen in ett system via ATG-tillsammans. Något som slutade med succé under lördagen.

Spelexperten Jonas Noreen prickade in alla rätt under den skrällfyllda omgången.

Hur tänkte du?

– Jag tänkte att jag skulle bygga systemet runt en stark spik. Och det var i mitt fall Officer C.D, där scenariot med ledning var fel, men det löste sig ändå. Det var ett väl avvägt system som jag lagt upp helt perfekt.

Noreen prickade bland annat in Ringostarr Treb som segrare i storloppet Sundsvall Open Trot – där många hade spikat favoriten Propulsion.

– I stort sett alla spikade ju Propulsion. Men de har ju mötts varje gång på slutet och då har ju Ringostarr Treb varit väldigt nära Propulsion, han har inte varit så många meter sämre. Jag tyckte därför det var konstigt att han var väldigt mycket mindre spelad, så det fanns ett bra spelvärde där, säger Jonas Noreen.

Du fick även in Ellieann till 30 gånger pengarna i avdelning fyra.

– Det var ett öppet lärlingslopp och jag tänkte att den kunde få rygg på ledaren. Så blev det också och allt löste sig perfekt. Det har skrällt förut i lärlingsloppen så det brukar vara bra att gardera på där.

Hur är känslan nu?

– Det är hur många som helst som har gratulerat på Tillsammans-forumet. Det är jäkligt kul att kunna hjälpa folk som nu kanske kan unna sig något extra, säger han.

608 091 blev alltså utdelningen på sju rätt och 2667 kronor per andel delades ut till de som tagit rygg.

Stort grattis till alla vinnare!
