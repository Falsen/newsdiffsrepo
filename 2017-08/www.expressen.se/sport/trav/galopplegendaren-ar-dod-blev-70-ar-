Galopplegendaren
är död - blev 70 år
Niklas A Svensson

Historien bakom Janos Tandaris otroliga karriär är häftig. Under ett frisörbesök fick han höra att han hade en kropp som passade perfekt för att bli jockey. Janos Tandari själv visste inte vad en jockey var – och var tveksam.

Efter en kortare övertalning gick han dock med på att satsa – och inledde 1962 sin karriär som lärling i Ungern.

Åtta år senare flyttade han till Sverige, en flytt som blev starten på en fantastisk karriär. Janos Tandari vann bland annat vann fyra derbysegrar och red totalt 52 klassiska vinnare.

2001 la han jockeystövlarna på hyllan, då hade han totalt tagit 2316 segrar. Bland annat vann han flera storlopp i Skandinavien, Ungern, Österrike, Tyskland och Polen.

Ett år senare instiftade han priset "Den klassiska jockeyn – Tandari Classic" – som delas ut till den jockey som varit mest framgångsrik under året.

Janos Tandari slutade inte att jobba med sporten efter det. I slutet av karriären tog han sin tränarlicens och jobbade då kombinerat som jockey och tränare. När karriären var över satsade han på tränaryrket på heltid.

Han har dessutom suttit i både galoppöverdomstolen och galoppdomstolen på Jägersro. Där gjorde han sitt sista jobb i mitten av juli under det 100:e Svenska Derbyt på Jägersro.

Janos Tandari avled efter en tids sjukdom och blev 70 år gammal.
