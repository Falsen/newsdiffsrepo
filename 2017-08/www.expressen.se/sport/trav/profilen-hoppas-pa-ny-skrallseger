Profilen hoppas
på ny skrällseger
Niklas A Svensson

Det var bara några år sedan Micael Broberg började med trav. Men redan nu har han och affischhästen Spitcam Jubb varit med om mer än de flesta vågar drömma om.

– Det var många som skrattade och hade roligt åt en i början, säger Micael Broberg.

För Micael har det nämligen aldrig varit ett problem att drömma, och han är känd för uttrycket ”Ingen minns en fegis”.

– Förra året blev jag utsedd till månadens hästägare och sa att jag inom två år skulle vara med i Sweden Cup – vilket jag sedan var året efter i stället. Nu är målsättningen att nästa år vara med i Elitloppet.

Spitcam Jubb var inte med i Sweden Cup bara för att deltaga – efter en andraplats i försöket knep hästen, med Kaj Widell i sulkyn, fjärdeplatsen i finalen.

– Nu har han tjänat 1,1 miljon redan i år och har startat fem gånger färre än förra året. Han har sex segrar, plus att han varit tvåa och fyra i försök- och final. Så det är inga lätta lopp han tjänat sina pengar i - utan det är V75 och V86-lopp. Att ha tränat fram en sån häst tycker jag är grymt.

Men vägen till framgång har inte varit utan blessyrer.

– Han klev mig på foten en gång så att jag fick ett par blåa tår. Men det tycker jag att han var värd, haha!

Och ibland kan det gå väl fort när Micael tränar sina hästar.

– Så sent som i maj förra våren blåste jag i backen för att jag körde lite för fort på banan hemma. Hästen genade genom kurvan och jag flög ut som en katapult ur stolen och knäckte tre revben och fick en spricka i bäcken. De befarade även en spräckt mjälte. Då fick man se att det inte är så ofarligt. Det kan hända lite vad som helst när man minst anar det.

Det hela innebar en lång konvalenstid, men det stoppade inte Micke från att vara tillbaka i sulkyn bara tio dagar senare.

– Jag är som en boxboll. Jag kan bli nedslagen, men kommer alltid upp igen. Så har det varit i hela mitt liv, jag har åkt på många smällar.

Även Spitcam Jubb har åkt på smällar. För en tid sedan upptäcktes det att någon skjutit med luftgevär på honom. Det upprättades en polisanmälan, men än så länge har ingen gripits.

– För det första tycker jag att det är ett dåligt polisjobb. De var där ett par gånger från början, vi vet att det är ganska många skott och att de även har har bommat. Så länge media var intresserade var polisen intresserade. Men nu känns det nästan som att de skulle kunna lägg ned utredningen.

Någon skada verkar hästen dock inte ha tagit. I senaste starten – i anrika Lyons Lopp på Åbytravet – blev det ännu en skrällseger, och 500 000 kronor in på kontot.

Och frågar du ”Micke” så kan det bli seger i Sundsvall Open Trot på lördag också.

– Jag känner mig inte slagen på förhand. Det gör jag aldrig, när hästen levererar – då levererar han.  Spåret kan jag ju inte klaga på heller, jag fick ett bra spår. Om Kaj laddar lika distinkt som Peter Ingves och Mika Forss har gjort, och bestämmer sig för att köra till ledningen, då tror jag han kommer till ledningen också.

Han menar nämligen att det finns en del minus på de värsta konkurrenterna.

– Jag tycker att han är en stark outsider, han har visat flera gånger att man inte kan räkna bort honom. Propulsion fick dåligt spår och formen på On Track Piraten är oklar. Det är ju Propulsion, Spitcam och Workout Wonder som är ungdomarna i gänget. Alla andra är ju 7-8 år och äldre, jag känner att min häst är under utveckling och bara blir bättre.

Och går allt som det ska i Sundsvall drömmer Micael att de får en plats i Mastersfinalen på Vincennes.

Eller drömmer förresten – han tror på en plats. Det gör han alltid.
