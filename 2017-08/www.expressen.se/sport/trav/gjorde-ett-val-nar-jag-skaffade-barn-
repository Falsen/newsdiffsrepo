"Gjorde ett val när
jag skaffade barn"
Niklas A Svensson

De stora inom travsporten har nästan alla gemensamt att de börjat tidigt. Sandra Svensson var åtta år när hon tog sin första licens - och blev redan då såld på sporten. Numera är hon en omtyckt expert i TV4:s sändningar, och har efter några år utomlands tillsammans med sambon och hockeyproffset Tony Mårtensson, flyttat hem igen.

För ett par år sedan fick paret en dotter, och till skillnad från tidigare handlar inte allt om trav längre.

Vad har du gjort i sommar?

– Det har ju ändrats sedan jag skaffade familj. Förut hade jag förmodligen svarat att jag bara varit i stallet, och kanske badat lite. Men vi har badat, varit ute med husbilen och campat, sedan är ju grillkvällarna med familjen utomhus på somrarna underbara. Att äta god mat och umgås, säger hon.

Annars har det mesta, för att inte säga allt, i Sandra Svenssons liv handlat om just trav. Intresset väcktes redan när hon var sex år.

Hur kommer det sig att du blev intresserad så tidigt?

– Min mamma har haft hästar, men bara på ponnynivå. Så hon hade hållit på med galopp och lite så där. Sedan fick jag en shetlandsponny lite på skoj som sexåring, för att jag var så intresserad. Sedan var jag i princip såld. När jag sedan var åtta år tog jag min första licens, jag var ju dock för kort för att sitta i sulkyn så det fick bli monté till en början. Jag tävlade också mycket hoppning, säger hon och tillägger:

– När jag sedan var 12 år fick jag välja mellan hoppning och travet, eftersom det krockade i tävlingskalendern. Då kände jag att det var givet att välja travet.

När kände du att det var något du skulle kunna syssla med på heltid?

– Heltid trodde jag faktiskt aldrig. Jag trodde inte att jag skulle hålla på med det stora travet. Jag visste ju redan att bara hoppningen skulle ta mycket tid, och att man inte skulle kunna leva det vanliga tonårslivet med vänner och så vidare, säger hon och fortsätter:

– Så jag förstod att jag i det vanliga arbetslivet skulle behöva offra ännu mer, vilket jag inte var riktigt beredd på. Jag hade heller inga kontakter och visste att det skulle vara svårt att komma in i det stora travet. Jag ville ju bli veterinär och tänkte egentligen bara ha det som hobby.

Allting ändrades dock när hon råkade springa in i Peter Viklund, då amatörtränare på Solvalla, på en hästauktion.

– Det var på en kriterieauktion. Jag tog min licens när jag var hos familjen Melander, men behövde också ta montélicens. De hade dock ingen montéhäst, så då fick jag låna en av Peter Viklund. Sedan hördes vi inte av på ett år, men sprang in i varandra på den kriterieauktionen. Då sa han att jag skulle jobba hos honom, 50 procent på kontor och 50 procent i stallet var tanken från början, eftersom jag ville jobba med ekonomi.

Sedan gick det bättre och snabbare än vad hon hade räknat med.

– Stallet tog över ganska snabbt. Sedan gick det över förväntan. Jag har alltid tyckt att jag haft bra körhand och varit orädd. Men att jag skulle komma upp på en så hög nivå hade jag inte räknat med.



Att hon skulle hamna i tv var inte heller något hon tänkt sig från början.

– Det var en ren slump. Jag tror att det var något V86-program på webben jag gjorde först. Men jag gillar att säga ja till saker och tyckte att det var roligt. Sedan blev det mer och mer, även under tiden man körde.

Det är aldrig en dröm du haft?

– Nej, det har jag inte. Jag har aldrig gått någon mediautbildning eller så, jag har alltid tänkt att jag varit för blyg. Jag minns att jag första gången jag skulle göra något live hade hjärtklappning och inte visste vart jag skulle ta vägen. Först tänkte jag att det inte var någonting för mig, men sedan fanns det en utmaning i det också – och jag tyckte ju att det var väldigt roligt.

Hur jobbigt var det att hantera nervositeten?

– Egentligen var det kanske bara de första fem avsnitten, när de sa att det var en minut kvar till sändning. Det är inte så att det är någon som kommer in och förklarar allt, med körschema och så vidare. För mig var allt det något helt nytt. Det var lite som att man kastades in i det. Så det var kanske de fem första gångerna som jag kände att det var riktigt jobbigt. Men som sagt, något lockade också, jag tyckte att det var väldigt roligt, säger hon.

Att hon kom in på tv-jobbet mer och mer handlade mycket om viljan att skaffa familj. Hon beskriver det som svårt att vara tjej inom travsporten när man har barn. Men även att åren utomlands gjort att det helt enkelt inte gått att få ihop.

– Jag har haft det i åtanke hela tiden. Jag var ganska säker på att jag ville ha barn en dag. Sedan går det säkert att lösa, och man behöver kanske inte ta en sådan paus som jag har gjort. Eftersom jag även bott utomlands och så vidare. Så för min del var det omöjligt att fortsätta med travet som aktiv. Så att få fortsätta att jobba med travet via tv är ju fantastiskt. Det finns inget bättre jag kan göra i dag, om jag nu inte själv kan köra häst.

Hur upplever du annars utvecklingen av trav-tv - att det i dag är betydligt fler tjejer än förr?

– Från att jag kom in har det alltid varit tjejer med i sändningarna. Det var Åsa Elmroth, Jessica Almenäs och Jennifer Tillman som hade gjort söndagsprogrammet länge, även Malin Löfgren gjorde något program. Så jag har egentligen inte upplevt den tiden när det var mer sällsynt. Sedan förstår jag ju att det är annorlunda för en sån som Åsa, som varit med i så många år. Men jag har faktiskt inte tänkt så mycket på det.

Du har aldrig fått några kommentarer för att du är tjej?

– Nej, där är jag nog faktiskt förskonad. Det är klart att jag har hört via någon annan att någon skrivit något i en kommentar eller liknande, men jag har aldrig varit med om att någon vänt sig till mig och skickat sms eller liknande. Sedan är jag inte så aktiv på sociala medier, så det kanske är därför jag inte ser det också. Jag är glad att jag inte har Twitter, då slipper jag alla påhopp som verkar vara där. Skulle du fråga andra kommer de säkert säga att det står jättemycket. Men jag söker inte upp det och använder mig inte så mycket av sociala medier.

Är det ett aktivt beslut?

– Det skulle jag inte säga. Det är nog mer att jag alltid varit ganska ointresserad av teknik. Allt det där med Msn och Lunarstorm som man hade förr - jag har aldrig varit intresserad av det. Jag var i stallet i stället. Jag fick Facebook och Instagram, men det var på grund av att mina vänner skaffade det åt mig. Så för mig är det aldrig något som lockat. Så grundtanken har aldrig varit att jag vill slippa se att vad som skrivs. Men nu när man ändå är lite offentlig är det bara skönt att slippa.

Hon upplever även att hon var förskonad från näthatet när hon tävlade.

– Jag tyckte även att jag klarade mig bra när jag körde loppen, många som jag körde med vet jag kunde få dumma sms och så där. Men jag har varit förskonad, det gäller tv-jobbet också. Så jag söker inte upp informationen, och helst av allt vill man inte veta det heller. Offentliga påhopp via sociala medier tycker jag inte är rättfärdigade, säger hon och tillägger:

– Jag fick höra en gång att någon skrivit på Twitter att jag skulle avgå efter att jag gjort en önskelista av något slag. Så när man hör sånt, även om det inte var så farligt, tycker jag det är skönt att man slipper läsa det själv.

För tillfället bor hon tillsammans med sin sambo, hockeyproffset Tony Mårtensson, och dottern Olivia i Linköping. Efter sju år utomlands, där Sandra Svensson varit med på fem utav dem. Valde paret att flytta hem igen. Där Tony Mårtensson spelar i stadens elitserielag.

Det faktum att hennes sambo också i allra högsta grad är en offentlig person upplever hon inte som jobbigt.

– Jag skulle säga att vi är ganska lika, båda håller en låg profil. Den enda gången som vi gjort något uttalande ihop var när jag var gravid, och då var det för att jag ville göra klart att jag inte skulle köra häst. Så det var mest för att slippa de frågorna. I övrigt kommenterar vi inte varandras liv direkt.

Har du någon gång upplevt att det varit svårt att få ihop med två så skilda karriärer?

– Bor man utomlands som vi gjort har man ganska mycket tid tillsammans och man blir mer mån om att ta vara på den tiden. Hemma har man fler måsten och saker som måste göras. Så det har varit viktigt. Sedan är det klart att han är borta mycket på matcher och träningar, men annars har vi verkligen kunnat vara tillsammans. Vi visste ju redan när vi skaffade barn att det var jag som skulle få dra ner på jobbet. Att styra hockeyn går ju inte, mitt jobb går ju ändå att styra. Så det har jag vetat om och det har inte varit några konstigheter heller.

Kuskkarriären har hon för tillfället inte tid till.

– Jag har inte kommit tillbaka till sulkyn än. Jag har ju bott i Schweiz i två år med Olivia (dottern) och nu när jag har henne fungerar det inte att tävla och vara borta på kvällarna. Så jag har väl tänkt att jag i alla fall ska vänta i något år till.

Hon har dessutom berättat tidigare att hon för några år sedan fick en allergisk reaktion. Som nu gör att hon måste ta medicin för att kunna vistas i stallet.

– Ja, jag fick ju allergi. Men det har faktiskt varit mycket bättre nu när jag inte varit i stallet, jag behöver heller inte ta någon medicin när jag inte är det. Jag tror heller inte att det skulle vara någon fara om jag är i stallet så länge jag tar medicin.

Hur allvarligt var det?

– Inte så allvarligt. Det handlade mest om att man var trött och sjuk hela tiden, sedan var det någon dag i stallet som jag fick andnöd. Det var givetvis obehagligt och då undrade man ju vad det var egentligen, det började även rinna i näsa och ögon. Så då åkte jag till läkaren och tog några tester. Där fick jag höra att jag förmodligen jobbat för hårt och då kan kroppen ha olika anlag, för min del blev det hästallergi. Som också finns i släkten.

Det kom ändå väldigt sent.

– Ja, det var konstigt att få det då. Jag har ju jobbat med hästar i hela livet.

Hur jobbigt var det att behöva hålla sig undan?

– Jag blev frustrerad och arg. Det var svårt att förstå hur det gick till. Men jag sa till mig själv att jag skulle ta tre månaders break från stallet och bara köra i ställe. Eftersom jag samtidigt tog medicin då så fungerade det. Så det var inga problem på det sättet, men jag vet att läkarna sa att jag behövde hålla mig undan ett tag.

Det är inget som hindrar dig från att komma tillbaka?

– Nej, det finns väldigt många som har olika typer av allergier. Så det känner jag inte, det var just då jag behövde en paus. Jag tänker inte så mycket på det i dag, förutom att jag behöver tänka på medicinen när jag ska till stallet. Jag ska inte ta mig i ansiktet heller, för då känns det ju. Men jag får inte andnöd längre. Så det är ingen livsfarlig allergi direkt, det är bara att det kan bli lite jobbigt när näsan rinner och så vidare.

Planer på att ta upp karriären finns - men hon tror inte att hon någonsin kommer att satsa helhjärtat på det igen.

– Man vill ju att barnen ska bli några år först. Men jag tror aldrig att jag kommer komma upp i samma nivå som förut. Vill man bli duktig måste man åka på trav 6-7 gånger i veckan, vilket jag gjorde då. Att vara ifrån barnen så mycket går inte. Så det kommer förmodligen var på en mer rolig nivå, som inte är yrkesmässig. Sedan vet man ju inte, jag kanske inte kommer kunna hålla mig undan när barnen blir äldre. Men det känns tufft på förhand. Det var som att man gjorde ett val när man skaffade barn.

Vad har du för planer annars?

– Jag funderar lite på det just nu. Jag känner väl att så länge vi bor i Linköping ett år till kommer jag nog inte ändra något just nu. Jag tycker tv-jobbet är jättekul och är glad för varje arbetstillfälle jag får. Så jag känner mig nöjd med tillvaron nu, vad som sedan sker om fem år är lite svårare att spekulera i.

Dottern Olivia - en framtida kusk eller hockeyspelare?

– Hon är lyriskt glad när hon får gå på hockey, hon känner igen alla loggor och kan alla ramsor. Jag har ju inte varit så mycket i stallet med henne eftersom jag bott utomlands. Men det känns som att något med hästarna lockar väldigt mycket redan. Jag tror att det finns i generna på vissa människor, de har det bara i sig. Så jag tror garanterat att det är en hästtjej, säger hon och skrattar.

Vi får hoppas hon slipper allergin då.

– Ja, vi får ju det. Hennes pappa har det också, så vi får hoppas att hon slipper den delen.
