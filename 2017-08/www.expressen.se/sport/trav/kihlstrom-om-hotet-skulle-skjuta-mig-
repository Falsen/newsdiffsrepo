Kihlström om hotet:
"Skulle skjuta mig"
Niklas A Svensson

Örjan Kihlström är en av Sveriges mest framgångsrika kuskar och har vunnit det mesta som går att vinna inom travsporten. I veckans Hall Of Fame-podd berättar han bland annat om känslan efter segern i Prix d'Amérique med Maharaja.

– Det var en fantastisk känsla att vinna på det sättet. Det var enastående roligt, säger han.

Tony Ryttar: Vad betydde det att vinna med Maharaja?

– Det hade självklart varit roligt att vinna med vilken häst som helst. Men det är klart att det blir något speciellt när man vinner med en häst som man följt hela karriären. Speciellt när vi försökt flera gånger och inte fått till det. Det var en enorm känsla att lyckas.

Dessutom berättar han vem som betytt mest för honom i karriären.

– Min pappa Ivar är den som betytt mest för mig. Det var han som lärde mig alla grunder. Det är väl fortfarande så att min körstil är präglad av hur han körde, säger Örjan Kihlström.

Stjärnkusken berättar även om en mindre rolig händelse efter ett travlopp.

– Jag vet ju inte om det här var sant, men någon påstod att någon hade tagit upp en pistol och skulle skjuta mig helt enkelt efter ett lopp. Men att det var någon annan som stoppade det, berättar han.

Trots hotbilden valde han att inte ta någon vidare hjälp från polisen.

– Polisen tog kontakt med mig och frågade om jag ville ha polisskydd närmsta tiden, men det blev aldrig så, för jag tänkte om han inte sköt direkt, så borde han ha hunnit lugna ner sig, säger han och skrattar.

Tony Ryttar: Men det måste väl ha känts obehagligt?

– Nej, det gjorde det väl inte. Man visste inte vad som var sant och om uppgifterna som kom till polisen stämde, om personen inte sköt mig direkt i vredesmord, borde han väl ha sansat sig efter någon dag, säger han.
