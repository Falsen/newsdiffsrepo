Var väldigt hetsig
och lite halvgalen
Jonas Noreen

Team Melander/Lundström har ett spännande Kriteriehopp i treårige Born Unicorn. Till gårdagens start hade man slängt på ett helstängt huvudlag, då han i starterna före det plötsligt sprungit rätt ut. Uppträtt rent farligt får man säga.

Visst blev han lite väl pigg under vägen men det var aldrig någon direkt fara på taket. Han skötte sig trots allt fint och joggade undan till seger med gott om krafter kvar. En spännande framtid väntar. Och han borde vara en av de tolv.

– Jag har sett honom förut och visste att han har enorm kapacitet. I dag kändes det stabilt men han var lite för vass. Han vann på en bra tid med krafter kvar. Imponerande, sa Kaj Widell.

Peter Ingves fick känna på kanonfina Treasure Kronos. Och det slutade med seger efter en vass insats. Men det var dramatik före loppet då Jerry Riordans sto var väldigt hetsig och lite halvgalen. Det var nästan så att hon sprang ett halvt lopp före det skulle tävlas på allvar. Kanske ville hon visa den nya kusken vem som bestämmer?! Stort plus även till tvåan i mål, I Love Paris, som har höjt sig. Rejält!

Jerry Riordan förresten. Han har ett par ”hyfsade” hästar i sitt stall.

Det var förvisso jackpott, men 26,3 miljoner i omsättning var starka papper. Det har ju körts en del V75-omgångar på slutet. Om man säger så...
