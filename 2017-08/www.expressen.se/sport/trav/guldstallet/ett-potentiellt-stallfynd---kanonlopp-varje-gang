Ett potentiellt stallfynd -
"Kanonlopp varje gång"
Niklas A Svensson

I helgen är det dags för Kallblods-SM på Bergsåker – där de flesta tror på favoriterna Månprinsen och Odin Tabac.

Bakom utmanar bland annat Pydin, som är yngst i startfältet. Tränaren Niclas Torstemo inser att det kan bli svårt att tampas om segern – men har receptet för en skräll.

– Realistiskt sätt ska han inte kunna vinna redan i år. Det är svårt att säga när de nästan aldrig har mötts. De möttes en gång tidigare i våras men då stod han 40 meter före. Jag tror att han har utvecklats sedan dess, men med lika start tror jag de andra är ett nummer för stort, säger han.

Vad krävs för att kunna rubba favoriterna?

– Det är ju ett lopp på innerspår med bra tempo. Gärna också att han får hjälp av någon rygg och sen kunna köra till slut. Det är väl ett sådant scenario. Jag tror inte han bara kan springa ifrån favoriterna, utan det är nog förutsättningarna som krävs för ett bra lopp.

UTMANA DINA VÄNNER – SKAPA EN GULDLIGA

Hur ser formen ut?

– De fem senaste loppen har han ju varit väldigt, väldigt bra. Dessutom har han visat att han blivit stabilare. Han har heller inte galopperat någon av de fyra sista gångerna. Så formen finns ingen anledning att tvivla på. Han gör kanonlopp varje gång.

Pydin är också yngst i startfältet - hur bra kan han bli?

– Hur bra han kan bli är omöjligt att säga. Men han har förutsättningarna för att bli en riktig topphäst. Han är ju väldigt grön men ändå så här pass bra. Så han ska väl kunna utvecklas ett snäpp till och då ska han kunna vara med där uppe. Men med så få lopp i kroppen känns det som en klar fördel för de mer rutinerade hästarna, säger han och tillägger:

– Men man ska väl inte svära på det helt och hållet. Får han ett optimalt lopp är det väl inte omöjligt i alla fall.
