Han vann Guldstallet 2004:
"Vi jobbade med Excel-blad"
Niklas A Svensson

Efter några års uppehåll är Guldstallet tillbaka. En av spelets stora veteraner heter Andreas Alm, och jobbar numera på Svensk Travsport efter att tidigare bland annat haft ett förflutet på Travronden. Andreas Alm tog hem segern 2004 och vann en sprillans ny bil.

Vilka är dina bästa tips för att lyckas med Guldstallet?

– När jag vann handlade det egentligen mer om tur. Sedan gick jag ju även till final något av åren efter och något år missade jag finalen precis. Men jag tror att det gäller att hitta nyckelloppen. I år ju därför derbyt och kriteriet väldigt viktiga. Att hitta vinnaren i något av de loppen kommer att vara nyckeln, säger Andreas Alm.

I egenskap av jobbet på Svensk Travsport får han själv inte delta i år. Men har ändå tips på bra hästar till årets spelare.

– Nu har jag inte hunnit kolla igenom exakt hur det ser ut. Oftast är det svårt att få ihop ett stall med hästar för två miljoner kronor. Man behöver hitta Derby- eller Kriterievinnaren på en häst som kostar max 1,5 miljon. Det tror jag är grunden. En sån som Global Trustworthy kan vara ett bra köp, han har spår 12 i försöket. Även Executive Caviar tror jag kan vara bra bland treåringarna.

Vad är det som lockar med Guldstallet?

– Just meckandet, att få gissa och spekulera om starter och så vidare. 2004 och 2005 jobbade vi med Excel-blad där vi skrev upp hästar som vi trodde skulle starta. På den tiden körde vi också ganska mycket management, vi byggde upp en ekonomi och gick för vissa etapper. Jag minns ett år när jag under sista etappen hade alla byten kvar och typ sju miljoner kronor att handla för. Då kunde man ju i princip plocka så många dyra hästar man ville.

Vilken kusk och vilken tränare hade du valt i dag?

– Det är mycket svårare än hästarna. Svante (Båth) är alltid bra, och som kusk... Det är svårt. Det blir ju lite att man tänker på vilka man tror vinner storloppen. Jorma Kontio för 750 000 som jag tror kör Global Trustworthy i Derbyt kan vara väldigt bra. Han vinner ju mycket lopp rent generellt.

Bilen som Andreas Alm vann 2004 hade han dock ingen nytta av. Han hade inget körkort.

Har du hunnit skaffa körkort sedan dess?

– Nej.

Inte?

– Jag sålde den på en gång.

Du hade inga planer på att behålla den?

– Nej. När jag vann den var jag dessutom student uppe i Umeå och hade varken pengar eller tid till att ta körkort. Att ha en sprillans ny bil ståendet fanns det inga tankar på.

Vad sålde du den för?

– Jag minns inte riktigt, men det var väl för marknadsvärdet ungefär. Jag sålde den till en bilförsäljare på min hemort som i sin tur sålde vidare den. Jag försökte sälja den på Blocket, men då var det miljarders människor som var mer eller mindre oseriösa och försökte pruta. Så till slut gick jag bara till bilhandlaren helt enkelt.
