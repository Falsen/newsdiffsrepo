Huselius saknar stora
talangen: "Förvånad"
Niklas A Svensson

Efter flera års frånvaro är Guldstallet äntligen tillbaka igen. Tävlingen drar i gång med dunder och brak till helgen då det bland annat är dags för Derbyfinal.

En av hästarna som inte finns att välja på i stallet är Kristian Huselius treåring Husse Boko. Givetvis ringde vi för att höra vad den förre NHL-stjärnan tycker om det.

Husse Boko är inte med i Guldstallet – hur ser du på det?

– För det första tycker jag det verkar kul med Guldstallet, det är inget som jag testat på tidigare. Men jag måste säga att jag blev lite förvånad när Husse Boko inte var med.

Tycker du det är fel?

– Jag hade några kompisar som ringde och frågade varför inte Husse Boko var med i Guldstallet. Så då gick jag in och kollade och såg vilka treåringar som var med. Då såg jag bland annat några av de som han slagit utan problem var rätt dyra. Han har ju vunnit fyra av fem starter i år, så lite konstigt var det allt, säger han.

Någon häst du inte tycker borde varit med?

– Det är väl mer att jag inte vet vilka treåringar som vunnit fyra av fem tävlingar i år. Han var ju på linjen med Da Pepperboy med krafter kvar och slog Dream Night Palema. Starten efter vann han på Åby Stora Pris-dagen mot sina treåringar. Så han har gjort allt rätt hela tiden.

Är du besviken?

– Jag förstår att man måste dra en gräns och att olika hästar ska vara med. Det är också helt upp till dem som tar ut. Så det är inga konstigheter på det sättet. Det var helt enkelt bara lite skoj att skriva något. Jag vill inte tvinga med min egen häst, säger han med ett skratt och tillägger:

– Men det är klart. Det kan ju vara konstigt om Husse Boko är med i lite finare lopp och det inte går att välja honom...
