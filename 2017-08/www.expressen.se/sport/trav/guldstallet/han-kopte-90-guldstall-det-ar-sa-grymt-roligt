Han köpte 90 Guldstall:
"Det är så grymt roligt"
Niklas A Svensson

Guldstallet är tillbaka och alltifrån nya till rutinerade spelare smider just nu sina planer för att få ihop det optimala stallet.

Erik Ersson tillhör den skaran som spelat förut och brukar öka sina vinstchanser genom att köpa många stall.

2006 köpte du 90 stall - varför så många?

– Jag brukar vinna ganska mycket och tycker det är roligt.

Vad har du vunnit?

– Jag har ju varit med i ett par finaler. Nu minns jag inte exakt, men det var väl när det blev Dalastallet som jag var med i två finaler. Sedan var jag med i en sidotävling med Travkompaniet en gång och vann en häst. Så man har varit med på lite olika hörn och kanter.

Har stallköpen varit värt det?

– Inte ekonomiskt, där har jag gått med förlust. Jag gör det för att jag tycker det är så grymt roligt.

Har du varit med varje gång?

– Ja, de sista åren absolut. Första året var jag inte med, eller inte så mycket i alla fall. Min kompis Andreas (Alm) vann ju en bil där första året och vi brukar prata mycket taktik tillsammans.

UTMANA DINA VÄNNER - SÅ SKAPAR MAN EN GULDLIGA

Vad brukar du ha för strategi?

– Jag brukar satsa på en häst i ett lopp som ger oproportionerligt mycket poäng. Att satsa på en tävling som är överdrivet bra, där hästen är obalanserad. Obalanserad tycker jag är ett bra svenskt ord, säger han och utvecklar:

– Ett bra exempel är Gidde Palema när han var med och sprang. Det gick knappt att vinna om man inte hade med honom. Det är mycket lättare att hitta den hästen som är obalanserad. Det är dock mycket svårare att leta bland de hästar som inte är bäst.

Vad exakt menar du med obalanserad?

– Att det är någon häst eller körsven i något lopp som plockar så mycket poäng att det inte spelar någon roll hur bra de andra hästarna är. De har ingen chans.

Kommer du spela i år?

– Det kommer jag absolut göra. Nu måste jag bara läsa in mig på de nya poängsystemen  och hur det fungerar. Det är ju fler boxar nu än vad det varit tidigare. Det gäller att försöka värdera vad respektive box är värd.

Vad har du för taktik 2017?

– Det gäller att sålla bort de hästar som är fel prissatta och är för dyra. Det man i stället ska leta efter är hästar som är bra i förhållandet till sitt pris. Jag har tyvärr inte hunnit kolla igenom allt. Men en häst som Diamanten känns inte ett dugg intressant för två miljoner kronor, eftersom han inte är anmäld till Derbyt, säger han och utvecklar:

– Det är Derbyt och Kriteriet som är de intressanta loppen. Man måste hitta de som vinner storloppen. Kallbloden har ju inte samma pengar, så att köpa ett dyrt kallblod är dumt. Hittar man både häst och körsven är det en bra kombination. Vinner en bra körsven storloppen får man poäng för hästen om man har den också. Sedan är ju bytena viktiga.

Vad ska man tänka på när man byter?

– Du måste pricka rätt på en gång eftersom du inte har så många byten. Då gäller det som jag sa förut att hitta de obalanserade hästarna. Ett annat försök är att se hur kusken och tränaren man väljer kommer att slå mot varandra.

Erik Ersson tror det är extra viktigt att hålla koll på kvällens Derbyuttagningar.

– Mitt tips är att titta på Derbyuttagningarna i kväll (onsdag), så man vet vilka som kommer vara med i finalen. När det är klart blir det lättare att välja. Så använd fördelen att se kvalen, kolla på spårlottning - och välj utefter det. Sedan rekommenderar jag att välja de hästar som får spår 1-5 - det är väl mitt grundtips.

Vad lockar med Guldstallet som koncept?

– Att vinna.

Det låter rimligt.

– Det är roligt att följa trav och gissa. Det är kul att vinna och det är kul att göra långsiktiga analyser. Jag är grymt travintresserad och det är en krydda att ha det här vid sidan av.
