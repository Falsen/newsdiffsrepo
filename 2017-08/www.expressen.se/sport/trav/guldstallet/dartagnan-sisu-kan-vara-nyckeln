Dartagnan Sisu
kan vara nyckeln
Niklas A Svensson

Mattias Djuse kommer från en riktig travfamilj, och det var nog få som var förvånade då han startade sin egen proffsverksamhet i december 2014.

Sedan dess har i princip allting gått åt rätt håll för honom.

2017 är det bästa än så länge. Trots att det är fyra månader kvar på året är han på god väg att passera 3 650 000 kronor – summan han körde in som tränare under fjolåret.

– Det är svårt att säga exakt vad det beror på. Vi försöker satsa och göra det bästa av hästarna helt enkelt. En del har vi lyckats med och så bra som det går just nu har det väl inte gjort tidigare, säger Mattias Djuse.

Hade du förväntat dig att det skulle gå så bra?

– Förväntningar hade jag inte, men förhoppningar så klart. Det är en tuff bransch att kunna slå sig igenom i och ha så många hästar i träning.

Under onsdagskvällen körs uttagningsloppen till Svensk Travderby och Mattias  har en av de som förväntas gå till final i Dartagnan Sisu. Även Mattias har höga förhoppningar.

– Det är klart att man måste ha en del förhoppningar. Han har gjort det bra hittills och gick bra senast. Så formen verkar vara fint i ordning.

Det enda som saknas är den där absoluta toppklassen när det kommer till startmomentet – men derbyt körs över 2640 meter voltstart, så det är knappast där det kommer att avgöras.

– Han har det mesta, det enda som är väl att han inte är så startsnabb, än så länge i alla fall.

Du satsar mycket på unghästar - vad är det som lockar med det?

– Det är kul att ta dem från början. Det är där det finns chansen att hitta en riktigt bra häst. De riktigt bra äldre hästarna får man ju inte in. Med de yngre hästarna vet man inte vad det blir av.

Och det finns en del ”där bakom”.

– Vi har ju några stycken tvååringar som ser fina ut just nu. Sedan vet man ju aldrig hur de utvecklas –  vi får se hur det går helt enkelt.
