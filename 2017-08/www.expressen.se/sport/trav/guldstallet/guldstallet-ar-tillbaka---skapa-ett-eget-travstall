Tisdag 22 augusti 2017
Guldstallet är tillbaka -
skapa ett eget travstall
Niklas A Svensson

Efter några års frånvaro är Guldstallet tillbaka. Travets fantasy manager-tävling där du skapar ett eget stall med Sveriges travstjärnor.

Med en startbudget ska du välja ut fem hästar, en kusk och en tränare. Ditt Guldstall får sedan poäng baserat på hur dina val presterar på travbanan. Du har också möjlighet att göra byten i ditt stall.

Expressens spelexpert Eskil Hellberg har strategin klar:

– Jag ska försöka hitta rätt mix på det hela. Eftersom man "bara" har fyra miljoner kronor att handla för gäller det välja rätt. Fynden tror jag man gör på de billigare hästarna. Även att satsa på hästar som startar ofta, är pålitliga och spelar in en del pengar.

TV4-profilen Matteus Lillieborg är inne på samma spår - och påpekar även vikten av att komma ihåg och byta:

– Det går ju inte att köpa de dyraste hästarna i varje kategori, så man får försöka ta någon som man tror på. En häst som kan leverera i den klass den är just nu. Jag tror inte på att bara ta de bästa hästarna för de kanske inte ens startar. Det gäller också att vara vaken på byten.

Det Guldstall som drar in flest poäng från starten till och med den 25 november vinner tävlingen och förstapriset på 100 000 kronor. Guldstallets tävling är indelad i tre etapper. Även i etapperna väntar fina priser i form av pengar och travupplevelser på de bästa stallen.

Vill du tävla mot dina vänner eller kollegor så kan ni skapa en egen liga där ni enkelt kan följa hur det går för era stall.

Missa inte chansen att bli Sveriges bästa stallchef. Kostnaden för ett Guldstall är 50 kronor och redan i dag kan du gå in på guldstallet.se och skapa ditt eget stall – fram till starten den 2 september kan du ändra och byta hur mycket du vill.
