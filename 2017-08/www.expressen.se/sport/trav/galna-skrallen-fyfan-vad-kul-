Galna skrällen:
"Fyfan vad kul"
Niklas A Svensson

I skuggan av storloppet Sundsvall Open Trot och Svenskt Mästerskap för kallblod bjöds vi på en jätteskräll i V75:s fjärde avdelning, Lars Lindbergs Minne.

Sofia Frilén gjorde sin första start i V75 som kusk – och överraskade alla när hon tog hem loppet med hästen Ellieann.

Inför storpubliken på Bergsåker sprintade Ellieann ifrån övriga hästar på upploppet och tog hem storloppet för lärlingshästar.

– Det är bara så fantastiskt, första V75-loppet och allt. Det är det roligaste loppet jag har kört någonsin. Det var mycket glädje över mållinjen, säger Sofia Frilén.

Tränaren Ingemar Söderberg var helt salig efter skrällsegern.

– Vad ska man säga? På hemmaplan och allt. Just den här dagen. Fyfan vad kul, det är grymt, säger han i TV12:s tv-sändning och tillägger:

– Det betyder jättemycket.

Han passade dessutom på att hylla den minst sagt ovana segerkusken.

– Sofia? Hon kör som en gud, säger han.

Skön start på V75-karriären för Sofia Frilén som tillsammans med övriga kretsen tog hem vinstsumman på 200 000 kronor.
