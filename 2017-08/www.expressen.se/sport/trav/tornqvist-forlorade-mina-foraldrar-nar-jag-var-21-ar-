Hon tog hjälp
– av hästarna
Niklas A Svensson

Maria Törnqvist är fortfarande ett nytt namn inom travsporten och valde förra hösten att satsa stort när hon köpte gården Stall Däningsholm i Nossebro.

Hon har bland annat stjärnhästen Rolex Bigi i sitt stall – och fick tidigare i somras motta Joakim Sandkvists Stipendium. Som delas ut till en tränare som är max 35 år gammal.

– Jag är jättestolt över att få själva utmärkelsen. Att de väljer mig av alla personer som bara varit tränare i ett halvår. Jag kan nästan känna att det kanske var någon annan som var värd priset mer än mig, men det är klart att jag är stolt, sa hon till Sportexpressen då.

Nu berättar hon även om en tuffare tid i karriären. För några år sedan förlorade hon båda sina föräldrar i cancer.

– Jag förlorade båda mina föräldrar när jag var 21 år. De fick cancerbeskedet med sju veckors mellanrum, säger hon till GP.

Hon är osäker på om hon hade klarat sig igenom den tuffa perioden utan hästarna.

– Det var naturligtvis en oerhört tuff tid. Ska jag vara ärlig, så vet jag inte om jag hade klarat mig utan det här med hästarna. Jobbet blev som en terapi. Hästarna gick ju jättebra och både mamma och pappa var med på många av dem, så det blev att man fortsatte. Som tur var hade jag många vänner och bekanta som har ställt upp, säger Maria Törnqvist.

Just relationen med hästarna, att få umgås med dem i hagen, är det som gör att hon fortfarande brinner för travsporten.

– När hästarna vinner, det är ju det som gör att man vill fortsätta. Men det börjar redan när de är unghästar och man besiktigar dem i hagen. Att få förmånen att plocka ut de där guldkornen och se dem utvecklas till starthästar är så inspirerande. Sen gäller det samtidigt ha is i magen och tro på det man gör, att inte stressa, utan låta saker ta sin tid, säger hon till tidningen.
