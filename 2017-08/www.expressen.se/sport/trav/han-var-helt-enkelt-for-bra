Han var helt
enkelt för bra
Jonas Noreen

Årets upplaga av Sundsvall Open Trot bjöd på ett rejält favoritfall, då Daniel Redéns Propulsion aldrig kom in i matchen. Örjan Kihlström valde att ta det lugnt och backa från början. Och sedan satt ekipaget sist mest hela vägen. Då hjälpte det inte att hästen, sin vana trogen, avslutade sylvasst den sista kilometern.

Det var helt enkelt ”mission impossible” för favoriten. Som slutade trea.

– Hästen gick bra men det blev för dåligt tempo under vägen, han var lika bra som tidigare. Jag hade tänkt köra från start men Anna Mix öppnade oväntat bra så jag ändrade taktik då vi hade fått så väldigt dryga spår annars, sa en sammanbiten Örjan Kihlström efter loppet.

I stället visade Jerry Riordans Ringostarr Treb sig starkast. Hästen har alltid haft kapacitet, men den här utvecklingen kunde i alla fall inte jag ana. Imponerande tränarjobb får man säga!

Det var inget vidare tempo under vägen med On Track Piraten i spets. Wilhelm Paal styrde på i spåren på sista långsida. Det bet bra direkt och runt slutkurvan såg Ringostarr Treb stark ut. Men klistrad i rygg tassade Nadal Broline med så där otäckt lätt, men han kunde inte gå i farlig närkamp.

Vinnaren var helt enkelt för bra. Sjuåringen har nu gjort fyra starter för Riordan och varit kusligt bra i samtliga.

– De senaste loppen han gjort har varit super. Han är liten till växten men är mycket snabb av sig. Och har ett hjärta som ett lejon, sa segerkusken.

Svårt att säga något annat än att det är en av världens bästa travare just nu. Fler stora segrar väntar.

Månprinsen A.M. har haft en lite blandad säsong. Programraden har inte dominerats av ettor som vi vant oss vid. Men nu var han tillbaka när han tog hem SM. Vi bjöds på en fin duell under slutvarvet med Odin Tabac i spets och Prinsen utvändigt. Men man såg tidigt vem som var starkast. Gunnar Melanders stjärna såg bättre ut än på länge.

Tråkigt bara att kretsen kring hästen vägrar att uttala sig i media före loppen…

Sofia Frilén körde sitt första V75-lopp i Lars Lindbergs Minne. Och det blev succé. Efter en väl avvägd styrning bakom Ellieann var jätteskrällen ett faktum.

Det var fler tjejer som tog för sig. V75-segrar också till Jennie H Åsberg (som tränare) och Hanna Olofsson.

Varje onsdag och lördag har vi på Expressen Livebevakning på sajten. I samband med det lämnas alltid ett system in via ATG-Tillsammans. Den här gången slog det till rejält och andelsköparna belönades med sju rätt och rejäl spänning.

Drygt 608 000 kronor tillbaka, vilket gav 2 667 kr per andel (som kostar 50 kr). Stort grattis till alla vinnare!

V75 Summer Heat (som det tydligen heter) har rullat på nu ett par dagar med V75-spel onsdag, torsdag, fredag och lördag. Jag hade räknat med att spektaklet skulle avslutas i och med multijackpotten på Bergsåker.

Men icke sa Nicke.

Det är V75 i Danmark i morgon i samband med deras Derbydag. Hand upp alla som orkar ladda om?
