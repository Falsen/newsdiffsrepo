Han skulle fyllt 100
år nu – lever vidare
Stefan Melander

I helgen körs Svenskt travderby.

Det vann han elva gånger. ”Mäster” sa att jag var hans bästa lärling. Det här var de viktigaste sakerna han lärde ut, bland mycket annat:

Uppfödning: Han ville inte att uppfödningarna skulle övergödas, som i USA, utan växa sakta så de blev hårda i sina ben.

Exteriör: Sören var grym på auktionerna, han kunde rita upp en häst och förklara hur den skulle se ut. Vi gjorde en video om hur en travhäst skulle se ut, som sågs av tränare i hela världen.

Det är mycket tack vare hans vinklar som vi kunnat hitta alla kanonhästar.

Balans: Nu behövs det inte på samma sätt, när hästarna avlats vidare, nu springer ju hästar som Sebastian K 1.07-tider, men när Sören höll på i Sverige körde han bara en gång under 1.14,6, så det är mycket enklare numera med hästmaterialet, förr krävdes det en grym känsla, som Sören hade, för att få hästarna att trava perfekt.

Träning: När han tränade med unghästarna var han noga med att köra efter klocka och sänkte dem väldigt försiktigt, det var han som bestämde tempot på hästarna. Största prestationerna var kanske när han fick väldigt dåliga hästar som han gjorde till väldigt bra hästar, Mustard var närmast utdömd men blev hans elfte Derbyvinnare.

Åsikter: Han hade många synpunkter, om Sören fått bestämma skulle Derbydistansen fortfarande varit drygt 3 000 meter, som när han vann, och inte ”korta” 2 600 meter som det är nu. Han hatade förresten catchdrivers, han ville att man skulle träna och köra själv, och körde inte han själv skulle lärlingarna köra.

Om Sören Nordin levt i dag hade han aldrig accepterat tokigheterna som bestäms i tjänstemännens korridorer.

Utan någon Sören Nordin-träning i fältet så tror jag att Lutfi Kolgjini får svårt att torska med Rajesh Face. Värst emot är nog den Jorma Kontio kör, Global Trustworthy – Timo Nurmos är grym på att sätta den i ordning.

Vi har som sagt försökt lära av Sören Nordin, så även med Test Drive som startar från vårt stall. Om ”Luddepojkens” häst gör bort sig kan nog nästan alla vinna, Test Drive är definitivt en av dem. Jag tror inte det är så många världsstjärnor med i fältet i denna årgången.

Undrar förresten om Jägersro har nåt lopp för elvafaldige Derbyvinnaren? ”Mäster”, ”Stålmannen”, ”Papa”.
