Tisdag 22 augusti 2017
Hon slutar – på grund
av dåligt arbetsklimat
Niklas A Svensson

Josefine Bood var blott 21 år gammal när hon i november 2016 anställdes som travbanechef på Arvikatravet. Ett jobb som hon till en början tyckte gick bra. Ganska snabbt skulle hon dock få kritik. Redan efter andra tävlingsdagen, i början av juli, började hon känna sig motarbetad.

Knappt ett år efter anställningen väljer hon nu att sluta.

– Jag fick höra att jag aldrig arbetade. Trots att jag jobbat hur mycket som helst. Jag tror att det sticker i ögonen att en ung tjej har klarat av arbetsrollen, för det anser jag att jag gjort, säger hon till Travronden.

För Travronden berättar hon dessutom att budgeten efterlevdes och att publiksiffran mer än fördubblats sedan hon tog över. Kritiken förstår hon inte alls.

– Nej, det ska inte finnas fog för det. Det finns en utlösande faktor där styrelsen blev irriterad, och det är att jag vid två tillfällen åkt på trav. Vid det ena tillfället delvis för att arbeta med sportsystemet som inte fungerade i Arvika, vid det andra tillfället för att rida lopp. Detta är helt enligt mitt avtal, så länge jag skötte arbetet var det godkänt, säger hon.

Josefine Bood, som nu alltså väljer att sluta, får medhåll av den förre styrelsemedlemmen och vice ordföranden, Stig Johansson. Som menar att hon var omtyckt av i princip alla.

22-åringen berättar om sin sista dag på jobbet.

– Nu har jag gjort min sista dag, har lämnat in nycklarna och telefonen. Ingen fanns där, ingen tackade av mig eller så. Det är blandade känslor, jag har gillat jobbet men det känns väldigt tråkigt att det blivit så här, säger hon till Travronden.

När Travronden når Andreas Slätt, ny ordförande i Wermlands Trafvarsällskap, känner han inte igen sig i att Josefine Bood ska ha varit motarbetad.

– Oj, det är ingenting som vi känner igen. Vi har varit jättenöjda. Det finns inget missnöje, säger han.
