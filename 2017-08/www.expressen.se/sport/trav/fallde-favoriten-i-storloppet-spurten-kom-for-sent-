Skrällvann storloppet:
"Både lättad och glad"
Niklas A Svensson

Trots spår åtta hade få trott på någon annan än Propulsion som segrare i storloppet Sundsvall Open Trot.

Så blev det inte. Daniel Redéns stjärnhäst hann aldrig komma till på upploppet och fick nöja sig med en tredjeplats efter en avslutande spurt.

Vann gjorde i stället Jerry Riordans Ringostarr Treb.

– Jag känner som jag alltid gör. Hälften lättad och hälften glad. Det är mycket press, jag har en bra häst och du vill att den ska visa vad den kan. Vilket han gjorde på ett övertygande sätt, säger Jerry Riordan till TV4 och fortsätter:

– När jag tänkte tillbaka på de race han kört mot Propulsion tänkte jag att han borde vinna det här, det borde han verkligen – och det gjorde han.

Jennifer Tillman var mycket imponerad av Ringostarr Trebs insats.

– Återigen en väldigt fin insats av Ringostarr Treb, otroligt vilken fin häst. Bra spurt av Propulsion också, men den kom alldeles för sent, säger hon.

Kusken bakom Propulsion, Örjan Kihlström, var trots förlusten nöjd med hästens insats.

– Vi hamnade där vi hamnade och det var för dåligt tempo första varvet. Men hästen gick lika bra som tidigare, säger han.

Propulsion låg länge sist i loppet – något som var en taktik från Kihlströms sida.

– Det är för att spara lite metrar helt enkelt. Det påverkar inte positionen, förutom att man tjänar någon meter.

När han får frågan om han borde ha försökt klättra tidigare svarar han följande:

– Det skulle i sådana fall ha varit direkt från start. Jag hade väl egentligen tänkt köra lite mer framåt. Men Anna Mix kom i väg så pass bra från början och jag var inne på att han skulle bomba framåt på en gång.

Formen på Propulsion menar han är fortsatt bra.

– Hästen gick jättebra i dag också och gick väldigt fort hela sista varvet och framför allt sista 300-400 metrarna. Så vi håller formen.
