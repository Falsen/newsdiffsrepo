Ölskandalen: "Det är en skam – en idiot"
Petter Landén

Matchen mellan Toronto Blue Jays och Baltimore Orioles under natten mot onsdagen skulle egentligen ha handlat om vem av lagen som skulle gå vidare i slutspelet av den amerikanska baseboll-ligan (MLB). Men efterspelet till matchen har handlat om något helt annat.

I den sjunde inningen av matchen så sprang Baltimores Hyun Soo Kim ut mot kanten av spelplanen för att fånga en boll. Då bestämde sig en person på läktaren för att kasta en full ölburk mot honom.

Lyckligtvis missade ölburken honom, men det väckte enorm ilska från de båda lagen.

Hyun Soo Kims lagkamrat Adam Jones sprang direkt fram mot publikhavet och skrek åt dem. Efteråt så förklarade han varför han var så arg.

– Någon kastade en öl mot min lagkamrat, och det är så patetiskt som det kan bli. Man gör inte så, oavsett hur passionerad man är. Man skriker, svär och beter sig. Men man kastar inte något mot en spelare, säger han till ESPN.

– Sånt ska inte hända. Det var första gången jag upplevde det - och förhoppningsvis den sista, säger Hyun Soo Kim.

Polisen kunde inte gripa personen då hen hann fly innan de kom till den delen av läktaren. Men de utreder nu vem det kan vara och uppmanar hen att ge sig tillkänna.

Dessutom erbjuder tidningen Toronto Sun motsvarande 6500 kronor till den personen som kommer med information som leder till att personen kan gripas.
