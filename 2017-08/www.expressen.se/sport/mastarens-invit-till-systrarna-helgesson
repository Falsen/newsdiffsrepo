Mästarens invit till systrarna Helgesson
Ludvig Holmberg

Redan under kortprogrammet slog både Joshi och Viktoria Helgesson svenskt rekord.

I går kväll slog systrarna till igen.

Viktoria hade ett fall, men fick ändå totalt 166,39 poäng - svenskt rekord.

Några minuter senare säkrade lillasyster Joshi 169,07 poäng - svenskt rekord igen.

De blev fyra och femma i EM.

Aldrig gjort så bra resultat

Senast vi hade två åkare inom topp fem på ett internationellt mästerskap? Det har aldrig hänt förut.

- Det känns bara helt otroligt, säger Joshi Helgesson.

- Vi har utvecklats väldigt mycket den här säsongen, båda två. Vi hjälper varandra att ta nya kliv.

8 050 åskådare lyfte fram systrarna Helgesson under finalen.

- Det var fantastiskt. Det kändes som att hela arenan kokade, säger Viktoria.

De två svenskorna var ändå inte i närheten av pallen.

Ryskorna var nämligen helt överlägsna. Jelizaveta Tyktamysjeva vann, före Jelena Radionova och Anna Pogorilaja.

När SPORT-Expressen träffar dem efteråt är de ändå imponerade av "de svenska systrarna".

- De är väldigt skickliga konståkare, helt klart. Och om de verkligen har viljan så kan de åka lika bra som oss, säger Radionova, som precis fyllt 16 år.

18-åriga Tyktamysjeva:

- Ja, om de verkligen vill det, och lägger ner det arbete som krävs, så kommer de att komma upp på vår nivå.

Joshi och Viktoria Helgesson blickar nu fram emot VM i mars där bara en av dem kommer att få chansen att åka.

Efter det kan resan gå till... Toronto.

Spanjoren Javier Fernández, som i fredags tog sitt tredje raka EM-guld, hoppas att systrarna vill komma och träna med honom i Kanada.

- De var där i fjol och jag hoppas att de kommer i sommar igen. Hälsa dem att de är välkomna. Det vore bra för dem, säger Fernández till SPORT-Expressen.

Varför?

- När man är på den högsta världsnivån så handlar allting om detaljer. Och bara att byta omgivning kan vara nyttigt. Sen har vi ju en väldigt duktig tränare i Brian Orser.

Och ja, systrarna är intresserade.

- Vi har inte planerat något än, men om han bjuder in oss så kan jag tänka mig det. Det är verkligen inspirerande, säger Viktoria.

Joshi nickar instämmande.

- Jag vill verkligen åka tillbaka dit. De har många bra tränare och det var verkligen jättekul att träna ihop med alla bra åkare där. Man lär sig otroligt mycket av att vara i en sån miljö.
