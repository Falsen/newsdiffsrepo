Elisabet Höglunds ilska –
efter kritiken: "Förlöjligad"
Sebastian Mattsson

Tv-profilen Elisabet Höglunds brinnande idrottsintresse är ingen hemlighet. Hon har via sin blogg skapat debatt i sportrelaterade frågor vid ett flertal tillfälle – bland annat genom att rikta skarp kritik mot det svenska skidlandslaget.

I veckan gav sig Höglund återigen in i hetluften, när svenske friidrottsstjärnan Michel Tornéus hoppade 8.30 – och klarade därmed VM-kvalgränsen – under en tävling i Spanien. Höglund ifrågasatte arrangemanget kring hoppningen, och fick motta kritik från bloggläsarna.

Nu har Höglund, själv före detta elitidrottare, rutit ifrån mot skeptikerna. Hon menar att tonläget i kritiken fått henne att känna sig "förlöjligad".

"Jag blir som det numera populärt kallas 'förminskad' av män som inte känner till min bakgrund", skriver Höglund på sin blogg.

"En läsare kallade mig 'hitta-på-damen'. Andra menade att jag inte skulle skriva om något jag inte begrep mig på."

Efter stjärncyklistens Richie Portes vurpa i går skrev Höglund ett inlägg där hon riktade kritik mot arrangörerna av Tour de France. Precis som i fallet Tornéus flockades belackarna.

"Detta skulle jag inte skriva något om eftersom jag inte hade den blekaste aning om cykelsporten", skriver Höglund om reaktionerna på inlägget.

"Jo, jag har en viss aning om cykelsporten. Jag är tvåfaldig svensk mästarinna på cykel. Jag har kört i svenska damcykellandslaget i sex år. Jag har tävlat i två cykel-VM. Jag har själv under till exempel ett cykel-VM i Frankrike kastat mig utför serpentinvägarna i franska Alperna. Jag vet faktiskt vad cykelåkning på hög nivå handlar om."

"Så kom inte och säg att jag inte har en aning om vad jag talar och skriver om. Läs på bättre själva i stället innan ni kritiserar!"
