Gardell efter silvret: "Jag var förbannad"
Pontus Weinemo

För bara två månader sedan inledde Stina Gardell sin satsning mot att simma 200 meter frisim.

Under torsdagskvällen simmade hon ankarsträckan i damernas lagkapp på distansen.

Bredvid sig hade hon Federica Pellegrini, världsrekordhållare.

Det slutade med ett svenskt silver, trots ledning med 2,5 sekunder inför sista sträckan.

– Det var mycket som hände i går. Både bra och dåliga känslor. Men jag är nöjd med mitt EM, även om det var svårt att komma tillbaka fysiskt och mentalt i dag, säger Stina Gardell dagen efter när SportExpressen.se träffar henne.

I efterhand ser Stina Gardell att det fanns saker hon kunde ha gjort för att hålla Pellegrini bakom sig.

– Jag gick ut för fort. Hade jag gått ut en sekund långsammare hade jag säkert kunnat hålla sista hundra mycket bättre än jag gjorde, säger hon.

– Men jag är hur glad som helst över att få ett silver. Det var mixat i går. Jag var både förbannad, men också väldigt glad.

Nu åker Stina Gardell tillbaka till USA, där hon har ett halvår kvar på college.

Men sen börjar hon simma med NEC i Stockholm, där både Sarah Sjöström och Michelle Coleman simmar i dag.

Och efter att ha testat på i sommar ser Gardell bara positivt på framtiden.

– Det har redan känts bra, efter bara två månader, säger hon.

– Att få träna med Sarah Sjöström och Michelle Coleman varje dag tror jag kan bli jättebra. Men jag märker verkligen hur dålig jag är på starter och vändningar när jag kör med dem. För de är jättebra på det. Det finns mycket mer att jobba på.

Stina Gardell stannar i Berlin över resten av EM, även om det redan är över för hennes del.

Och hon ser tillbaka på EM med glädje.

– Jag är enormt nöjd med mitt EM. Tanken var att gå till en final, sen gjorde jag det och kom sexa. Plus ett silver med laget. Det känns som att jag är på väg tillbaka till mina gamla tider, säger hon.
