Sverige tog EM-brons:
"Det är fantastiskt kul"
Lotten Engbom

Sverige hade skaffat sig ett bra läge inför söndagens avslutande banhoppning efter lördagens tävlingar på terrängbanan. Det svenska laget, bestående av Niklas Lindbäck, Louise Svensson Jähde, Ludwig Svennerstål och Sara Algotsson Ostholt låg trea inför avslutningen.

Lindbäck med hästen Focus Filiocus var först ut på hoppningen och stod för en felfri runda.

– Det var en väldigt lättad känsla efter, det är inte så lätt att hoppa felfritt och det var en rätt så stor bana. Egentligen passade den inte min häst så bra, det krävde lite mer av honom och han kämpade väldigt bra, säger han.

När Ludwig Svennerståhl och Louise Svensson Jähde sedan fick med sig en bom var stod det klart att bronset var säkrat för svensk del.

– Det känns jättebra. Vi är väldigt glada över medaljen. Vi hade på känn att vi kunde vara med och slåss om medaljerna. Det var skönt att kunna komma hem med det också. Det har krävts mycket av alla, säger Niklas Lindbäck.

– Stämning i laget var väldigt glad. Det kändes förhoppningsvis skönt för Sara att det var klart så att hon inte behövde tänka på det.

Sara Algotson Ostholt hade chans att ta en individuell medajl, men tre bommar föll och medaljchanserna var borta.

– Det är klart att hon är besviken på det. Vi är tävlingsmänniskor och vill alltid vinna så mycket som möjligt. Men något hände halvvägs genom rundan då hästen blev lite spänd. Marginalerna är så små, säger Lidbäck.

När nu Europamästerskapen i dressyr och hoppning drar i gång i Göteborg skickar Niklas en passning till ryttarna.

– Nu har vi satt i gång medaljtåget så får de köra vidare. Det kommer de säkert göra också. Jag tycker att det ser ljust ut, det har gått bra för hoppryttarna. De har ett bra lag känns det som.
