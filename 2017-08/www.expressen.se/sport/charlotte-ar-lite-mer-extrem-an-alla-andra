"Charlotte är lite mer extrem än alla andra"
Ludvig Holmberg

Vi börjar med att backa bandet sex veckor.

Charlotte Kalla sitter i värmländska Torsby när hennes telefon plötsligt vibrerar. Hon tar upp den och ser att den norska rivalen Marit Björgen har skickat ett sms.

Hon öppnar det.

"Jag har en glad nyhet att berätta...", står det.

Marit Björgen är gravid. Hon kommer att missa hela den kommande säsongen.

- Det är inte jätteofta vi har sms-kontakt, så det är klart att jag blev nyfiken när hennes namn dök upp i telefonen, säger Kalla.

- Så fort jag läste hennes sms så började jag att le. Jag tror att Marit har haft en ganska stor dröm om att bli mamma och jag hoppas att allting går bra nu.

Vad svarade du?

- Jag skrev att jag var väldigt, väldigt glad för hennes skull och så bad jag henne hälsa pojkvännen Fred Börre.

Vad betyder det här rent sportsligt?

- Det är svårt att sia om, säger Charlotte Kalla och skruvar på sig i fåtöljen.

Hon sitter i ett ombonat rum inne på Vålådalens Fjällstation och vill inte riktigt ta orden i mun.

Men situationen är ganska tydlig: Charlotte Kalla har aldrig någonsin haft en större chans att vinna den totala världscupen - titeln som just Marit Björgen vann för fjärde gången i våras.

Kompisen Anna Haag är säker.

- Charlotte har vunnit både OS- och VM-guld nu, men hon kommer inte att bromsa nu. Det här är en speciell situation. Nu när Marit är borta så kommer Therese Johaug att få mycket större press på sig i Norge. Och Justyna Kowalczyk har man inte hört så mycket om. Charlotte kommer att kunna slå lite ur underläge här.

Haag ler.

- Jag tror att det kan vara hennes år!



Charlotte Kalla har valt att göra en stor förändring inför vintern som väntar: Träningsmängden har vridits upp.

Enligt uppgift ligger hon nu på drygt 900 timmar om året - alltså i snitt två och en halv timme om dagen.

- Jag har försökt ha lite fler träningstimmar just under våren, sommaren och hösten för att komma så bra förberedd som möjligt till vintern och förhoppningsvis kunna hålla en hög nivå säsongen igenom, säger Kalla.

- Mitt mål är att åka så bra som möjligt på världscupen och då tror jag att det här är melodin.

När SPORT-Expressen träffar Charlotte Kalla under träningslägret i Vålådalen väntar ett tre timmar långt löppass över de jämtländska fjällen. Det är en ljummen morgon, vindstilla och en svärm av myggor omger oss.

Innan Kalla ger sig i väg så spänner hon fast en av våra kameror på bröstkorgen, för att låta oss följa allting ur hennes eget perspektiv.

- Har ni koll? Är alla med? frågar hon lagkompisarna innan hon klickar i gång sitt tidtagarur och dundrar ut i skogen.

Det blir en häftig resa. Vi ser varje löpsteg, hör varje andetag och hennes händer flyger fram och tillbaka framför kameran.

Vid ett tillfälle tvingas Kalla också påminna en landslagskollega om att träningspasset filmas:

- Jag har på den här nu, så passa dig för vad du säger!

På en av grusvägarna mellan fjällen sitter damtränaren Mattias Persson i landslagets minibuss och följer Kallas löpning.



Hon syns bara som en liten vit prick, långt borta på bergssluttningen.

- Charlotte har tränat riktigt, riktigt bra i sommar. Och ja, hon har inte många vilodagar, säger Persson.

- För att utvecklas och bli bättre så handlar det hela tiden om att balansera på den vassa eggen, och hålla sig så att man inte trillar av. Det är en balansgång, det är inte lätt, för man vet inte var gränsen går. Man kan bli övertränad.

Till slut har Kalla tagit sig ner för fjället och närmar sig minibussen, med Stina Nilsson jagandes efter sig.

- Det är inte bara Charlotte som tränar hårt. Alla våra tjejer ligger på många timmar nu, säger Persson.

- Men ja, Charlotte är lite mer extrem än alla andra.

När Charlotte Kalla väl har knäppt av tidtagaruret, lämnat tillbaka kameran och slagit sig ner i den där fåtöljen inne på fjällstationen är hon smått lyrisk.

Tre timmars löpning hade knäckt de flesta, men Kalla bubblar av glädje.

- Det är fantastiska vyer som vi har fått vara med om i dag. Tiden går fort där ute på fjället. Solen var med oss nästan hela passet och det var riktigt läckert att lyfta blicken ibland, lite högre än bara på stigen, säger hon.

Hennes ögon tindrar.

- Det här är bland det jag trivs bäst med, att springa långa löpturer just i fjällmiljö. Det är ganska mycket njutning. Det är bara tiden som gör att det blir jobbigt. Men det är inte de här passen som gör allra mest ont.

Syftet med de långa passen är att bygga "kapacitet", att utveckla kroppens förmåga att leverera syre till musklerna.

- Det handlar om att stressa kroppen på det sättet. Timmarna ska in i träningsdagboken...

Vilka är de brutala passen som faktiskt gör ont?

- I går hade vi ett myrpass och lite sprättande skidgång i intervallform. Det var bra mycket mer syra i benen under de passen.

Kan du beskriva den känslan, för dem som aldrig riktigt kommer dit?

- Det är som en sugande känsla. Men sen är det alltid väldigt inspirerande att träna tillsammans med gänget. Vi hade inte något läger i juli månad, så nu är man taggad när man samlas igen och får sparra mot varandra, säger Kalla och inser plötsligt att det där myrpasset var ganska härligt ändå.

- Faktiskt så var det inte så jättegrisigt i går. Det handlade mest om att hålla sig på benen. Det var sugande blött på myren och man visste aldrig om det skulle svara under fötterna. Det blev några magplask där.

- Ni skulle ha varit med där också!

Världscuppremiären i Ruka är tre månader bort och även om Charlotte Kalla inte vill prata för mycket om sina mål med säsongen är det tydligt att självförtroendet är på topp.

Hon har två extremt starka säsonger bakom sig.

Och hon siktar på att vara ännu vassare i vinter.

- De två senaste säsongerna har varit helt fantastiska. Det har varit häftigt att verkligen kunna pricka formtoppen till mästerskapen, och jag känner att jag även vid sidan av har tagit ett kliv framåt. Det är något som inspirerar mig också, säger Kalla.

- När jag har bestämt mig för något, då vet jag att jag kan göra det.

Hon minns hur hon i vintras kämpade sig ur en brutal formsvacka inför VM och knep tre individuella medaljer i Falun. Och hur hon på tremilen reste sig efter att ha varit helt uträknad och krigade hem en bronsmedalj.

- Jag bevisade mycket för mig själv där. Tremilen är verkligen ett lopp som betyder väldigt mycket, att kunna göra den här vändningen och knipa det här bronset.

- Det var en häftig känsla.

Kalla fortsätter:

- Men det finns väldigt, väldigt mycket kvar att utveckla och förbättra. Mycket kan bli bättre, även fast det redan är bra.

Så vad jobbar du med inför den här säsongen?

- Framför allt jobbar jag med att utveckla min fristilsåkning. Jag känner att jag kan göra saker ännu bättre. Jag laborerar med olika vinklar - så mycket rörelse som möjligt ska gå i rätt riktning och jag vill verkligen ha balansen på foten hela tiden.

- I klassiskt vill jag få till den här avslappnade diagonalåkningen och sätta träffarna i stakningen ännu oftare.

Det var inte många år sen Charlotte Kalla var 20 år gammal, sprang förbi finländskan Virpi Kuitunen upp för Alpe Cermis och rakt in i svenska folkets hjärtan.

Nu är hon plötsligt 28 år gammal.

Kalla hajar till när SPORT-Expressen påtalar det för henne.

- Ja, det har jag inte ens tänkt på... Jag vet att när vi gick på skidgymnasiet så fick vi höra att när man är 28 år gammal, det är då man statistiskt sett tar flest mästerskapsmedaljer. Men nej, det har faktiskt inte gått upp för mig, även om det ju är så.

- Jag vet inte om jag känner mig mer förberedd eller mogen i dag jämfört med tidigare. Men nog ser träningen annorlunda ut nu. Jag är bättre tränad och jag har lärt mig mycket om att prioritera, för att få bästa möjliga återhämtning.

Ja, du åkte inte utomlands på semestern?

- Nej, jag vill inte flacka runt för mycket. Jag har varit hemma sen i våras och det har jag trivts med.

Och du har arbetat en del i trädgården?

- Det är något som har kommit med att bli husägare, då var det plötsligt en trädgård där! Och det var ganska kul eftersom det var ett gammalt hus och de som hade bott där innan hade gjort ett så bra jobb. Det var spännande första året som man bodde där, att se vad som plötsligt började blomstra - örter och såna grejer.

- Men jag spenderar inte så mycket tid där. Det är svårt när man reser så mycket.

Vad fick du i födelsedagspresent?

- Jag fick ett par hörlurar, för att jag ska kunna lyssna ännu mer ostört på poddar och musik på alla resor som väntar. Ja, ett par lite större så, som täcker öronen.

Och hur firade du?

- Jag firade lite hemma i Sundsvall. Vi gick ut och åt på kvällen, på min favoritrestaurang. Sen fick jag lite mer firande när jag åkte upp och hälsade på mina föräldrar i norr.

Till sist: Vad gör du i eftermiddag?

- Då väntar nästa pass. Vi ska köra lite "impulser" på rullskidbanan här. Det är tio sekunders drag i maxfart och vi kommer att köra två och två, för att verkligen sparra varandra. Vi kommer att snurra runt där ett tag. Det blir skoj!
