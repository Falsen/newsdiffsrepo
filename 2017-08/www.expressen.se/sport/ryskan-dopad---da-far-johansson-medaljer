Ryskan dopad - då får Johansson medaljer
Oscar Broström

Sveriges simlandslag får tre nya medaljer från kortbane-EM i Herning, som avgjordes i december.

Tack vare, eller på grund av, en dopingdom.

Den ryska simmaren Julia Efimova blir av med sina  fyra guld vid mästerskapet, efter att det visat sig att ett dopingprov från oktober varit positivt.

Efimova hade förhöjda testosteronvärden, efter att ha tagit ett kosttillskott, och under tisdagen kom beslutet att simmaren stängs av 16 månader, samt att hon blir av med sina medaljer från kortbane-EM 2013.

Det innebär att Jennie Johansson, som blev fyra på 50 och 100 meter bröstsim, får två EM-brons.

Dessutom blir det silver för det svenska laget som slutade trea på 4x50 meter medley – Michelle Coleman, Jennie Johansson, Sarah Sjöström och Louise Hansson.

– Det är jätteroligt att få två individuella medaljer, sedan är det förstås tråkigt att hon var dopad, säger Johansson, som är ambassadör för Ren Idrott.

– Jag har tagit väldigt starkt avstånd från doping och jag tycker att all idrott ska vara lika för alla, och så är det inte om doping förekommer. Så det är extremt tråkigt när det händer.

25-åringen menar att det finns fler negativa aspekter med att inte vinna medaljerna på plats.

På sin blogg skriver hon att det blir svårt att "bygga sin profil" med den uteblivna uppmärksamhet som en mästerskapsmedalj hade gett.

– Det är tråkigt att inte kunna uppleva det på plats. Det är den känslan man kämpar efter och vill uppleva på mästerskap. Att få medaljerna hemskickade i brevlådan är inte samma grej.

– Sedan blir det mycket uppmärksamhet om man tar en medalj på ett mästerskap, och den missar jag nu. Det hamnar i skymundan.

Vad känner du att det här ger nu då?

– Det visar ändå att jag är topp tre i Europa och det motiverar mig att fortsätta träna och bli bättre. Så jag är glad att jag har kunnat öka på antalet medaljer.
