Woods skyldig ex-frun nära en halv miljard
Alexander Nilsson

Inte nog med att Tiger Woods på nytt tvingades bryta en tävling, den här gången Farmers Insurance Open, under natten till fredag.

Nu har uppgifter kommit fram att Woods fortfarande är skyldig ex-frun Elin Nordegren pengar. Och det är ingen liten summa det rör sig om – drygt 445 miljoner kronor rapporterar Fox Sports.

Woods och Nordegren separerade i augusti 2010 efter att det framkommit att Tiger varit otrogen mot sin dåvarande svenska fru.

Om inte Woods har betalat av skulden innan 15 januari nästa år kan han förlora sin lyxvilla. Woods har tjänat in miljardbelopp under sin karriär, men de svikande resultaten har gjort att prispengarna minskat och förra året var hans sämsta i hans karriär då han spelade hem 825 000 kronor.

Sedan skilsmässan från Elin Nordegren har Woods tagit åtta segrar på touren samtidigt som han haft skadebekymmer.

Den brutna tävlingen var inte den första motgången för 39-åringen i år. När han i januari var på plats i Italien för att stötta sin nya flickvän, Lindsey Vonn, slog han ut en framtand.
