Måndag 21 augusti 2017
Pinsamma missen:
"Vad ska vi skylla på?"
Sebastian Mattsson

Peder Fredricson och hans H&M All In charmade många under OS. De tog ett sensationellt silver och var det enda ekipaget som hoppade felfritt i alla omgångar. Deras genombrott bland svenskarna bekräftades under Idrottsgalan, när Fredricson tog hem Jerringpriset framför storheter som Sarah Sjöström och Zlatan Ibrahimovic.

Och Fredricson är ett av de stora hemmahoppen inför EM i Göteborg som drar i gång i dag. Men på TV4:s Nyhetsmorgonredaktion är han fortfarande något av en doldis, vad det verkar.

När ett inslag med Fredricson skulle presenteras tappade programledarduon Tilde de Paula Eby och Jesper Börjesson bort hans namn. De tittade febrilt i sina anteckningar, men presentationen slutade i en praktgroda.

DE PAULA EBY: – Vem är den stora stjärnan?

BÖRJESSON: – Det är... Vill du veta det?

DE PAULA EBY: – Johan Österberg!

BÖRJESSON: – Helt rätt!

DE PAULA EBY: – Nä, förlåt, det är Peder Fredricson.

Johan Österberg var i själva verket mannen som stått för foto och redigering av själva reportaget. När inslaget var avslutat bad de Paula Eby och Börjesson om ursäkt.

– Jag vet inte vad vi ska skylla på att vi sa fel namn fyrtio gånger. Kanske att det är första dagen tillbaka efter semestern, säger hon.

Fredricson levererat gång på gång under våren och sommaren. I juni vann han Rotterdam grand prix, i juli var de tvåa i Falsterbo grand prix och i augusti vann ekipaget en 1,50-klass i Tyskland och avslutade helgen med att bli tvåa i ännu en grand prix tillsammans med H&M All In.

– De är mina guldfavoriter. Alla har nog höga förhoppningar. Peder har utbildat den här hästen till att bli en av världens bästa hästar genom alla tider, sa Malin Baryard-Johnsson i en intervju med SPORT-Expressen i juni.
