Svensken om stjärnan:
"Ser honom varje dag"
Anne-Sofie Näslund

Två dagar innan supermatchen mellan boxningsstjärnan Floyd Mayweather och MMA-mästaren Conor McGregor i Las Vegas sitter underkortet Badou Jack och väntar på sista presskonferensen. Tränaren kommer förbi med sallad, utan dressing, och lite fisk och påminner om fredagens invägning.

– Kan det här vara över någon gång, säger Badou Jack och börjar prata om all barbeque han ska fira med på söndag.

SE MATCHEN HÄR!

Badou Jack, som gått upp en viktklass sedan världsmästartiteln 2015 och på lördag debuterar i lätt tungvikt, möter den nuvarande mästaren Nathan Cleverly. I en fullsatt T-mobile Arena strax innan supermatchen. Vinner Badou Jack blir han historisk som den första svenska världsmästaren i två viktklasser.

– Jag är i perfekt form, bästa någonsin. Jag är mycket starkare, mer uthållig. Jag känner mig så mycket bättre på 175 lbs (79,3 kilo) än på 168. Det här är naturligare för mig, säger han.

Badou Jack tillhör Floyd Mayweathers stall och säger att den obesegrade världsmästaren varit ett otroligt stöd.

– Han lovade att han skulle fixa en titelmatch och höll sitt ord. Jag ser honom nästan varje dag. Han är inte min tränare men kommer med små råd hela tiden, även utanför ringen.

Vilket är det bästa tipset du fått från honom?

– Att vara smart och träffa och inte bli träffad.

Många har kritiserat matchen mellan Floyd Mayweather och MMA-stjärnan McGregor och kallat den en cirkus mer än sportevenemang. Badou Jack säger att han själv inte är något MMA-fan och att vi aldrig kommer få se honom möta en MMA-fighter – men försvarar ändå matchen.

– Jag tror bara det är bra för boxningen, det innebär fler fans och fler tv-tittare, säger han.

Har McGregor någon chans enligt dig?

– Nej, Floyd kommer att knocka honom. Max sex ronder.

Badou Jack såg nyligen Mayweather träna – och blev imponerad.

– Han tränade ju knappt på två år och såg lite rostig ut men när jag såg honom för två, tre veckor sedan var det är samma Floyd igen. Bara större och starkare. Han är redo för det här.

Vad har han sagt om sin match?

– Inte mycket. Att han kommer tjäna pengar, that´s it.

Hur mycket Badou Jack tjänar på sin match vill han inte avslöja – men att pengarna är viktigt hymlar han inte med.

– Det är därför man boxas. Du riskerar livet genom att gå in i ringen. Det gör man inte gratis.

Viktigast är att hålla nerverna i styr, säger han.

– Men det är jag bra på. Det mentala är min största styrka.

Han säger att han fått det från sin mamma Eva, konstnär från Stockholm.

– Hon är också stark mentalt. Hon har tagit hand om mig och har problem med knäna när hon går i trappor men går ändå, en riktig kämpe.

Sedan pengarna började trilla in – numera har han råd att bo i ett hus på 500 kvadratmeter med pool i ett av Vegas finaste områden – är det han som tar hand om sin mamma.

– Jag skickar pengar och bjuder henne till Vegas för att hon ska få umgås med barnbarnet. Hon är min största supporter, hon skryter om mig på busshållplasten, på Konsum, för taxichaufförer.

Badou Jack avslöjar också att han brukar skicka pengar till en by i sin pappas hemland Gambia för att de ska slakta en ko och ge mat till behövande barn. Han förklarar att det är sed inom islam att ge 2,5 procent av sin inkomst och att välgörenhet blivit viktigt för honom.

– Jag har inte något särskilt ritual innan matcher eller så, men jag skickar gärna pengar. Inte för att få tur alltså, det handlar inte om det, utan för att hjälpa dem som behöver.

– Det är samma med Mayweather, han gör en massa välgörenhet som han inte pratar om.
