Storbråk efter derby: "Ledare mordhotade"
Oscar Broström

Det prestigefyllda bandyderbyt mellan Gais och Kungälv slutade 7-2 till de grönsvarta.

Matchen var stundtals het. Men ingenting jämfört med den infekterade ordväxling som uppstod efter matchen.

Två ledare i respektive lag, Karl-Fredrik Jonsson i Gais och Jörgen Sjöholm i Kungälv, rök ihop med varandra.

Bakgrunden är att Jonsson gick förbi när IFK Kungälv tränade tidigare i veckan.

Det irriterade Kungälv – något som fick utlopp efter förlusten.

Enligt de SportExpressen.se varit i kontakt med skrek Sjöholm till Jonsson:

"Visar du dig på träning igen så ska jag nita dig!"

– Han hade inte på isstadion att göra dagen innan vi ska mötas och spela match, säger Jörgen Sjöholm som förklaring till varför han reagerade.

Enligt Gais Magnus Muhrén gick Kungälvsledaren för långt.

"En av Kungälvs ledare mordhotade en av våra ledare idag! Kanske dags för styrelsen i Kungälv att agera...", skriver han på Twitter.

Muhréns anklagelse möts av Kungälvs tränare Tommy Österberg.

– Det var absolut inget mordhot. Det är bullshit att det skulle ha varit ett mordhot. Det är överdrivet. Det var en ordväxling och hårda ord, men inget mer, säger han till SportExpressen.se.

Vad hände då?

– Det var mellan två ledare och jag stod bredvid och hörde vad som sades. Det var hårda ord och besvikelse och kanske något bakom mellan de två personerna.

– Om det var Magnus som överdrev eller personen som sa så till Magnus det vet jag inte.

Vad diskuterade de?

– Nej, ingenting från matchen. Det var gammalt mellan de där personerna. Sedan blev det väl lite besvikelse och så. Det är mellan de personerna och inget mellan IFK Kungälv eller Gais.

SportExpressen.se har varit kontakt med ledare från båda klubbarna som tonar ner incidenten och säger att de inte kommer att gå vidare med ärendet.

Magnus Muhrén skriver i ett SMS att han inte har några fler kommentarer till incidenten.
