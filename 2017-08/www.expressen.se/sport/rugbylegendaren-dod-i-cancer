Tisdag 22 augusti 2017
Rugbylegendaren död i cancer
Petter Landén

Colin Meads slog igenom i mitten på 1950-talet och spelade 133 matcher för det nya zeeländska rugbylandslaget "All Blacks" mellan 1955 och 1971. Han revolutionerade sporten då han var en av de första att transportera bollen med endast en hand.

Efter att den aktiva karriären var över så stannade han kvar i sporten och arbetade bland annat som förbundskapten för "All Blacks" under ett par år.

Han anses vara en av de främsta att någonsin utöva sporten och fick 2001 en riddartitel för sitt bidrag till rugbyn.

2016 så diagnostiserades han med cancer i bukspottskörteln och drog sig undan. Så sent som i lördags berättade Meads fru Verna Meads att Colin var allvarligt sjuk.

Och tidigt på söndagsmorgonen somnade Meads in, 81 år gammal.

– Det är en sorglig dag för hela Nya Zeeland. Jag hade förmånen att få lära känna Sir Colin och han var inte bara en fantastisk spelare utan även en underbar människa, säger Nya Zeelands premiärminister Bill English till BBC.
