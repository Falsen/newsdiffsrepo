Överlägsen i Sverige
– stoppas av reglerna
Ludvig Holmberg

SM-tävlingarna i tresteg avgjordes redan i första omgången.

Spårvägens Aina Griksaite slog till med 13,70 och ingen annan var ens nära att kontra. Malin Marmbrandt blev tvåa på 13,24 och Madeleine Nilsson trea på 13,10.

SVT:s expert Kajsa Bergqvist var imponerad.

– Vilken fantastisk teknik hon har! Här finns det ännu mer att ta av, förklarade Bergqvist i sändningen från SM

– Snacka om genombrott det här året. Hon har slagit sitt personliga rekord med en och en halv meter.

Men när Karin Torneklint presenterade sin trupp till Finnkampen, som avgörs på Stockholms stadion i helgen, fanns Griksaite inte med. I stället var Malin Marmbrandt, Madeleine Nilsson och SM-fyran Rebecka Abrahamsson uttagna för att hoppa tresteg för Sverige.

Förklaringen? Den är både enkel och komplicerad.

Aina Griksaite är född och uppvuxen i Sverige, men hon är inte svensk medborgare. Hon är medborgare i Litauen – där man inte tillåter dubbelt medborgarskap.

– Precis, jag hade haft dubbelt medborgarskap om jag hade fått det för Litauen, men jag får inte det, säger Griksaite när SportExpressen når henne.

Det svenska landslaget har under året utrett möjligheterna för 22-åringen att tävla för Sverige.

Torneklint ville ta ut Aina Griksaite redan till Nordenkampen i februari.

– Jag fick ett mejl då: ”Vi har tagit ut dig och det vore kul om du ville vara med!” Då trodde jag att jag fick vara med, för jag antog att de hade kollat upp allting. Sen ringde de och frågade om jag var svensk medborgare, jag sa att jag inte var det och då fick jag beskedet att jag inte fick vara med…

– Tydligen såg reglerna ut förut, då kunde man tävla i Norden även om man inte var svensk medborgare.

Hur känner du kring hela situationen?

– Inte så mycket alls, faktiskt. Jag har inte varit med i landslaget för varken Sverige eller Litauen än, eftersom jag inte riktigt varit på den nivån tidigare. Jag har aldrig riktigt tänkt på det.

– Men det är klart, hade jag fått tävla för Sverige på Finnkampen så hade jag gjort det. Absolut. Det är tråkigt att jag inte får göra det.

I framtiden lutar det dock snarare åt att Griksaite kommer att tävla för Litauen.

Hon har inte helt stängt dörren till möjligheten att säga upp sitt litauiska medborgarskap för att kunna tävla för Sverige, men det verkar inte särskilt troligt i dagsläget.

– Inom ett år vet jag nog, det är inte spikat än.

– Men just nu ser jag min framtid i Litauens landslag. Målet är att klara kvalgränsen till VM och kunna hoppa för landslaget nästa sommar. Men vi får se…

Aina Griksaite fortsätter:

– Vi är tre ganska bra tjejer i Litauen som hoppar tresteg just nu. Fördelen med att tävla för Sverige skulle då vara att jag skulle vara mer säker på att bli uttagen. Jag får väga fördelarna och nackdelarna och sen ta ett beslut.



LÄS ÄVEN: Utspelet: De blåste Sverige på VM-guldet
