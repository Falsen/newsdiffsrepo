Bergqvists oro – efter
bilderna på Angelica
Mattias Tengblad

Angelica Bengtsson tänkte inte ens ställa upp i SM.

Men efter VM kände stavhopparen att hon behövde en till värdemätare innan Finnkampen och avslutningen av Diamond League – och efteranmälde sig till de svenska mästerskapen.

Där hade publiken sett fram emot en rafflande duell mellan henne och Michaela Meijer, som slog Bengtssons svenska rekord med sitt hopp på 4,71 tidigare under sommaren.

Men så blev det aldrig.

Angelica Bengtsson kom aldrig till start och i SVT förklarade hon senare anledningen bakom att hon aldrig dök upp på innerplan.

– Det var i det tredje hoppet på uppvärmningen som jag fick jag kramp i vänster baksida, så jag kudde inte fortsätta. jag försökte med allt, men det gick inte, säger hon.

Smärtan var något helt nytt för 24-åringen.

– Jag har aldrig varit med om det tidigare, det är kramp och jag fick höra att om jag hade fortsatt hoppa kunde jag ha åkt på en sträckning.

SVT-experten Kajsa Bergqvist är orolig för Bengtssons fortsättning under utomhussäsongen. Och för hennes medverkan i Finnkampen som avgörs nästa helg.

– Jag hoppas verkligen att det bara är kramp. Ibland kan det vara någon mindre bristning som gör att man upplever en krampkänsla, säger Bergqvist.

Angelica Bengtsson tog sig till final under friidrotts-VM i London, men fick där nöja sig med en tiondeplats.

– Jag känner att jag kan ännu bättre och att jag inte fick ut allt jag hade i mig. Jag hoppas få till det nu, sa hon inför SM-tävlingarna.
