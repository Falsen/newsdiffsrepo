Utspelet: De blåste
Sverige på VM-guld
Ludvig Holmberg

VM-finalen i diskus blev en riktig rysare.

När allting var över hade Andrius Gudzius från Litauen vunnit VM-guldet – med två centimeters marginal.

Han hade kastat 69,21. Daniel Ståhl hade kastat 69,19.

Redan då ställde sig många frågan om mätningen verkligen hade gått rätt till. Eurosports kommentator Jonas Karlsson, som mästerskapet igenom kritiserade den slarviga mätningen i kastgrenarna, kallade det hela för ”ovärdigt friidrotten”.

Nu har två veckor passerat.

Daniel Ståhl är nöjd med sitt VM-silver, men han är också öppen med att det kanske borde ha varit ett VM-guld.

Framför allt stör han sig på att funktionärerna, som alltså bedömer nedslaget med ögat, hade placerat sig märkligt ute på gräsmattan i London.

– Jag tycker egentligen att om man har ett pers på 71 meter som jag, så ska de stå på 65 till 69 meter, alltså max fem meter ifrån var nedslaget tas, säger Ståhl till Dagens Nyheter.

– Men oftast står de vid 60-meterslinjen och så springer de fram tio meter och så blir det typ ”vi såg landningen, men vi vet inte exakt”.

Dagens Nyheter skriver att Ståhl inte vill göra en för stor sak av mätningsproblemen, men han uppmanar ändå internationella friidrottsförbundet (IAAF) att diskutera frågan på högsta nivå.

Pappa Jan har nämligen granskat videomaterial från VM-finalen och han är säker på att silverkastet mättes fel – det borde ha varit ett guldkast.

– Farsan har ju kollat lite och det stämmer när man ser på videon att mitt andra kast på VM är längre, men samtidigt är det svårt att säga, säger Daniel Ståhl.

– Det är de (funktionärerna) som sett nedslaget och de har väl rätt, men jag vet inte. Det är svårt att säga.

24-årige Ståhl, som har kastat längst av alla i världen i år, har tre tävlingar kvar på säsongen. I dag avgörs SM i Helsingborg, nästa helg är det Finnkampen i Stockholm och efter det väntar Diamond League-finalen i Bryssel.



LÄS ÄVEN: Här är Usain Bolts galna nota från VM-festen
