Krisen i Finland: "Vi
har fått tänka om..."
Ludvig Holmberg

Finland lämnade VM utan några medaljer.

Bästa placeringarna ordnade Tero Pitkämäki (femma i spjut) och Aleksi Ojala (14:e plats i gång).

Nu laddar det finska landslaget om. Finnkampen väntar på Stockholms Stadion i helgen och Jorma Kemppainens gäng kommer hit för att ge Sverige en rejäl match – även om det kommer bli svårt.

– Om vi hade trott att vi skulle förlora, då kunde vi lika gärna stanna hemma, säger Kemppainen till SportExpressen.

Han fortsätter:

– Som jag ser det har vi en liten möjlighet att vinna. Men det kommer att bli svårt för oss. Vi ska göra vårt bästa, helt enkelt, och bjuda på en bra kamp.

Finland har varit hårt skadedrabbat under den sista tiden.

Spjutkastarna Antti Ruuskanen och Ari Mannio har båda två saknats. Hinderlöparen Sandra Eriksson har också haft problem. Dessutom har talangerna Nooralotta Neziri och Wilma Murto missat stora delar av sommaren.

– Det har varit en tuff sommar för oss. Vi har fått tänka om en hel del på grund av alla skador, säger Jorma Kemppainen.

Vad beror skadorna på?

– Jag vet inte exakt, men vi har haft en väldigt kall sommar i Finland. Från maj hela vägen fram till nu. Och många har gjort sig illa.

Wilma Murto hoppade 4,70 i stav förra året – som 17-åring! – men har i sommar störts av en fotskada.

– Ja, hon har problem. Hon har bara gjort två-tre tävlingar den här säsongen och just nu är det bara rehab. Det går framåt för henne, det är inget allvarligt… men hon lider, det är jobbigt för henne, så klart, säger Kemppainen som ändå ser en sak som talar för Finland inför helgens tävlingar.

Under lag-EM i Vasa såg han en jäkla glöd i truppen.

– Vi gjorde en väldigt stark laginsats där och nu måste vi hitta samma känsla. Det är något vi lärt oss från det svenska laget, det här med moralen. Vi hoppas att det ska räcka till seger i Finnkampen.
