Bolts galna festnota under VM avslöjad
Petter Landén

VM i London blev Usain Bolts stora avskedsföreställning. Men det gick inte alls som han hade tänkts sig. Den snart 31-åriga jamaicanen tänkte att han skulle ta hem sina två sista guld, ett på 100 meter och ett på stafetten över 4x100 meter.

Det slutade med ett brons i 100 metersloppet medan rivalen Justin Gatlin kammade hem segern på hans bekostnad och en otäck skada på den avslutande stafetten.

Kort efter VM hade den brittiska tabloiden The Sun en hypotes om varför det gått som gått för Bolt. De hade nämligen tagit del av bilder av Bolt som festade vilt mitt under pågående mästerskap.

Bolt var där och drack enligt vittnen både rom och konjak – trots att han hade ett lopp kvar att springa.

– Han sa hej till alla och var väldigt, väldigt flörtig. Jag såg honom kyssa en av tjejerna. Han var där till sex på morgonen, sa ett vittne till The Sun.

Och att han festade till det rejält har Daily Mirror skaffat bevis på. De har fått tag på ett av Bolts kvitton från en festkväll där notan landar på 75 000 kronor, efter bland annat dricks på 5200 kronor.

På notan syns det att Bolt bland annat inhandlat fem flaskor av champagnen Dom Pérignon, en flaska vodka, tre flaskor konjak och mängder av groggvirke.

– Han köpte drinkar till alla, det blev en helt galen fest, säger en klubbesökare till tidningen.

Bolt har inte gjort en hemlighet att han kommer att ägna sig åt en mindre strikt livsstil nu när idrottskarriären är över.

– Jag vet inte vad jag ska göra. Friidrotten har varit hela mitt liv. Så nu ska jag nog bara ta det lugnt och festa lite. Jag behöver en drink efter det här mästerskapet, sa han efter stafetten.

– Det ska bli skönt att vara fri. Att få leva lite känns spännande. Jag är lycklig.
