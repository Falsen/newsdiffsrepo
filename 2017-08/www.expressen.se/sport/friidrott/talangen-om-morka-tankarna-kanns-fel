Talangen om mörka
tankarna: "Känns fel"
Ludvig Holmberg

Det har varit oroväckande tyst om Sofi Flink under de sista åren, men under SM i Helsingborg i helgen fick vi se ett kast som väcker hopp.

58,29 meter. Nytt mästerskapsrekord. Och SM-guld, så klart.

– Det känns väldigt bra just nu, säger Flink när SportExpressen når henne några dagar senare.

– Vi har ju sagt att jag ska vara i toppform till Finnkampen nu i helgen, så det var väldigt skönt att få till ett så bra resultat redan på SM.

Vad hoppas du på i Finnkampen?

– Att kasta ännu längre. Det vore jäkligt skönt att kasta över 60 meter igen.

Spolar vi tillbaka tiden några år såg allting väldigt annorlunda ut.

Sofi Flink vann JVM-guld, JEM-guld och kvalade in till senior-VM i Moskva 2013 och slog till med svenskt rekord (61,96) redan i första kastet.

Karriären gick spikrakt uppåt.

Men sen kraschade den.

Axeln började strula för den unga talangen och ingen förstod vad som var fel. Röntgenbilderna gav inga svar.

– Jag vet inte hur många månader det tog innan vi hittade att det var ledkapseln på baksidan som var trasig. Vi fick åka till Finland och där hittade man felet, säger Flink.

Vägen tillbaka var dock allt annat än enkel.

Hon berättar att det har varit ”ett väldigt meck” och vissa dagar har hon bara velat ge upp.

– Man har funderat på om man kanske borde göra nåt annat i stället. Men den tanken känns lite fel… det är ju det här jag vill! Jag har fortfarande kvar drivet, jag är ju bara 22 år.

Nu mår axeln mycket bättre, även om den inte är helt bra.

Tittar man på resultaten från den här sommaren ser man att det har gått upp och ner – hon hade till exempel inte ett enda godkänt kast på U23-EM i Polen.

– Jag vet inte vad som hände där, det har aldrig hänt mig förut. Jag vet inte om jag spände bort mig kanske?

– Det har inte riktigt gått som jag hoppats i sommar. Axeln har strulat lite och det har nog bidragit, det har blivit lite hackigt i träningen. Och det har varit rätt tungt.

Hur höga målsättningar vågar du sätta för framtiden?

– Hmm… får jag till tekniken och hittar den här känslan som jag hade för några år sen, då kommer jag att kasta mycket längre än 61,96. För det är så mycket annat som ser bättre ut nu.

– Men först och främst hoppas jag få till några långa kast på Finnkampen. Axeln känns bra just nu.
