"Ska banka så många
finnar som möjligt"
Ludvig Holmberg

Sverige slog Finland både på dam- och herrsidan förra året, men just på 100 meter häck blev det finsk seger och dessutom heta känslor.

Elin Westerlund var mitt i hetluften.

– Åh, jag hade förträngt det där, säger Westerlund när SportExpressen träffar henne ett år senare.

– Men okej, så här var det: På ytterbanorna blev det eko i högtalaren, så startpistolen lät två gånger. Jag och finskan (Lotta Harala) på bana sju och åtta trodde att det var en tjuvstart.

Men det var det inte.

Harala och Westerlund hade båda stannat upp, men sprang sen ändå i mål. Och där började dramat. Finland lämnade in en protest.

– Vi hade poängöverdel i grenen, så vi lämnade inte in protest. Men finskorna gjorde det, så klart. Så det slutade med att den ena, stackars finskan fick springa om loppet helt ensam inne på stadion, berättar Elin Westerlund.

– Och hon gick om, så klart, så finskorna vann grenen.

Bara ett problem: Lotta Harala fick springa på innerbanan i stället för den bana hon hade i heatet, vilket fick svenskarna att se rött. Förbundskapten Karin Torneklint var rasande i SVT och beskrev arrangörernas beslut som ”jättekonstigt”.



LÄS OCKSÅ: Krisen i Finland: "Tuff sommar"

I år ska Elin Westerlund, som har sällskap av Amanda Hansson och Sofia Mossberg, ta revansch.

– Jag är alltid taggad på att springa, men nu är man väl lite extra taggad. Tanken är att jag ska banka så många finnar som möjligt, säger Westerlund.

Banka hela startfältet kanske?

– Det vore toppen. Det är det jag siktar på!

Vad är det som gör Finnkampen så speciell?

– Det är en fantastisk tävling, det är den bästa. Framför allt är det speciellt eftersom det är den sista tävlingen på hela säsongen och alla är sugna på att avsluta med något riktigt bra.

– Sen finns det ju en liten rivalitet mellan Finland och Sverige just. Man vill verkligen vinna.
