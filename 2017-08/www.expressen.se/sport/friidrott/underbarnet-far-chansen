Underbarnet
får chansen
Ludvig Holmberg

Flera starka namn saknas i Sveriges trupp till Finnkampen som avgörs på Stockholms Stadion i helgen. Lovisa Lindh, Sarah Lahti, Angelica Bengtsson, Lisa Gunnarsson och Armand Duplantis har alla lämnat återbud till den anrika tävlingen.

Men Henrik Larsson är med.

17-åringen var det stora utropstecknet under SM i Helsingborg i helgen, där han vann guld på 200 meter och silver på 100 meter. Tiderna: 20.71 och 10.21.

– Vi var kanske inte lika tagna som alla andra, vi visste att han hade något riktigt bra på gång. Men vi trodde kanske inte att tiderna skulle bli så bra, säger Johan Engberg, verksamhetsansvarig i klubben IF Göta.

Hur stor talang är det här egentligen?

– Det är den största sprinttalangen vi haft i Sverige någonting, sett till de här tiderna. Det är ingen som har varit i närheten av att springa så fort i den åldern.

Förbundskapten Karin Torneklint väljer nu att ge Henrik Larsson chansen både på 100 och 200 meter i Finnkampen. Och han själv ser fram emot att dra på sig landslagsdressen.

– Det ska väl bli roligt, säger Larsson när SportExpressen når honom.

– Det gick ju så pass bra både på 100 och 200 i helgen, så det är kul att spinga båda. Det är inte lika slitande heller eftersom det bara är ett 100-lopp och ett 200-lopp. Förhoppningsvis kommer det gå fort också!

Torneklint var lite osäker på om du skulle klara av att dubbla. Men det var inget snack?

– Jag klarade av att springa sex lopp i helgen, så det är inga problem.

Han berättar att det varit en del uppmärksamhet efter succén på SM. Många kommer fram och gratulerar honom hemma i Karlstad.

Men det tycker han bara är roligt.

– Jag är väldigt nöjd med SM. Det är nu på slutet formen har kommit. Jag hade lite skadeproblem i början av året och kom i gång med träningen sent, det är därför formen kommer nu och det är därför det går så fort, säger Larsson.

Johan Engberg tror väldigt mycket på dig. Vad har du för mål med din karriär?

– Först och främst är det att komma till mästerskap. Nästa år är det junior-VM i Finland, som är ett stort mål. När man är senior får man väl sikta mot stora mästerskap som VM och OS. Det är bra att ha såna mål att sikta mot, så att träningen inte känns som en syssla utan att man verkligen tränar för ett mål. Det är jätteviktigt.
