OS-löparen hittad
död i simbassäng
Sebastian Mattsson

David Torrence är ett aktat namn inom amerikansk friidrott. Han står noterad som landets rekordinnehavare på 1000 meter inomhus och har tagit medalj i flera inhemska mästerskap. Inför OS i Rio de Janeiro bytte Torrence medborgarskap, tävlade för Peru och tog sig hela vägen till finalen på 5000 meter.

Nu har Torrence, som bodde kvar i USA även efter nationsbytet, hittats död. Enligt polisen i området Scottsdale i Arizona rapporterade anställda på en allmän idrottshall att ett lik låg och flöt i en av simbassängerna. Den döda kroppen blev senare identifierad som Torrence. Han blev dödsförklarad på plats, rapporterar Fox News. Polisen misstänker inte brott i nuläget.

Torrence deltog även i sommarens friidrotts-VM i London. Han kom på nionde plats på sitt försöksheat på 1500 meter.

Torrence ingick i svenske idrottsagenten Daniel Wessfeldts stall.

– Jag är i chock. Men jag har ingen uppfattning om hur det gick till, mer än att han hittades död i en swimmingpool, säger Wessfeldt.

– Vi skötte hans tävlingsverksamhet, det har vi gjort i flera år. Det är en jättetrevlig kille. Hans mamma är från Peru och pappa som var från USA. Han valde Peru för två år sedan.

Hur kommer du att minnas honom?

– Han var alltid glad och positiv. Aldrig några negativa tankar. Han ville bara storma fram på löparbanorna. När vi skildes åt efter Diamond League-galan i Birmingham var det bra tävlingar kvar för honom. Det går chockvågor genom hela friidrottsfamiljen nu.

VM-silvermedaljören Paul Chelimo är en av många som uttryckt sin förfäran över Torrences oväntade frånfälle.

"Jag är chockad. Vaknade upp och fick höra att David Torrence är död. Må han vila i frid", skriver Chelimo på Twitter.

David Torrence blev 31 år gammal.
