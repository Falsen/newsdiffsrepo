Stor dopingskandal skakar rysk simning
Pontus Weinemo

Julia Efimova testade återigen positivt för otillåtna substanser – och riskerar nu en livslång avstängning.

Men det är bara toppen av isberget, rapporterar brittiska The Times.

Tidningen avslöjar i natt hur Ryssland systematiskt dopat sina simmare under det senaste decenniet.

Den doktor som ska ha varit hjärnan bakom friidrottarnas doping, Sergei Portugalov, ska också ha rekommenderat simmarna att anamma friidrottens dopingpolicy.

Samtidigt har han haft en ledande position i det europeiska simförbundet, LEN, samt i det ryska simförbundets medicinska kommitté.

Portugalov ska ha pushat på simmare i det ryska landslaget att använda sig av prestationshöjande substanser – och vittnen lämnar nu otäcka berättelser om hur det gått till.

Ett vittne berättar för tidningen hur ett "apotek" med mediciner och piller såldes vid poolen under en tävling i Moskva. Och en tränare ska ha fått berättat för sig av förbundet att man erbjöd ett "farmakologiskt laboratorium" på tävlingar.

Dessutom ska två simmare under det senaste decenniet ha testat positivt för Epo, något som sedan ska ha mörkats av förbundet och simmarna förblev ostraffade.

Rysk friidrott har stoppats från internationella tävlingar – och nu vill tunga röster inom simningen få även simningen avstängd. Helst redan till OS i Rio de Janeiro.

– Det måste finnas meningsfulla konsekvenser – allt annat vore inte rättvist mot de rena idrottarna. Vi vill helst ha alla länder med i OS, men det kan inte ske på bekostnad av de rena idrottarnas rättigheter, säger Travis Tygart, vd för den amerikanska antidopingbyrån, till The Times.

Beckie Scott är ordförande i Wadas utövarkommitté. Hon berättar för The Times att simningen är en "högrisk-sport" i Ryssland och att det finns en möjlighet att stoppa landet från OS-deltagande.

The Times har varit i kontakt med Sergei Portugalov innan avslöjandet, och han sa då att han skulle svara på de frågor som tidningen hade. Efteråt har han dock inte varit nåbar. Inte heller det ryska simförbundet eller det internationella simförbundet, Fina, har varit nåbara för kommentarer.
