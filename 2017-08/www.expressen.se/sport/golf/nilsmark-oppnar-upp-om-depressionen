Nilsmark öppnar upp
om depressionen
Julia Navrén

Att Catrin Nilsmark skulle bli golfproffs var inte en självklarhet. Hon hade svårt att välja vad hon skulle ägna sig åt, men till slut föll valet på golfen – det var där det gick bäst. Proffskarriären startade när hon var endast 20 år gammal och spelade i Europatouren, några år senare spelade hon även i den amerikanska LPGA-touren.

– De första fem åren var härliga. Även om jag hade en dålig dag på banan kom jag hem och då var de bara kärlek. Det var fantastiskt! säger Nilsmark till Dagens Nyheter.

Hon var länge baserad i USA men när hon fick sitt andra barn som 38-åring valde hon att flytta tillbaka till Sverige. Väl hemma skulle de bli en nystart, men inget blev som hon hade tänkt sig. Det var svårt att pendla till jobbet i USA, både hennes föräldrar gick bort och äktenskapet sprack. Efter två år avslutade hon i stället sin karriär som proffs.

– Tiden efteråt var extremt jobbig under många år. I 20 år vaknade jag på morgonen med tanken "I dag blir jag en bättre golfspelare". Plötsligt fanns inte det längre. Jag hamnade i en depression och undrade vem jag var och vad som var meningen med livet. Om jag inte hade haft två barn vet jag inte vart jag hade tagit vägen, säger Nilsmark.

Efter karriären har hon omskolat sig flera gånger, men det var inget hon brann för så som hon hade gjort för golfen. Hon var under flera år en uppskattad expertkommentator på Viasat Golf, men lämnade i vintras det uppdraget för att kunna bo med familjen i Spanien på vinterhalvåret.

– Jag tycker inte att golf är roligt längre, jag gillade träningen mer än själva spelet. Det viktigaste i mitt liv är familjen och där inkluderar jag även min förra man och hans nya kvinna – de är också oerhört viktiga för mig. Jag har lätt för att tycka om och älska människor. Ger man mycket kärlek får man också mycket kärlek tillbaka. Det är härligt att leva så, säger Nilsmark.
