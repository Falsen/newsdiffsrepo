Söndag 20 augusti 2017
Nordqvist är ljuset
i Europas mörker
Carl-Fredrik Eriksson

Europa inledde fredagen starkt och vann det överraskande foursomespelet. Sedan kom eftermiddagen och Europa rasade ihop. USA vann samtliga fyra matcher i bästbollen och Europa jagade revansch under lördagen.

Men efter lördagen ser det fortsatt mörkt ut för Europa.

Hemmanationen utökade sin ledning till 7,5-4,5, efter förmiddagens foursomebollar.

Cristie Kerr/Lexi Thompson och Paula Creamer/Austin Ernst spelade ut de europeiska paren Jodi Ewart Shadoff/Caroline Masson och Melissa Reid/Emily Pedersen.

Men för svensk del fanns det återigen anledning att jubla.

Anna Nordqvist – som är den högst rankade i Europa-laget – vann tillsammans med spelpartnern Georgia Hall sin match mot Stacy Lewis och Gerina Piller.

– Det var viktigt för att få en poäng på tavlan. Greenerna var lite långsammare i dag och det var lite svårare, vilket gjorde att alla vi satte lite färre puttar men överlag spelade vi riktigt stabilt, säger Nordqvist till TT.

Svenskan vann även kvällens fyrboll-bästboll i par med Jodi Ewart Shadoff. Det var kvällens enda europeiska seger, vilket innebär att USA leder med 10,5-5,5 inför den avslutande söndagen.

Anna Nordqvist har dock möjlighet att ta sig in i en exklusiv skara.

30-åringen från Eskilstuna har nämligen chansen att gå igenom hela årets Solheim Cup med idel segrar. Nordqvist har efter lördagen 3-0-0.

Sedan starten av Solheim Cup 1990 har endast fyra spelare lyckats med bedriften att gå en hel tävling med resultatet 4-0-0 eller bättre.

På den exklusiva listan återfinns två svenskor – Sophie Gustafson och Caroline Hedwall från 2011 respektive 2013 – och amerikanskorna Morgan Pressel och Dottie Pepper från 2011 respektive 1998.

Anna Nordqvist avstod spel under fredagseftermiddagen för att ladda inför gårdagens tävlingar.

– Hon måste orka. Hon vill spela och det var därför vi vilade henne i går, säger kapten Annika Sörenstam.

Efter två av tre dagar ser det mörkt ut för Europa, men lagkapten Annika Sörenstam vägrar att ge upp.

– USA hade sitt party i går, nu är det vår tur, säger hon.
