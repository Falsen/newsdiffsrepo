Stefan Holm om sonens tuffa val: "Väldigt jobbigt"
Sebastian Mattsson

Melwin Lycke Holm föddes knappt två månader efter att pappa Stefan tagit OS-guld i Aten 2004. Och att höjdhoppen finns i blodet stod fullständigt klart i januari.

Då vann Melwin, 12, höjdtävlingen i klassen P13 på regionaltävlingen Götas ungdomsspel. Han satte nytt personligt rekord med 1,81 – och fixade en segermarginal på 56 centimeter.

Holms eget rekord som tolvåring låg på 1,51. Och i senaste avsnittet av Patrick Ekwalls talkshow Ekwall Show medger Holm att han själv blivit imponerad av sonens framfart.

– Han ser inga gränser, han bara kör. Han är långt före mig, som jag hoppade i den åldern, säger Holm i programmet.

– Han har fått med sig en del saker. En envishet i idrottssammanhang. Man kan inte tro det nu, men min pappa var väldigt atletisk. Och hos Melwin ser man att det finns en känsla för rörelsemönster. Jag ser det redan i filmer från när han hoppar som barn. Det måste vara genetiskt.

När SportExpressen talade med Holm i januari var han extra mån om att inte lägga några onödiga förväntningar på Melwin. Just den farhågan har funnits i Holms tankar tidigare.

– Jag ville inte att han skulle hoppa höjdhopp, Det kan vara jobbigt att vara sin fars son. Om vi drar ner det på låg nivå, så spelade jag fotboll i min pappas lag i Värmland, och då var jag alltid min pappas son, säger Holm.

– Det kan vara väldigt jobbigt och väldigt påfrestande.
