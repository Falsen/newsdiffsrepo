Det enda som hörs i hallen: Spelarens skrik
Kjell-Ove Andersson

Elitseriemötet mellan RIK och H43 fick en otäck upplösning.

Matchen bröts efter 50.08 när ambulanspersonal fortfarande behandlade Richard Hanisch med narkos på hallgolvet.

Mikael Klingenstierna rusade ner från läktaren och fanns vid RIK-spelarens sida hela tiden:

- Richard var kontaktbar, pratade, men hade fruktansvärt ont. Detta är inte den snällaste typen av frakturer...

Hur länge blir han borta?

- Det beror på. Det kan ta allt mellan 10-12 veckor och upp mot ett halvår innan han kan spela handboll igen.

Säsongen är således över för RIK-talangen med omfattande meriter från både junior- och ungdomslandslag.

Matchen var vunnen sedan länge för göteborgarna när olyckan inträffade. Ställningen på resultattavlan 32-20 efter en ofta charmant uppvisning.

Richard Hansich bröt in mot H43-försvaret, stoppades med båda händerna av gästernas Fahrudin Zaimovic, 24, tappade balansen, och roterade åt fel håll ner mot hallgolvet.

Hanisch landade på utsidan av foten i stället för på sulan och foten vreds i 90 grader.

Liksom publiken i Lisbergshallen såg Zaimovic direkt vad som skett och tog sig förtvivlat för ansiktet med båda händerna medan Hanisch skrek ut sin smärta.

- Det är givetvis inte H43-spelarens avsikt att skada, försvarar RIK-tränaren Magnus Wislander även om Zaimovic tilldelades ett rött kort.

I väntan på ambulans konsulterade domarparet Johan och Martin Gomér tävlingskommitténs Ralf Lundberg på telefon.

Chockade spelare och ledare i båda lagen var helt överens om att bryta matchen och låta slutresultatet (32-20) gälla trots att tio minuter återstod att spela.

- En sån här kväll går tankarna bara till Richard Hanisch, konstaterar H43-tränaren Tomas Westerlund.

- Och jag lider med vår egen spelare Fahrudin Zaimovic. Han är helt förtvivlad.

RIK-spelaren fördes efter cirka en halvtimme till Mölndals sjukhus där man i natt tog beslut om operationen skulle ske genast eller under tisdagen.
