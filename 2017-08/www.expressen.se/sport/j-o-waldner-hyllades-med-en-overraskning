J-O Waldner hyllades med en överraskning
Albin Julin

Halvvägs in i årets idrottsgala var det dags att dela ut hederspriset.

Priset gick till en av de största svenska idrottarna genom tiderna: pingislegendaren Jan-Ove Waldner.

– Jag tror att jag kan prata för oss alla när jag säger: Tack för alla makalösa ögonblick, och tack för all underhållning du gav oss under dina 45 år som pingisspelare, sa programledaren Kristin Kaspersen när hon avslöjade att det var Waldner som skulle få priset.

Därefter följde ett hyllningsinslag med gamla klippbilder från Waldners karriär. Stora svenska sportprofiler som Ingemar Stenmark och Tomas Brolin förekom med hyllningar i inslaget.

När priset skulle delas ut fick J-O en överraskning. Hans motståndare från OS-finalen i Barcelona 1992, fransmannen Jean Philippe Gatien, gick ut på scenen tillsammans med Waldners mångårige landslagskollega Mikael "Äpplet" Appelgren.

– För mig är du bordtennis, sa Gatien från scenen.

Waldner skickade i sin tur tillbaka hyllningar till både Gatien och "Äpplet", och menade att de var två av de största i pingisen enligt honom.

– Jag får tacka för det här priset, det här är en stor ära, sa Waldner från scenen.
