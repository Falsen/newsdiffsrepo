Mardrömmen: Patrik Nilsson
har drabbats av giftstruma
Robin Lindgren

Tiden efter vårens SM-final, där Patrik Nilsson med sitt Bollnäs förlorade mot Edsbyn, har varit jobbig för en av svensk bandys största stjärnor.

Den 35-åriga målkungen rasade i vikt, fick en ökad vilopuls och upplevde en extrem trötthet.

Nilsson lämnade då prover och genomförde tester för att ta reda på var problemet låg - och fick svaret att han hade drabbats av giftstruma. Något som gör att han fått problem med sköldkörteln som överproducerade hormoner.

– De flesta har en balanserad hormonnivå från körteln men min har börjat överproducera. Mitt immunsystem vänder sig mot sköldkörteln och stöter bort den, som om att jag skulle ha en infektion. Hela systemet går i gång, pulsen ökar, ämnesomsättningen ökar, ja allting drar i gång, säger han till Bandypuls.

Sjukdomen har gjort att Nilsson fått problem med att kunna träna, och sömnen har dessutom tagit en rejäl smäll.

– Ämnesomsättningen har varit fyra gånger så hög som normalt, bara när jag har legat på soffan har jag bränt 6 000 kalorier på en dag. När jag är som bäst tränad har jag en vilopuls på mellan 42 och 48. Nu under sommaren har jag legat på mellan 70 och 80 och när jag gjorde EKG i samband med utredningen så hade jag 90, alltså dubbelt så högt som normalt, säger Nilsson och fortsätter:

– Det har varit en tuff sommar, man ligger i sängen och det känns som att man är ute och småjoggar. Man har pulsen i halsen och öronen. Men nu är det på bättringsvägen.
