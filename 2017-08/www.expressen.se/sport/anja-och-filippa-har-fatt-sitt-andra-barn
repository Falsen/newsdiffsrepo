Anja och Filippa har fått sitt andra barn
Anna Friberg

Det var i det uppmärksammade sommarpratet i juni 2012 som Anja Pärson berättade att hon och Filippa Rådin väntade barn och senare samma året föddes sonen Elvis.

Den gången var det Filippa som var gravid med barnet. När familjen nu har fått tillökning så var det Anja som var gravid. Precis som då blev det nu en pojke som föddes i torsdags kväll.

När SportExpressen ringer upp berättar Rådin att pojken väger drygt 3,5 kilo och är 50 centimeter lång.

– Vi är fantastiskt lyckliga och hela familjen mår bra. Allt har gått jättebra, Anja är en kämpe. En förlossning är aldrig en dans men allt gick som det skulle, säger Filippa Rådin till SportExpressen som också avslöjar att paret inte har bestämt namn ännu.

– Det var häftigt att få vara med och se någon slita så, när man själv föder är man så omedveten om det där.

Filippa Rådin tackar också personalen på Umeå BB.

– Vi hade fantastisk hjälp på BB i Umeå, två barnmorskor varav en var med när Elvis föddes så vi var ett dream team.

Visste ni att det skulle bli en pojke?– Nej, vi hade inte tagit reda på det innan. Det är livets överraskning, man har kontroll över så mycket annat att det är skönt att inte veta.

Vad säger storasyskonen Emmi och Elvis om lillebror?– De är oerhört stolta och tycker det är jättemysigt, de har verkligen längtat efter att bebisen ska komma ut. Till och med Elvis som bara är tre år och som man tänker inte skulle förstå så mycket är jätteomhändertagande.

Vad ska han heta, fortsätter ni på rockstjärnetemat den här gången också?– Vet inte. Vi har inte bestämt men vi testar lite olika namn, vi får se vad det blir.

Pärson offentliggjorde sin graviditet i samband med modetidningen Elles gala i januari. Då poserade hon med sin mage framför fotograferna och bekräftade att hon var halvvägs in i graviditeten.

– Det blir till våren, senvåren. Det känns jättebra, vi är lyckliga och ser fram emot det. Barn är fantastiska så det ska bli jättekul, sa Pärson till SportExpressen då.

Filippa Rådin har från ett tidigare förhållande dottern Emmi, 8.

Pärson arbetar numera som tv-expert åt SVT och kommenterar sändningar från alpina tävlingar.
