Bombardier-anställd
åtalas för mutbrott
Johan Ronge

Åklagarmyndigheten skriver i ett pressmeddelande: "Misstanken är att den anställde tillsammans med andra kollegor inom Bombardier-koncernen mutat en offentligt anställd tjänsteman för att i gengäld vinna en upphandling om ett nytt signalsystem med ett kontraktsvärde om ca 340 miljoner USA-dollar. Den anställde begärs också utvisad från Sverige", står det i pressmeddelandet.

Dina pengar har tidigare berättat om misstankarna, som gäller en muta som ska ha betalats ut i samband med företagets etablering i Azerbajdzjan.

Cirka 700 miljoner kronor ska ha "försvunnit" under affären – pengar som misstänks ha gått till mutor.

Mannen, som förnekar brott, har en hög chefsposition på Bombardier Transportation i Västerås. Bombardier Transportation är ett dotterbolag till den kanadensiska jätten Bombardier.

SVT och nyhetsbyrån TT har granskat företagets järnvägsaffärer i Azerbajdzjan.

2013 vann företaget ett kontrakt med landet på runt tre miljarder kronor. Enligt kammaråklagare Tomas Forsberg, vid riksenheten mot korruption, har Bombardier sålt vidare en del av de beställda produkterna till ett brevlådebolag i London.

Därefter har Bombardier köpt tillbaka produkterna till 700 miljoner kronor högre pris.

Kammaråklagaren Thomas Forsberg misstänker att de 700 miljonerna har använts som mutor.

– Företaget har fuskat vid upphandlingen och snedvridet konkurrensen, berättade kammaråklagare Thomas Forsberg för Dina Pengar i mars.

När Dina Pengar under fredagsmorgonen kontaktar Stockholms tingsrätt visar det sig att Bombariers juridiska ombud under morgonen har hört av sig till rätten och begärt att stämningsansökan ska sekretessbeläggas.

Önskemålet är beviljat och stämningsansökan är sekretessmarkerad – under förmiddagen ska det ske en prövning av sekretessmarkeringen.

Därefter kommer det ske en prövning av förundersökningsmaterialet.

Dina Pengar har begärt ut handlingarna i målet.

Bombardier är ett kanadensiskt företag som tillverkar flygplan och tåg med huvudkontor i Montréal. Drygt 65 000 personer är anställda i koncernens två delar: Aerospace och Transportation. På flygplansdelen är man tredje störst i världen.

Företaget har bland annat tillverkat tåg för tunnelbanan i Stockholm, Öresundstågen och SJ:s Regina Alfa-serie.

Den svenska delen av Bombardier, med huvudkontor i Västerås, har 2 200 anställda.
