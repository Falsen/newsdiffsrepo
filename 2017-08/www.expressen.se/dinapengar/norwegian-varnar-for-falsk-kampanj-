Måndag 21 augusti 2017
Norwegian varnar för falsk kampanj
Alexandra Andersson

En falsk kampanj sprids just nu på Facebook, något som Metro var först med att rapportera om.

Länken uppger att man kan vinna gratis flygbiljetter med Norwegian – det enda man behöver göra är att svara på några frågor om flygbolaget, samt gilla och dela inlägget.

Men detta har nu visat sig vara falskt.

Under måndagen gick Norwegian ut med en varning på sin Facebooksida:

– Vi vill varna för att det sprids en falsk kampanj om att man kan vinna gratis flygbiljetter med Norwegian. Detta är inte något som kommer från Norwegian och vi hoppas att de flesta förstår att det är en falsk kampanj, skriver de.

Charlotte Holmbergh Jacobsson, som är informationschef på Norwegian, tror att syftet bakom den falska kampanjen är att komma åt information om människors mejladresser.

– Vi vet inte hur många som har drabbats. Det är tråkigt att man försöker lura passagerare, säger hon.

– SAS var med om en liknande sak förra veckan, det är sådant som sker emellanåt.

Charlotte Holmbergh Jacobsson uppmanar sina kunder att vara uppmärksamma och inte klicka på den falska länken.

– Ibland kan det vara svårt att avgöra ifall något inte stämmer. Men försök att fundera kring ifall ett erbjudande verkar vara rimligt eller inte, och titta på hur företaget formulerar sig, säger hon.
