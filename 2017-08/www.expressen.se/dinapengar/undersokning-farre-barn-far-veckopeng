Undersökning: Färre barn får veckopeng
Elin Kardell

Svenska föräldrar använder sig allt mindre av regelbunden och fast veckopeng till sina barn. Istället för att få en fast summa pengar att spendera är det mer flytande än vad det tidigare varit. Avsaknaden av en fast summa pengar är inte bra för barnen menar Ingela Gabrielsson.

– Jag menar att man missar tillfället att lite då och då prata om pengar med sina barn, och hur man bäst konsumerar, köper och sparar. Det är viktigt att man får en inblick även om det gäller små summor pengar.

Kontantsamhället blir mindre och mindre, och de digitala transaktionerna ökar. Det kan vara en anledning till att gränserna inte längre blir lika tydliga. De yngsta får fortfarande mestadels kontanter, men ju äldre barnen är desto vanligare är det med banköverföring. Åtta av tio barn i åldrarna 15-17 får sin fickpeng som en banköverföring. En liten men växande del får hela eller delar av sina fickpengar i form av surftid.

– Man kommer inte i gång och man har inte kontanter med sig. Man vet inte hur man ska göra. Man måste gå in i de digitala lösningarna tidigt, det är naturligt för barnen. Man kan swisha till barn i vilken ålder som helst och det spelar ingen roll om det är små belopp.

Samtidigt som föräldrarna inte riktigt vet hur de ska hantera den mer digitala överföringen av pengar, menar Gabrielsson att föräldrarna inte heller har tid och ork.

– De har inte tid. De tycker att man löser det efter hand men det blir otydligt. Det är som att själv leva med oregelbundna inkomster. Barnen har ingen chans att planera. Man får när man behöver i stället.

Att man som förälder kan föra över pengar lite då och då, kan också bero på att hushållen i Sverige får en allt bättre ekonomi.

– Generellt har många en god ekonomi. Man kanske inte behöver vända på varje slant. Nu känner man kanske att det inte riktigt är så noga som innan när man bara kunde ge en viss summa varje vecka.

Vad är dåligt med att föra över pengar lite då och då till barnen?

– De blir framför allt inte involverade och får inget eget förtroende. Man får göra sina misstag och köpa godis för allt och sen har man inga pengar. Det är ett ganska nyttigt misstag.

Hur mycket ska föräldrarna lägga sig i?

–  Man ska inte lägga sig i eller styra. De ska ju själva testa, men man kan komma med goda råd. Det är inte hela världen om de begår misstag.

Ingela Gabrielsson tycker inte bara att föräldrarna måste ta ett större ansvar i att ge barnen en uppfattning om pengar och dess värde. Hon hade också gärna sett att man pratade mer om det i skolan.

– Överlag behöver de mer kunskap om vardagsekonomi. Vad kostar saker? Vad kostar det att leva? Det hade gärna fått vara ett skolämne, men det är ju många skolämnen som ska få plats.
