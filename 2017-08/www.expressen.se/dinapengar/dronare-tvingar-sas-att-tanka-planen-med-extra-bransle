Drönare tvingar SAS att tanka planen med extra bränsle
Leif Brännström

SAS bekräftar att man tvingats tanka flygplanen med mer bränsle än normalt för att gardera sig om Arlanda flygplats plötsligt stänger på grund av drönarlarm inom den så kallade kontrollzonen runt flygplatsen. Minsta drönarlarm och flygplatsen stänger under minst 30 minuter, så är regeln enligt Transportstyrelsens direktiv.

Vid stängning dirigeras en del flygplan i luften om till alternativa flygplatser, andra flygplan läggs i väntelägre i avvaktan på att flygplatsen ska öppna på nytt.

Mitt i detta dirigerande drabbas vissa  plan av akut bränslebrist för de ligger i luften längre än vad som var planerat. Vid minst två tillfällen den senaste tiden har besättningar deklarerat ''emergency'' och tvingat ner planen på den stängda flygplatsen.

– SAS har börjat rekommendera att ha en ytterligare bränslereserv. Säkerhet kommer alltid i första hand inom SAS och i färdplaneringen inför flygningar tas alla parametrar i bränsleplaneringen. Färdplaneringsprocessen med planering av bränsleförbrukning har nu ytterligare skärpts med anledning av drönarsituationen, säger SAS Sveriges presschef Fredrik Henriksson.



LÄS MER: All flygtrafik stoppad på Arlanda – igen



Regeln är annars hos de flesta flygbolag att inte ha mer bränsle i tankarna än vad man behöver för den aktuella flygningen. Med lagom mängd bränsle spar bolagen pengar genom att planen är lättare och det därmed också går åt mindre flygbränsle. Med mer bränsle i tankarna blir planen tyngre, drar mer bränsle och kostnaden för flygbränslet stiger.  Och i den allt per pressade kostnadsjakten vill bolagen försöka hålla nere bränslekostnaden så mycket  som möjligt utan att för den skull äventyra flygsäkerheten.

Expressen har pratat med flera SAS-piloter som flyger på Arlanda. Oron bland piloterna är stor. Dels för att något plan ska kollidera med en drönare med katastrofala flöjder, dels den allmänna stress som uppstår när Arlanda plötsligt stoppar alla inkommande flyg vid drönarlarm inom kontrollzonen kring flygplatsen.

– Tidigare i augusti har flygplan vid två tillfällen deklarerat nöd för att tvinga sig ner på Arlanda eftersom man  inte haft bränsle för att gå till en alternativ flygplats. Man har då deklarerat nöd för att gå förbi stängningen av Arlanda och kunna landa, säger Tomas Gustafsson, ordförande i Pilotföreningens flygsäkerhetskommitté och kapten på SAS.

Det är helt lagligt att flyga mot Arlanda när det är bra väder utan att ha bränsle till en alternativ flygplats.



LÄS OCKSÅ: SAS-piloter varslar om strejk





Men nu kräver Svensk Pilotförening att det ageras innan en allvarlig olycka inträffar.

– Vi ser mycket allvarligt på det här. En kollision med en drönare kan få ödesdigra konsekvenser. Samtidigt efterlyser vi att man gör en samlad bedömning när man stänger flygplatsen. En drönare i en kontrollzon stänger per automatik flygplatsen  i 30 minuter enligt de direktiv som styr i dag. Vi ser det som orimliga konsekvenser  att flygplanen ska tvingas deklarera nöd eller gå till alternativa flygplatser. Det skapar en oerhörd stress på flygoperationerna Tomas Gustafsson,

Piloterna vill ha en ändring av reglerna så att flygplatsen inte alltid per automatik stängs vid drönarlarm inom Arlanda kontrollzon. Och det gäller då fram för allt om det kommer larm om drönare som inte hotar själva inflygningen utan befinner sig i utkanterna av kontrollzonen.

– Situationen är ohållbar. Vi kan inte ha upprepade flygplatsstängningar. Drönare i närheten av flygplan och helikoptrar ska vi ta på första allvar. Men det behövs en lite mer pragmatisk hållning, säger Tomas Gustafsson, ordförande i Pilotföreningens flygsäkerhetskommitté och kapten på SAS.
