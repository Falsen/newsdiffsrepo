Här kör miljardären i 97 km/h på en 60-väg
Johan Ronge

Det var den 11 maj i år som industrimannen Carl Bennet, 65, som bland annat är styrelseordförande och huvudägare i medicinteknikbolaget Getinge, tryckte för hårt på gaspedalen.

I ett mindre samhälle med flera korsningar, på väg 190 utanför Gråbo i kommunen Lerum i Västra Götaland, fångades Carl Bennet av en trafiksäkerhetskamera.

Han körde en nytillverkad BMW 530D XDRIVE med 250 hästkrafter.

På bilden syns 60-skylten tydligt. Carl Bennet körde i 97 kilometer i timmen.

En boende i området menar att fortkörningarna på sträckan minskat betydligt sedan 2006, då trafiksäkerhetskameran sattes upp.

– Det är inte jättevanligt med fortkörningar längre. De flesta saktar nog ner, säger den boende.

Det är inget som det pratas om i grannskapet, att bilar kör för fort på den här sträckan?

– Nej. Jag tänker inte så mycket på det, men det är klart det förekommer att folk kör för snabbt. Det gör det överallt.

I Sverige har det monterats cirka 1000 trafiksäkerhetskameror på cirka 300 mil väg, enligt polisen. Enligt mätningar minskar antalet dödsolyckor, och olyckor med skadade, med cirka 20-30 procent på de vägar där trafiksäkerhetskameror är monterade. Det innebär att cirka 15 till 20 människoliv sparas per år.

Carl Bennet har erkänt och fick i juli körkortet indraget i två månader framåt. Han fick även ett betalningsföreläggande på 4 000 kronor. Det största bolaget i Carl Bennet-sfären, Getinge, omsatte under 2016 cirka 30 miljarder kronor.

2015 uppskattade affärstidningen Forbes Carl Bennets förmögenhet till 2,8 miljarder dollar, motsvarande cirka 22,6 miljarder kronor i dagens penningvärde.

Carl Bennet är engagerad i kampen mot ungdomsarbetslöshet. Tidningen DN berättade i augusti att industrimannen, efter att under åratal ha uppvaktat politiker och fackförbund, lyckats få igenom ett pilotprojekt med lärlingsutbildningar som omfattar 200 elever på 16 skolor. Projektet startar i höst.

Han har kallats "den röda friherren" för sitt politiska engagemang, men säger sig aldrig ha röstat på Socialdemokraterna.

– Jag har alltid stått i mitten inom svensk politik. Min grundfilosofi är att vi ska ha en klok fördelningspolitik samtidigt som jag är en stark anhängare av marknadsekonomin, sa han till DN.

Dina Pengar har sökt Carl Bennet och erbjudit honom att kommentera fortkörningen. Han har, genom ombud, låtit meddela att han inte har några kommentarer.
