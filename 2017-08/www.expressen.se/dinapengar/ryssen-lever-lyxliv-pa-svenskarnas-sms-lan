Ryssen lever lyxliv på svenskarnas sms-lån
Michael Syrén

Expressen har tidigare avslöjat att den ryska oligarkfamiljen Oleg Boyko dominerar den svenska sms-lånemarknaden och tjänar mångmiljonbelopp.

Via varumärkena Onea och Vivus har det svenska moderbolaget 4finance på tre år gjort sammanlagda vinster, efter finansnetto, på 295 miljoner kronor.

Vivus har högst ränta. För vissa lån uppgår den effektiva räntan till 650 procent. Hos Onea är den effektiva räntan på ett lån på 10 000 kronor och 24 månader 150 procent.

LÄS MER: Lendo gör rekordvinster på skuldtyngda kunder

För 2016 gjorde bolaget sitt bästa år någonsin. Omsättningen sjönk jämfört med 2015 från 244 miljoner kronor till 238 miljoner – men vinsten ökade från 92 till drygt 119 miljoner kronor.

Vinsterna från svenska 4finance AB förs oftast, via aktieutdelningar, till det lettiska ägarbolaget 4finance AS.

4finance i Luxemburg, som äger det lettiska bolaget, bedriver låneverksamhet i ett flertal europeiska länder och gjorde 2016 en vinst före skatt på 769 miljoner kronor.

Moderbolaget i koncernen är Tirona ltd på Malta som fram till i februari 2015 ägdes till 100 procent av Oleg Boyko.

I mars 2015 sålde han halva bolaget, men äger i dag fortfarande 49 procent via en ”trust”. En förvaltare ansvarar för aktierna och Oleg Boykos mamma, Vera Boyko, är förmånstagare.

LÄS MER: Så stora är svenskarnas bolån

Familjen Boyko äger också kasino och onlinespel och Oleg Boyko är styrelseordförande i Finstar Financial Group med huvudkontor i Moskva. Enligt tidningen Forbes är han god för tio miljarder kronor.

För vinsterna lever Oleg Boyko lyxliv och äger bland annat en yacht värd 170 miljoner kronor.

Båten, som byggdes av ett varv i Italien, har stora salonger, lyxiga sovrum och ett stort kök med utrustning från tyska Miele. Två caterpillarmotorer på 1 925 hk var och en gasturbinmotor på 4400 hk får yachten att susa fram i 36 knop.

För Oleg Boykos kunder är den ekonomiska situationen tuffare.

Under 2015 gjorde 4finance 9 291 ansökningar om betalningsförelägganden till Kronofogden då deras kunder inte kunde betala tillbaka de dyra lånen.

4finance svenska vd, Daniel Stenberg, som äger tre procent av aktierna i det svenska bolaget har också blivit miljonär på de aktieutdelningar som har gjorts under åren.

Stenberg vill inte svara på frågor på telefon eller träffas utan vill endast ha frågor på mejl.

LÄS MER: Så har bopriserna utvecklats i din kommun

Tidigare har han svarat så här på 4fianance verksamhet och höga räntor:

"Våra konsumentkreditprodukter är populära och ger våra kunder ett bekvämt alternativ till de traditionella bankerna. Detta är något som många kunder uppskattar då vi hjälper dem att hantera sin vardagsekonomi."

För några år sedan blev 4finance uteslutna från branschorganisationen Svenska Konsumentkreditföretagen, SKEF. Detta då de uppmanat kunder med betalningssvårigheter att betala så kallade förlängningsavgifter i stället för att erbjuda återbetalnings-planer. Sedan hotade bolaget enligt SKEFs hemsida med kronofogden om kunderna inte betalade avgifterna.
