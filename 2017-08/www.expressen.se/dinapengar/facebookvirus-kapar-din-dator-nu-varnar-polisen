Facebookvirus kapar din dator – nu varnar polisen
Johan Ronge

Meddelanden kommer från dina vänner i Facebook Messenger, de innehåller ofta en smileygubbe och ett kortare meddelande som "video", och det hänvisas till en länk.

Om man trycker på länken och öppnar videofilen så löper man hög risk att smittas av skadlig kod. Koden kommer sedan att söka sig vidare.

– Det låter som ett maskvirus. Det är en typ av virus som söker sig vidare av sig självt, säger Jan Olsson.

Smittspridningen med de skadliga videolänkarna har varit i gång på Messenger under en längre tid men tycks nu ha intensifierats.

Vad är syftet bakom viruset?

– Vanligtvis kan det röra sig om "ransomware". Att viruset låser filer på din dator som du sedan måste betala för att få upplåsta, säger Jan Olsson.

Expressen rapporterade tidigare i augusti om Messengervirus med videolänk. Trycker du på länken så tas du till en sida, liknande Youtube, där du uppmanas installera ett webbläsartillägg för att kunna se videon.

Om du installerar tillägget så kapas ditt Facebook-konto och hackaren bakom får rätt att ”Läsa och ändra all din data på de webbplatser du besöker”.

– Det stjäl information från din Facebook-profil och installerar ett tilläggsprogram på webbläsaren Chrome som kan användas för identitetsstöld, berättade Jørund Heimholt, it-konsult, för Nettavisen, som var först med att rapportera om Facebookviruset.

Heimholt rekommederade användare som drabbats att ändra sitt lösenord i webläsaren Google Chrome och kontrollera om Facebookkontot har kopplats till några utländska enheter – dessa bör tas bort, menar han.

Det gör du genom att gå in på "mer verktyg" och "sedan tillägg" i Chrome. Kolla sedan om det finns okända tillägg med skadliga namn och kasta sedan dessa i datorns papperskorg.

Sedan är det läge att ändra lösenordet till Facebook-kontot.

Jan Olsson berättar att maskvirus ofta kan få snabb spridning på kort tid och att målen kan vara viktiga samhällsinstitutioner.

– Det kan exempelvis rikta in sig mot sjukhus, säger Jan Olsson.
