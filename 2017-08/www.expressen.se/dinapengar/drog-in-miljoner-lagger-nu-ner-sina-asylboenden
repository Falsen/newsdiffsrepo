Drog in miljoner – lägger nu ner sina asylboenden
Michael Syrén

Expressen kunde för ett år sedan avslöja hur företagaren Leif-Ivan Karlsson, 57, levde lyxliv i sin 700 kvadratmeters villa där han bland annat hade båt värd tio miljoner och ett garage fyllt med dyra bilar.

Samtidigt drev han flyktingboenden där människor tvingades sova sju personer i ett rum på 20–25 kvadratmeter och köa till toaletterna.

Flyktingverksamheten blev den mest lönsamma delen i Leif-Ivan Karlssons affärsimperium och på två år fakturerade han Migrationsverket drygt 100 miljoner kronor.

För 2016 gjorde Leif-Ivan Karlssons flyktingbolag Kulthammar AB en vinst, efter finansnetto, på nästan åtta miljoner kronor och totalt på tre år har han gjort vinster på drygt 23 miljoner kronor på flyktingar.

Då sa han till Expressen:

– Det finns inget att kritisera mig på, absolut inte. Men visst är det väl någon som ibland piper till, men det är än en gång jantes fel.



LÄS MER: Här är Sveriges 15 mäktigaste familjer



I dag berättar Leif-Ivan Karlsson att han lagt ner flyktingverksamheten, sålt två bolag och gjort en vinst på 124 miljoner kronor.

– Flyktingföretaget har jag lagt ner. Det blev så knasigt, men någon måste ju jobba flyktingar, säger han till Dina Pengar.

Ångrar du dig att du startade upp flyktingboenden?

– Ne. Det blev en massa rykten och snack, men jag tyckte att jag gjorde en bra insats. Vi har tagit väldigt väl hand om människorna.

Nu satsar Leif-Ivan Karlsson på två nya affärsområden: återvinningsbranschen och bemanningsbranschen.

– Det är bättre och mer lönsamt. Staten startar ju egna flyktinganläggningar och pressar priserna, säger han.

Men du gjorde ändå åtta miljoner i vinst för 2016 i ditt flyktingbolag?

– Jo, absolut. Man ska inte göra något om man inte tjänar pengar, så är det ju. Det är fult att tjäna pengar i Sverige, men jag tycker inte det är fult.

Hur mycket är du god för i dag?

– Man får aldrig prata om pengar. Man måste ju tänka igenom och räkna, det handlar ju mycket om övervärden.

Men det rör sig om några hundra miljoner kronor?

– Ja, det är ju avsevärda belopp, det är det ju.



LÄS MER: Rekordresultatet – här är Max Martins jättevinst



Han berättar också att han sålt en av sina bruksbilar, en Aston Martin.

– Den tyckte jag inte om. För mig som var överviktig var den inta bra. Jag kände redan när jag köpt och körde hem bilen att den var fel för mig. Jag fick ont i benen, den är ju så trång i skålningen och jag tänkte ”shit,  varför provkörde jag den inte först?”...Annars är det ju en av världens vackraste bilar, men den passar inte mig. I framtiden får det bli Cadillac.

Snart ska han och familjen flytta till sitt andra hem i Florida. Här tillbringar de tiden under vinterhalvåret.

– Här åker jag Bentley, det är mer än gubbil säger folk, men jag är ju en gubbe.

Vad kostade den?

– Runt två miljoner kronor. Den är komfortabel med en V12:a och fyrhjulsdrift.

Det låter inte miljövänligt?

– Nä, hahaha.

Leif Ivan Karlsson ska också tänka mer på sin hälsa – och vikt.

– Jag väger för mycket. Nu väger jag 135 kg och måste ner i vikt. Målet är 100 kg säger han.
