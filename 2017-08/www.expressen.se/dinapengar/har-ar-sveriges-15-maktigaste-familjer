Här är Sveriges 15 mäktigaste familjer
Johan Ronge

Med inspiration från Vänsterledaren C-H Hermanssons bok "Monopol och storfinans – de 15 familjerna", som skrevs för över 50 år sedan, har författaren Anders Ström skrivit en ny bok på samma tema.

– Det var på många sätt en banbrytande analys, även om det politiska anslaget både kan förskräcka och inspirera, säger Anders Ström till Dagens Industri om Hermanssons bok, som syftade till att blottlägga maktkoncentrationen inom svenskt näringsliv.

Anders Ströms bok heter "Sveriges mäktigaste familjer – företagen, människorna, pengarna".

Den uppdaterade förteckningen har Anders Ström fått fram genom att utgå från en lista på svenska miljardärer 2016 i tidningen Veckans Affärer, berättar han för Dagens Industri. Han har sedan plussat ihop familjemedlemmarnas samlade förmögenheter.

Anders Ström har även genomfört intervjuer med medlemmar ur flera av de mäktiga familjerna.

Han tycker att Stenbeckssfärens ledare, Cristina Stenbeck, sticker ut bland dem han träffat.

– Hon axlade sin roll när hon var drygt 20 år, då hennes pappa Jan Stenbeck hastigt dog, på ett mästerligt sätt. Trots att det var skakigt lyckades hon skapa stabilitet tillsammans med de personer som fanns på plats i sfären. Dessutom utvecklade hon Kinnevik på sitt eget sätt – hon lät inte saker och ting förbli som de var. Det kan komma att visa sig att hennes inriktning mot online är riskabel, men hon är definitivt den andra pionjären i den familjen, säger Anders Ström till Dagens Industri.
