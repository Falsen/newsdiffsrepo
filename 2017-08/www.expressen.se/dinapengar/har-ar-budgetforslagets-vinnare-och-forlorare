Här är budgetförslagets vinnare och förlorare
Kai-Anders Nilsson

Finansministern målade upp en ljus men också försiktig framtidsbild i Harpsund.

regeringen räknar med att arbetslösheten sjunker mer än Konjunkturinstitutets bedömningar (till 5,9 procent i stället för 6,4 procent). Överskottet i offentliga finanserna ökar och stora satsning på vård, skola och omsorg aviseras.

Dessutom får pensionärerna sänkt skatt redan från årsskiftet.



LÄS MER: Magdalena Andersson besked till pensionärerna



Privatekonomiskt – vilka ser du som vinnare respektive förlorare om budgeten går igenom?

– Regeringen har ett reformutrymme på mycket höga 40 miljarder kronor. Vi vet inte hur dessa pengar ska spenderas, Andersson meddelade att det kommer att presenteras flera stora reformer framöver. Men min slutsats är att alla som stått utanför arbetsmarknaden och nu får möjlighet att få ett jobb är den ekonomiska politikens vinnare, säger Robert Bergqvist, chefsekonom på SEB.

– Förslagen har ännu inte lagts men vi förväntar oss att resurssvaga hushållen blir vinnare.  Vi förutser att barnbidraget kommer att höjas och man har redan annonserat att pensionärsskatten kommer att sänkas. Det är för tidigt att uttala sig om förlorare innan budgeten är presenterad, säger Cathrine Danin, ekonom på Swedbank.

Vilka besked anser du var viktigast – och vad saknar du i budgetbeskedet?

– Jag vill se en budgetinriktning som är medveten om att svensk ekonomi redan går för högtryck; att nu spendera för mycket pengar riskerar att ge överhettning och det som kallas för procyklisk finanspolitik. Om det är något område som bör ha hög prioritet så är det satsningar på personer som av olika skäl står långt ifrån arbetsmarknaden. Dessa måste av både ekonomiska och sociala skäl snabbt komma in på arbetsmarknaden, säger Robert Bergqvist, chefsekonom på SEB.

– Ytterligare satsningar på arbetsmarknaden anser jag som viktiga. I dag är arbetsmarknaden kraftigt tudelad med en hög arbetslöshet bland utrikes födda och en låg arbetslöshet bland inrikes födda. Reformer som underlättar integration är nödvändiga. Det som saknas är ytterligare satsningar på infrastruktur som förenklar kommunikation mellan jobb och boende. I dag är det problem med matchning samtidigt som exempelvis bristen på arbetskraft inom näringslivet är den högsta sedan 2 000. Även satsningar på utbildning kommer att vara viktiga för att säkerställa att personer har rätt kompetens för att komma in på arbetsmarknaden, säger Cathrine Danin, ekonom på Swedbank.
