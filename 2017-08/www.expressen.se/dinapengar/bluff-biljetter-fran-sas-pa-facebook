Lördag 19 augusti 2017
Bluff-biljetter från SAS sprids nu på Facebook
Johan Ronge

"SAS flygbolag ge två fribiljetter till någon! För de 71 årsjubileum!", står det ordagrant i Facebookinlägget som har fått stor spridning.

Genom att trycka på en länk som går till en adress, "sas-sweden.com", ska man kunna få två biljetter per användare.

– Det här är något som cirkulerade ganska mycket under onsdagen. Vi har gått ut och skrivit om det här på våra kanaler och vår säkerhetsavdelning tittar på det här, säger Fredrik Henriksson, presschef för SAS.

Upplägget är typiskt för så kallad phishing, som går ut på erbjuda offret ett "bete" för att styra dem vidare till en adress där man fiskar av offret uppgifter om exempelvis bankkonton eller Bank-ID.

Just nu har flygbolaget en annan kampanj: "1 000 000 billiga resor" på sin hemsida.

Är det här något som skulle kunna hända, att ni ger bort "fribiljetter" på Facebook?

– Vi ger inte bort några fribiljetter för att man delar ett inlägg, även om vi kan ha andra typer av tävlingar. Vi firade 70 år förra året och det är något som de som ligger bakom har försökt utnyttja.

Hur många kunder är det som hört av sig till er om den här bluffen?

– Det är ändå ganska många kunder som har skrivit på kundtjänst och ställt frågor om det här, och velat upplysa oss om att den här kampanjen pågår.

Har ni gjort en polisanmälan?

– Det är vår säkerhetsavdelning som tar det här vidare och sköter sådant. Men det är klart, när man använder vårt varumärke och går ut till våra kunder, det ser vi allvarligt på, säger Fredrik Henriksson.
