Isabelle, 41, kritisk mot
H&amp;M: "Förminskande"
Alexandra Andersson

I lördags besökte Isabelle McAllister, 41, och hennes elvaåriga dotter Della barnavdelningen på H&M i Stockholm.

Efter en stund ställde dottern frågan:

– Mamma... varför är det NASA och coola grejer på killarnas tröjor, men bara söta djur på tjejernas?

Isabelle tog då en närmare titt på utbudet, och berättar att hon bara blev mer och mer upprörd:

– På pojktröjorna stod det fakta om dinosaurier, och uppmaningar om att man skulle resa, vara kreativ, och upptäcka världen. På flicktröjorna var det däremot mest fluff och gulliga djur. De var förminskande, ursäktande och handlade till viss del om utseende, säger hon.

Så här ser tröjorna ut som är riktade mot pojkar:

Så här ser tröjorna ut som är riktade mot flickor:

Enligt Isabelle behöver H&M tänka över vilka signaler de egentligen vill skicka till sina kunder.

– Jag tror att detta bidrar till att cementera könsrollerna i ung ålder. Vad de gör och producerar påverkar många människor. De sätter till viss del modet, de bestämmer vad otroligt många barn i Sverige har på sig, säger hon och fortsätter:

– Jag är helt övertygad om att barn tar efter det vi säger och gör, att de plockar upp nyanser och idéer som presenteras för dem, om hur man ska bete sig, vara och känna. Och om man är ett stort företag med mycket makt – varför inte använda det i ett bättre syfte?

Isabelle har delat med sig av sina tankar i sin blogg och i ett inlägg på Facebook, och får medhåll i kommentarerna:

– Tack Isabelle! Och färgskalan på killarnas är så boring. Kan inte deras kläder också få skimra och gnistra?, skriver en.

– Håller med! Välkomna att stiga ner i ett modernt 2017 nu H&M, och många fler, skriver en annan.

Kritiken mot den nya barnkollektionen har även riktats från andra ställen i världen. Katie Hinde, från Phoenix i USA, delade i juni med sig av följande tweet:

"Tog jag just ett gäng av NASA-tröjor från pojkavdelningen och hängde dem på flickavdelningen? Ja. Ja, det gjorde jag."

Petra Buchinger, presskontakt H&M Sverige, säger att de vill erbjuda sina kunder ett brett sortiment och stor valfrihet.

– Även om vi aldrig kommer kunna erbjuda kläder som alla kunder känner sig nöjda med, är det viktigt för oss att erbjuda våra kunder ett varierat sortiment, säger hon.

Petra Buchinger säger att klädföretaget skapar kollektioner genom att följa omvärldstrender och tendenser – samt tittar på försäljningsstatistik som talar om för oss vad våra kunder gillar.

– Frågan rörande sortimentet riktat till flickor och pojkar är viktig för oss och vi lyssnar på feedbacken vi får, säger hon.
