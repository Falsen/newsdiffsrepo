Måndag 21 augusti 2017
Tomas från Uppsala är Trumps nya rådgivare
Linette Israelsson

"President Donald J Trump tillkännager utnämningen av Tomas J Philipson som medlem i rådet för ekonomiska rådgivare."

Så står det i ett pressmeddelande från Vita huset.

Bakom namnet döljer sig en svensk ekonom. Sedan 30 år tillbaka bosatt i USA men född och uppvuxen i Sverige, som Svenska Dagbladet var först med att skriva om.

Tomas J Philipson är i dag professor vid Chicago universitet. Han tog en examen i matematik vid Uppsala universitet och flyttade sedan till USA för att läsa ekonomi vid Pennsylvania universitet.

På andra sidan Atlanten har han byggt upp en framgångsrik karriär som ekonom. Meritlistan är lång. Philipson har bland annat varit verksam vid det högt ansedda universitetet Yale och i Världsbanken, gjort sig ett namn inom sjukvårdsekonomi och fått flera utmärkelser för sitt arbete.

Nu tar han nästa steg i karriären:

Han väljs in som medlem i Donald Trumps ekonomiska råd, Council of economic advisers.



LÄS MER: Uppgifter: Donald Trump vill ersätta Fed-chefen



Det inflytelserika rådet har funnits sedan 1946. Rådgivarna har i uppgift att ge presidentkansliet objektiv information i ekonomiska frågor, både nationella och internationella.

Svenska Dagbladet har pratat med en gammal gymnasiekompis till Tomas J Philipson: Kinakännaren Frédéric Cho. Han beskriver en energisk och volleybollintresserad yngling.

– Redan då hade man intrycket att han hade ambitionen att flytta till USA, säger Frédéric Cho till SvD.

Tomas J Philipson blir medlem i Donald Trumps ekonomiska råd samtidigt som en rad tunga vd-namn lämnar i kritikvågen efter Trumps hantering av händelserna i Charlottesville. Totalt har nu tre personer lämnat presidentens råd för företagsledare, Business council: Intels vd Brian Krzanich, läkemedelsbolaget Mercks vd Kenneth Frazier och klädbolaget Under Armours vd Kevin Plank.



LÄS MER: Kritiken växer – tredje vd:n att hoppa av



Att vara rådgivare inom politiken är ingen främmande uppgift för Philipson.

Under president George W Bush var han ekonomisk rådgivare åt myndigheter som har med livsmedel, läkemedel och sjukvård att göra. Och under senator John McCains presidentvalskampanj var han rådgivare i hälsofrågor.

Den gamla Uppsalabon har, förutom sitt arbete på Chicago universitet, även uppdrag som chef för hälsoekonomiprogrammet vid The Becker Friedman institute.
