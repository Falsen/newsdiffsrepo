Pilotstrejk hotar lamslå SAS
Patrik Micu

Stockholmsbörsen reagerade med skrämselhicka när det på måndagsmorgonen blev känt att SAS-piloterna i Norge och Danmark hotar med strejk. Aktien backade på direkten och hade sent på eftermiddagen gått ned med drygt två procent.

Ett första konfliktvarsel skickades i fredags till SAS. Enligt tidningen Börsen kan en eventuell konflikt tidigast träda i kraft vid midnatt den 11 september.

– Vi har ambitionen och förhoppningen att nå i mål med förhandlingarna innan den 11 september, säger Fredrik Henriksson, informationschef på SAS.

Vad handlar förhandlingarna om?

– Det kommenterar vi inte under pågående förhandling.

Vad är arbetsgivarens inställning till strejkvarslet?

– Det är lång tid kvar och vi hoppas att vi ska hitta en lösning. Men en strejk skulle naturligtvis drabba våra kunder i första hand. En strejk inom flyget påverkar naturligtvis kunderna och en del flygningar kommer att beröras.

Den svenska pilotföreningen har inte lagt något strejkvarsel – men SAS piloter trafikerar alla sträckor, oavsett vilken plats i Skandinavien de är baserade.

– Våra piloter är baserade i både Stockholm, Oslo och Köpenhamn. Men sedan flyger de naturligtvis på alla sträckor, säger Fredrik Henriksson.

Gunnar Mandahl, vice ordförande i Svensk Pilotförening och pilot på SAS om läget i Sverige:

– Det föreligger inga varsel om konfliktåtgärder från vare sig arbetsgivare eller arbetstagarhåll.

Vd Rickard Gustafson vill att personalen ska arbeta mer flexibelt, t ex jobba mer på somrarna då det flygs mer.

– Vd:n kan alltid ha synpunkter på hur vi arbetar. Men som det är nu är SAS ett av de bolag där personalen förhandlat bort en stor del av sommarsemestern. Nu är man nere på tre veckor och det är på inget sätt aktuellt att minska det.



LÄS OCKSÅ: SAS-chefen Rickard Gustafsons lönelyft



Enligt branschtidningen Check-In är bakgrunden till den uppblossande konflikten missnöje i pilotfacken med förhandlingarna om nya arbetsvillkor.

Förhandlingarna om schemaförändringar som arbetsgivaren vill införa kommer ingenstans, menar pilotfacket. Situationen är låst.

Det handlar bland annat om att SAS kräver större flexibilitet i piloternas schemaläggning så att man kan säsongsanpassa personalstyrkan. Det gäller främst under sommaren.



LÄS OCKSÅ: Fler flyger med SAS



"Detta betyder att SAS vill att piloterna på kortare- och medeldistansrutter i större utsträckning accepterar flex och deltid", skriver Check-In", som citerar medlemsinformation från pilotfacket.

De tre skandinaviska pilotföreningar som gått ut med ett strejkvarsel är Danska Pilotföreningen (DPF), Norska SAS-flygares förening (NSF) och SAS Norge Pilotförening (SNF).

– Vi känner att vi kommer ingenstans i förhandlingarna, och ser därför konfliktvarningen som ett nödvändigt steg, säger René Arpe i den danska pilotföreningen till Check-In.

I juni 2016 drabbades tiotusentals SAS-resenärer när piloter i Svensk pilotförening gick ut i en strejk som handlade om lönekrav. SAS-piloterna krävde en generell ökning på 3,5 procent, vilket var betydligt högre än det så kallade märket.

Efter fem dygns strejkande var dock parterna överens och flygplanen kunde lyfta igen. Piloternas avtal gav 2,2 procent.
