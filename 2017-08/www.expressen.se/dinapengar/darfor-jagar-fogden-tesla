Kronofogden jagar elbiljsjätten Tesla
Johan Ronge

Di avslöjar i dagens tidning att Elon Musks elbilsjätte Tesla har haft Kronofogden flåsandes i nacken sedan tre år tillbaka.

De senaste åren har Tesla Motors Sweden haft 110 ärenden som staten lämnat över till Kronofogden för indrivning.

Så sent som i fredags fanns en skatteskuld på 238 165 kronor för indrivning, berättar Di.

När tidningen började granska elbilstillverkarens skulder i förra veckan så meddelade bolaget att den senaste i raden var betald – vilket även har skett vid de 109 tidigare tillfällena då skulderna först hamnat hos Kronofogden.

Tesla Motors Sweden har även haft 104 ansökningar om betalningsföreläggande riktade mot sig – rapporterar Di. Även i de fall dessa har hamnat hos Kronofogden har Tesla betalat.

Bland fordringsägarna finns stora så väl som små företag som Telia Sonera, Manpower, Väla Centrum och PT Umbrella AB.

Samtidigt har många av skulderna handlat om låga belopp, som några hundratals eller tusentals kronor, enligt Di.

Företagets PR-chef i Sverige, Maria Lantz, har lämnat följande kommentar till tidningen:

– Vi bytte system som hanterar leverantörer och utbetalningar för en tid sedan, vilket har effektiviserat våra processer och rutiner. Alla leverantörer finns nu i vårt nya system och de flesta har också återkopplat att deras system är kompatibelt med vårt när det gäller referenskoder och att betalningarna fungerar.
