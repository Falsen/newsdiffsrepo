Lagerarbetaren Sebastian
vann 9,4 miljoner på poker
Saga Skovdahl

På lördagen uppmärksammade Expressen Sebastian Sörensson, 27, som gjorde riktigt bra ifrån sig i Europas största livepokertävling Pokerstars Championchips i Barcelona. Tävlingen, som inleddes 20 augusti, hade hela 1 682 deltagare vid starten.

Under den sena söndagskvällen stod det klart att 27-åringen från Lund vann hela klabbet.

Sajten Pokerstars beskriver Sebastian Sörensson som en riktig underdog – den stora livetävlingen i Barcelona är den andra tävlingen av sitt slag som Sörensson är med i.

– Jag kan fortfarande inte tro det. När jag var inne på tredje dagen tänkte jag: Vad är det som händer? säger han till sajten.

Sebastian Sörenssons spelintresse tog fart redan i 18-årsåldern när han började med onlinepoker. För några år sedan övergick han till sportbetting och jobbade upp en spelkassa på 9 000 kronor på MMA-fightingbets, rapporterade sajten Entrobet häromdagen.

När Republikanerna i USA skulle utse en presidentkandidat tog Sebastian chansen och satsade hela kassan på att de skulle välja Donald Trump. Med oddset 3.5 kammade han hem 32 000 kronor.

De pengarna återinvesterades sedan i presidentvalet förra hösten.

Att Donald Trump skulle väljas till USA:s president var det få som trodde – och den osannolika vinsten uppgraderade Sebastians spelkassa till över 100 000 kronor.

Med vinstsumman, drygt 9,4 miljoner kronor, kanske Sebastian Sörensson kan sluta jobba på det lager i Lund som är hans arbetsplats.

Samtidigt säger han till Pokerstars att han trivs på sitt jobb.

– Så jag vill hälsa till alla mina kolleger, säger han.
