Söndag 20 augusti 2017
Så lyckades Catarina gå i pension vid 62 år
Linette Israelsson

Catarina Persson hade funderat på det ett tag. 2013 bestämde hon sig, och i september samma år gick hon i pension från sitt jobb som lärare på Stockholms universitet.

Hon var då 62 år.

– Jag ville njuta av livet. Jag har alltid tyckt väldigt mycket om mitt yrke men kände att jag ville göra nya saker, säger hon.

Catarina Persson fortsatte att "tjuvjobba" då och då i något år till – men vid 63 satte hon stopp.



LÄS MER: Tricket som ger dig mer i pension



Hon har aldrig ångrat sitt pensionsval.

– Jag har det helt underbart och tänker inte en sekund på mitt jobb, säger Catarina Persson i dag.





Allt fler väljer att inte gå i pension vid 65. En del jobbar vidare, för andra lockar en tidigare pensionstillvaro – eller i alla fall mindre jobb.

Catarina Persson började trappa av redan vid 56, då hon gick ner till 80 procents tjänstgöring. Innan hon tog språnget till pension kollade hon noga sina prognoser på sajten minpension.se.



LÄS MER: 18 smarta trick som ger dig högre pension



Hon började inte heller ta ut sin pension förrän i år, utan kunde leva på sparpengar och sin make i tre år.

– Man måste tänka igenom sitt beslut. Man kan inte vara helt dum och bara kasta sig ut, man måste veta att man klarar ekonomin, säger Catarina Persson.

Trots något sämre ekonomi i dag klarar hon sig bra. Hon tycker att fixeringen vid lön är alldeles för stor.

– Folk tror att man behöver ha lika hög inkomst som pensionär som när man jobbar men det behöver man inte. Det är bra med en buffert för oförutsedda utgifter men annars går det inte åt lika mycket pengar, säger Catarina Persson.

Hon berättar att hon till exempel inte köper lika mycket kläder som förut, uteluncherna är försvinnande få och hon tillbringar mycket tid hemma och ute i naturen.

– Man värdesätter andra saker.

Dessutom finns mängder av pensionärsrabatter att utnyttja.



LÄS MER: Pensionärer ligger efter – trots skattesänkningar



Catarina Persson berättar att hennes dagar är fullspäckade. Hon har också mycket tid att bara ta det lugnt, tid att ligga kvar i sängen och läsa tidningen länge på morgonen.

– Folk undrar hur man klarar sig ekonomiskt. Men det går. Alla har ju sin ekonomi men jag tror att folk är för fixerade vid lönen, man behöver inte nå upp till den nivån.

Det finns inga exakta siffror på hur många som går i pension i förtid. Men Kristina Kamp, pensionsekonom på minpension.se, säger att det blir allt vanligare att svenskar tar ut sin pension vid olika tidpunkter.





Tidigare var "gå i pension" starkt förknippat med åldern 65. Inte längre.

– Fler väljer att gå i pension vid andra åldrar. Det är bra att det är flexibelt, säger Kristina Kamp.



LÄS MER: 15 råd för dig som vill gå i pension i förtid



Många trappar också ner på arbetstid och börjar ta ut en del av pensionen samtidigt som de jobbar vidare.

– Möjligheten till flexpension gör det enklare. Jag tror det är det man mest längtar efter, att trappa av långsamt, säger Kristina Kamp.
