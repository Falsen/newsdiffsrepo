Nytt miljarduppdrag
för Skanska i USA
Elin Kardell

Skanskas miljardorder inkluderas i orderingången för det tredje kvartalet 2017.

Ordern innebär att Skanska ska bygga ett 20 våningar högt kontorshus på cirka 42.500 kvadratmeter, samt en biograf på runt 10.000 kvadratmeter.

Byggnationen pågår och projektet väntas vara klart i oktober 2018.

Den svenska byggjätten har länge haft en omfattande verksamhet i USA, och när många andra tycker att det stormar oroligt efter Donald Trumps tillträde som president hoppas de på allt större och fler uppdrag.

Ett av Donald Trumps vallöften har varit att förvandla det han kallar ”USA:s sönderfallande infrastruktur” till ”en gyllene möjlighet”.

Budgeteringen för infrastrukturen ska ligga på omkring 100 miljarder dollar den kommande mandatperioden.

Pengar som Skanska gärna vill ta del av.

– Den nya presidenten har varit tydlig med att infrastrukturen är starkt eftersatt i USA och ämnar att genomföra ordentliga investeringar där. Det gynnar alla byggföretag, inklusive oss, sa företagets vd Johan Karlström till SvD tidigare i år.

Karlström sa då även att företaget har en liten fördel då många av Donald Trumps väntade satsningar troligtvis kommer att finansieras genom att man delvis använder privata medel för satsningarna. En modell som Skanska riktat in sig på, och som kallas ”OPS”, offentlig-privat samverkan.

Senast i somras kammade Skanska hem sitt senaste miljardkontrakt i USA. För cirka 1,3 miljarder kronor ska de renovera fyra tunnelbanestationer i New York City.

Bolaget ska även bygga Bostonuniversitetets nya sporthall.
