Samsungs ledare dömd till fängelse
Johan Ronge

Samsungschefen Lee Jae-yong får ändå anses ha kommit relativt billigt undan. Efter att ha mutat presidenten Park Geun-hye med motsvarande cirka 308 miljoner kronor, för att han skulle kunna genomföra en företagsfusion mellan dotterföretag till Samsung som skulle befästa hans position som konglomeratets mäktigaste, så riskerade han fängelse i 12 år.

Under fredagen så meddelade domstolen i Seoul att straffet blir fem år.

Lee Jae-yong tillhör den tredje generationen i Samsungs ägarfamilj.

LÄS MER: Samsungs bästa resultat någonsin

Presidenten Park Geun-hye, 65, riskerar i stället tio år till livstid.

Hon står inför rätta åtalad på 18 punkter.

I mars avsattes hon efter domstolsbeslut och presidenttiteln är bytt mot ett fångnummer. Park Geun-hye nekar till brott.

Bland annat ska presidenten ha tagit emot 52 miljoner dollar, motsvarande knappt 422 miljoner svenska kronor, i mutor från storföretag, enligt New York Times.

LÄS MER: Så bra är årets supermobiler

Teknikjätten Samsung ska ha stått för merparten, motsvarande cirka 308 miljoner kronor. I februari åtalades företagsledaren Lee Jae-yong för mutorna som bland annat inbegriper en häst för motsvarande 6,5 miljoner kronor till presidenten, och ridlektioner till hennes dotter.

Samtidigt som företagets nya flaggskepp, mobiltelefonen Galaxy S8, gör succé och företaget redovisade ett rekordresultat på 9,9 miljarder dollar, enligt Wall Street Journal, för senaste kvartalet, så är elektronikjättens högsta chef alltså häktad och dömd till fem års fängelse.
