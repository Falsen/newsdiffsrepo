Lördag 19 augusti 2017
Byggandet slår rekord – men priserna är höga
Kai-Anders Nilsson

Tidigare i år blev vi fler än 10 miljoner invånare. Om knappt tio år, 2026, beräknas folkmängden ha ökat med en miljon och år 2060 kommer vi vara nästan 13 miljoner i Sverige.

Det är en historiskt hög nivå som också märks i bostadsbyggandet.

Under andra kvartalet 2017 påbörjades byggandet av cirka 37 600 nya bostadslägenheter vilket innebär en ökning med 22 procent jämfört med andra kvartalet 2016.

Den nya statistiken från Statiska centralbyrån (SCB) visar också:

Antalet påbörjade lägenheter i flerbostadshus ökade med 24 procent till cirka 30 450 lägenheter. Lägenheter i flerbostadshus bidrar mest till den stora ökningen.

Antalet påbörjade lägenheter i småhus ökade med 13 procent till 7 150.

Till detta kommer även ett tillskott på cirka 2 150 lägenheter genom påbörjad ombyggnad.



LÄS MER: Så har bopriserna utvecklats i din kommun



Och tittar man på SCB:s statstik tio år bakåt byggs det nya bostäder som aldrig förr i Sverige:



Men byggs det tillräckligt – och byggs det rätt?

– I tio år har vi diskuterat hur vi ska få i gång bostadsbyggandet och nu verkar det som att vi faktiskt fått det. Det är positivt, men frågan man också måste ställa sig är om vi bygger rätt, säger Claudia Wörmann.

Att en byggstil ser liknande ut beroende på epok i historien är något vi får leva med.

Däremot väcks frågor om vem vi egentligen bygger för. Byggs det tillräckligt många äldreanpassade lägenheter? Och hur många förstagångsboenden ryms i statistiken?



– Mitt intryck är att det byggs väldigt homogent, speciellt utifrån ett prisperspektiv. Det är dyra bostadsrätter och dyra hyresrätter som gäller, säger Claudia Wörmann.

Nackdelen med detta är inte enbart att nyproduktion begränsas till de välfyllda plånböckerna, utan även att förutsättningar hinner ändras under den långa process som ett byggprojekt innebär.

– Det är väldigt mycket som kan hända från planering till färdig bostad. Kanske hade man byggt annorlunda om kraven på amorteringar och kontantinsatser fanns med i bilden för några år sedan, säger Claudia Wörmann.



LÄS MER: Mäklarens annons får köparna att alldeles gå i taket



Att det byggs väldigt mycket nytt och dyrt behöver i förlängningen ändå inte innebära att grupper som studenter eller äldre är byggboomens stora förlorare.

Ett välkänt problem i både studentstäder och storstadsområden är att hushåll med god ekonomi tvingats bo alldeles för litet och för ”billigt” i förhållande till vad deras ekonomi medger. Finns det inga lediga bostäder kan man inte flytta heller.

När det byggs nytt uppstår flyttkedjor över hela marknaden och även fler små lägenheter frigörs.

En fråga som inte diskuteras lika ofta är definitionen av ”livskvalitet”.

De senaste åren har det byggts helt nya stadsdelar i svenska tätorter. Djurgårdsstaden i Stockholm, Västra hamnen i Malmö och Frihamnen på Hisingen i Göteborg är tre exempel.

– Många drömmer om att flytta till befintliga stadsdelar och inte helt nya där kommunikationer och service inte hunnits med. Att bygga helt nya stadsdelar kommer mer och mer, men det stora samhällsbygget måste hinna med i samma takt. Stadsdelar måste underlätta för människor att få ihop vardagen, inte bli enklaver, äger Claudia Wörmann.
