Rekordmånga objekt – priserna kan pressas
Kai-Anders Nilsson

Höstens första visningshelg kommer säkert att innebära en nervös väntan på affär för många säljare.

Is i magen är rådet för alla som ska sälja sina bostäder efter sommarens lugn.

Enligt bostadssajten Hemnets färska statistik (där runt 90 procent av alla objekt på marknaden presenteras) kom det ut 11 011 nya bostadsrätter och 5 264 nya villor till försäljning de första tre veckorna i augusti.

Jämfört med föregående period i fjol innebär det en ökning med 44 procent för bostadsrätter och 29 procent för villor.

I Stockholm är ökningen ännu större.

– Det är betydligt mer objekt ute nu och det gäller både bostadsrätter och villor. Trenden med bostadsrätterna är extra stark, säger Staffan Tell, pressansvarig och talesperson på Hemnet.



LÄS MER: Byggandet slår rekord men priserna är skyhöga



Vissa av bostäderna kan redan ha sålt, men ett stort antal möter sin potentiella köpare nu i helgen.

– De signaler vi från mäklarna är att det är betydligt lugnare på marknaden nu. De vilda budgivarna är färre och det tar längre tid att hitta rätt köpare. Det är omvända roller, säljarna måste nu leta efter köparna och inte tvärtom. Köparna kan kosta på sig att vänta eftersom det finns mer att välja på, säger Staffan Tell.

En stor anledning till utbudet vi nu ser är den ökande nyproduktionen över hela landet.

– Vi ligger på nivåer som är jämförbara med miljonprogrammens tid, det pumpas ut nya bostäder, säger Staffan Tell.

Enligt Boverkets prognoser kommer bygget av 72 000 bostäder påbörjas under 2017 och ännu fler 2018.

Färre bostäder säljs före visningarna och försäljningarna kan dra ut på tiden i veckor och till och med månader.



LÄS MER: Så har bostadspriserna utvecklats i din kommun



Däremot är det för tidigt att säga om det stora utbudet kommer att pressa ner priserna totalt sett.

Malmö har haft en extremt stark prisutveckling och ökat med 19 procent på ett år. Göteborg är nästan samma bostadsraket och även om Stockholm just nu upplever en platå bör man hålla i minne att prisutvecklingen varit dramatisk sedan flera år tillbaka.

Marknaderna i residensstäder som Karlstad, Örebro, Linköping, Uppsala och Umeå är fortfarande heta, liksom i Sundsvall som utan att vara residensstad agerar som liknande magnet i urbaniseringen Sverige upplever.

Bör man som säljare vara taktisk när man säljer sin bostad och välja en viss period under året?

– Det är väldigt svårt att inte låta livssituationen avgöra. Man säljer för att man verkligen behöver flytta, säger Staffan Tell.

Hans råd till köparen för en budgivning:

Gå igenom ekonomin och kolla vad du har för möjlighet att betala. Räkna med räntehöjningar också.

Var väl förberedd med alla bankpapper i ordning.

Fundera över livssituationen. Hur länge tror du att du kan bo i nya bostaden?

Gör en rimlig bedömning i förhållande till marknadsvärdet.

Var flexibel. Sök inte bostad på en specifik gata eller område – våga titta brett för det kan löna sig. Exempelvis skiljer det i tid en minuts t-baneresa mellan Stadshagen på Kungsholmen i Stockholm och Västra Skogen i Solna men hela 24 000 kronor när det kommer till kvadratmeterpriset.



LÄS MER: Huspriserna i Sverige län för län



– Det är fortsatt en bra marknad och priserna är rekordhöga, men som säljare måste man vara beredd på att det kan ta längre tid, säger Staffan Tell.
