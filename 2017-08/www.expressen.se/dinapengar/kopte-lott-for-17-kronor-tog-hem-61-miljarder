Köpte lott för 17 kronor – tog hem 6,1 miljarder
Kai-Anders Nilsson

Vinnaren till den enorma vinsten har fortfarande inte gett sig till känna.

Men det man vet är att personen köpte en lott för två dollar (runt 17 kronor) i lilla staden Watertown i Massachussetts i nordöstra USA.

Oddsen för att ta hem jackpoten i Powerball-lotteriet är om möjligt mer svindlande än själva vinstsumman: en på 292,2 miljoner.

Men någon ska ju ha tur på sin sida och den här gången landade chockvinsten strax utanför Boston i Watertown, en håla som tidigare mest varit känd för att rockgruppen Boston (vem annars?) spelade in sin mångmiljonsäljande debutskiva i en studio i stan.

Enligt matematikprofessorn Cornelius Nelan är chansen att ta hem lotterivinsten ungefär lika stor – eller liten – som att singla ett mynt och att det landar på samma sida 28 gånger i rad, skriver bland annat SVT.

Vinnaren som kammade hem storvinsten under onsdagen prickade in siffrorna 6, 7, 16, 23 och 26.

I Watertown, en stad av Trelleborgs storlek, diskuteras numera bara en enda fråga: Vem köpte lotten?

Summan är den största som delats ut till en enskild lotterivinnare i USA.

I januari delades en vinst på motsvarande 13 miljarder kronor ut, men den gången var det tre vinnare som delade på pengarna.
