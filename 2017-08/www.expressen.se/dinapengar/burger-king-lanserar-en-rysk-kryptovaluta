Burger King lanserar
en rysk kryptovaluta
Johan Ronge

Burger King har tillsammans med startup-företaget Waves utvecklat kryptovalutan WhopperCoin som nu lanseras på den ryska marknaden, berättar BBC.

För varje rubel som snabbmatskedjans kunder spenderar kommer de att få 1 WhopperCoin.

När kunderna tjänat ihop till 1700 WhopperCoin, efter att ha spenderat motsvarande cirka 230 kronor, så kan de lösa in kryptovalutan mot en Whopper.

Burger King har berättat att appar till både Apple och Android kommer att släppas nästa månad.

Med hjälp av dessa kommer användaren att kunna spara, dela med sig och byta WhopperCoin med andra, enligt BBC.

Kryptovalutan får man genom att scanna sina Burger King-kvitton med en smartphone.

Enligt BBC har hamburgerjättens kryptovaluta vissa gemensamma, tekniska nämnare med kryptovalutajätten Bitcoin – men är helt fristående.

Den digitala kryptovalutan Bitcoin släpptes som en öppen programvara 2009 och har 2017 miljontals användare, enligt en studie från Cambridge University.  I augusti delades valutan upp i två varianter, då den nya Bitcoin Cash lanserades.

Dina Pengar har tidigare berättat att gruppen som hackade HBO utpressade tv-jätten på, motsvarande nästan 50 miljoner kronor, i just Bitcoin.

Om systemet med WhopperCoin skulle missbrukas har Burger King möjlighet att helt sonika stänga ner det.

Samarbetspartnern Waves har gått ut med att de redan har genererat 1 miljard WhopperCoin som ska användas i lojalitetsprogram.
