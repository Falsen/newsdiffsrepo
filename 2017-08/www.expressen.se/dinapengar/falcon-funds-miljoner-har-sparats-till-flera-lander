Falcon Funds miljoner har
spårats till flera länder
Arne Lapidus

Utredningen av svindelhärvan kring Falcon Funds har nu pågått i mer än tio månader. Mer än 22 000 svenskar lurades på minst 700 miljoner kronor i pensionspengar som de hade placerat i den maltesiska fonden.

Ekobrottsmyndigheten (EBM) har skickat begäran om rättshjälp för att spåra pengarna till minst tio europeiska länder, skriver Dagens industri.

– Vi har fått svar från vissa länder väldigt snabbt, med andra har det inte gått lika snabbt, säger kammaråklagare Arne Fors på EBM, som leder förundersökningen, till Di.

– Det som är prioriterat är att följa pengarna, naturligtvis, från Malta och vart de tog vägen sedan, säger han.

Det misstänkta svindleriet polisanmäldes i oktober förra året. Polis och åklagare i Sverige och på Malta genomförde en gemensam aktion för att spåra de stora summor som försvunnit för 22 000 svenska pensionssparare. Många av dem fick pengarna flyttade genom id-kapning.

Det har funnits gott om tid för sopa igen spåren och gömma undan bytet genom att skicka pengarna vidare till många länder. Men nu tycks EBM ha kommit pengarna på spåren.

Maltas finansinspektion (MFSA) har dömt det bolag som hanterade Falcon Funds pengar till böter på 5,9 miljoner kronor och även dragit in företagets tillstånd.

Svensken Emil Amir Ingmansson har pekats ut av Pensionsmyndigheten som huvudmisstänkt och som den drivande i svindeln.

Sverige och Malta har ett bra samarbete i utredningen, enligt EBM.
