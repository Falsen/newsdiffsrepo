Mynt värda miljarder är fortfarande på vift
Johan Ronge

Den största pengaväxlingen i Sveriges historia är i sluttampen. Den 30 juni var sista chansen att handla i butik för de gamla mynten och sedlarna.

De utgångna 500- och 100-sedlarna kan dock växlas in på bank fram till den sista juni 2018.

– Därefter kommer det att gå att skicka in dem till Riksbanken, säger Leif Jacobsson, som är Riksbankens projektledare för pengaväxlingen.

Sedlar till ett värde av 4,6 miljarder kronor är ännu inte inlämnade.

Trots den höga summan så är de flesta sedlarna återlämnade.

– Vi har fått tillbaka 92 procent av sedlarna, det tycker jag är en bra siffra, säger Leif Jacobsson.

Mynten är en annan femma. Har du kvar gamla enkronor, tvåkronor och femkronor så är det hög tid att lämna in dessa på banken – senast den 31 augusti.

Sedan kommer inga fler chanser.

– Den 1 september blir de värdelösa. De kommer inte att ha något nominellt värde längre, säger Leif Jacobsson.

Och Riksbanken kommer inte heller ta emot mynten.

Mynt till ett värde av 1,6 miljarder kronor är ännu inte återlämnade. Och återlämningsgraden är betydligt lägre än för sedlarna: 42 procent.

– Men man får komma ihåg att det är en viss eftersläpning med bland annat transporter som vi väntar på, säger Leif Jacobsson.

Sammanlagt så fattas fortfarande sedlar och mynt till ett värde av 6,2 miljarder kronor. Sedan slutet av maj har cirka 9 miljarder kronor lämnats in.

Om du av någon anledning inte har möjlighet växla in mynten kan du trösta dig med att du bara hade dem till låns hur som helst.

– Det är Riksbanken som är ensam utgivare av sedlar och mynt i Sverige. Det innebär att det är staten som garanterar myntens och sedlarnas värde, säger Leif Jacobsson.

Nästa steg är att Riksbanken lånar ut pengar till bankerna.

– Bankerna distribuerar dem sedan ut till allmänheten och handeln, säger Leif Jacobsson.

Det innebär att du, med bankerna som mellanhand, har mynten och sedlarna till låns från staten.

Som alltså nu har beslutat att återkalla och kassera sina gamla ägodelar.
