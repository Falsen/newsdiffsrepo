Så blev Oskar och Maribel ekonomiskt fria vid 40
Linette Israelsson

Det äkta paret bor i ett rött hus med vita knutar i Dalarna tillsammans med sina tre barn: fyra, sju och åtta år gamla. Där har familjen nästan allt den tycker om inpå knuten – och lever ett till synes bekymmerslöst liv.

Oskar och Maribel Lindberg blev nyligen ekonomiskt fria vid en ålder av 41 respektive 39 år. Oskar Lindberg förklarar innebörden:

– Vi har inte längre behov av att dra in en löneinkomst för att överleva, säger han.



LÄS MER: De flyttade till solen – satte guldkant på livet



Paret har en annorlunda livsfilosofi och har gradvis lagt om hela sitt sätt att leva de senaste åren. I våras berättade de för den närmaste kretsen om sina levnadsval och i sommar har medieintervjuerna avlöst varandra.

– Generellt sett är reaktionerna positiva men det märks att det är ett svårt koncept att ta till sig. Att vi via enkelhet och sparsamhet kan bli fria från kravet på löneinkomst är svårt att förklara, säger Oskar Lindberg.

Det var under en åtta månader lång resa i Mexiko 2011 som idén började växa fram.

– Oskar pluggade spanska och jag höll på med projekt inom inredning och återbruk. Det kändes som att vi hade en bra mix av det, egentid och tid med barnen och tänkte "tänk om vi kunde jobba mindre", berättar Maribel Lindberg.



LÄS MER: 15 råd för dig som vill gå i pension i förtid



För många familjer kretsar det mesta kring arbetet och de bygger sedan sitt liv efter hur arbetssituationen ser ut. Så vill inte familjen Lindberg leva.

– Att anpassa livet efter arbetet kändes inte rimligt, säger Oskar Lindberg.

Idén om ekonomisk frihet utvecklades gradvis. Och nu har de uppnått sitt mål. Sin dröm.

– Jag kan tänka mig att känslan är ungefär som att vinna en medalj i ett mästerskap. Man har kämpat så länge att det nästan känns overkligt, säger Oskar Lindberg.

Men hur gjorde paret?

Det finns olika vägar till en friare tillvaro – att starta eget företag kan vara en av dem – men för makarna Lindberg passade det bäst att behålla de fasta jobben, dra ner på utgifterna och spara det som blev över.





De hade båda relativt välbetalda jobb. För Siljan news, som var bland de första att skriva om Lindbergs livsfilosofi, har makarna berättat att de hade inkomster på mellan 30 000 och 50 000 kronor.

Numera har Oskar Lindberg sagt upp sig från sitt jobb med investerarrelationer inom finansvärlden, och Maribel Lindberg har slutat jobba som IT-konsult.

De har sparat ihop tillräckligt.

– Rent krasst handar det om att dra ner på kostnader. Vi funderade på vad vi uppskattar i livet och har tagit bort allt annat, säger Oskar Lindberg.





Det första familjen gjorde var att sluta äta ute och ta hem takeaway. Sedan har Oskar och Maribel Lindberg gradvis gjort om sitt liv för att få ner utgifterna.

– Det gäller att designa sitt liv så att det blir effektivt. Till exempel att bosätta sig så att man har 80-90 procent av det man vill göra på fritiden inom gång- och cykelavstånd, säger Oskar Lindberg.



LÄS MER: Så flyttar du till sol och bad på solkusten



Samtidigt har paret placerat merparten av sina sparade pengar i aktier, som de får avkastning från. Ungefär en halv miljon kronor – som täcker utgifter för två år – har de kvar på ett vanligt bankkonto.

– Så att vi inte dagligen är beroende av börsen för att känna oss trygga. De pengarna brukar jag kalla vår a-kassa, säger Oskar Lindberg och skrattar.

Båda har också pensionssparat extra och vid 55 års ålder kan de börja plocka ut pensionspengar.

Utöver det har paret en stuga på sin tomt som kan hyras ut. Och trots den ekonomiska friheten tänker inte makarna sluta jobba helt.

Oskar Lindberg driver bloggen Fantastiska farbror fri, föreläser och funderar på att skriva en bok. Maribel Lindberg är intresserad av inredning, design och fotografering med fokus på återbruk. Hon har bland annat Instagramkontot enkelboning.

– Vi kan nu styra över vår tid på ett helt annat sätt. Det här är en väldigt rolig sak att göra tillsammans, det har varit kul och givande för oss som familj, säger hon.

Paret tror att mer frihet finns tillgängligt för långt fler personer – och hoppas nu kunna inspirera.

– Frihet är en känsla som jag tror är tillgänglig för alla, men det behöver inte se ut som för oss, säger Oskar Lindberg.
