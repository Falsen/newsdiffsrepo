Sebastian satsade allt på Trump – nu nära mångmiljonvinst
Filippa Rogvall

Efter fyra långa dagars spel återstår bara 16 spelare i livepokertävlingen Main Event i Barcelona. Lundabon Sebastian Sörensson är en av dem.

Eftersom att han aldrig spelat livepoker tidigare värmde han upp med att spela i Malmö för några veckor sedan.

– Det gick riktigt dåligt och jag kom på 70:e plats av 100 deltagare. Det var nog ändå bra att jag fick spela, så jag fick lite känsla för hur det skulle vara att spela live i alla fall, säger Sebastian.

Hans spelintresse började redan i 18-årsåldern när han började med onlinepoker. För några år sedan övergick han till sportbetting och jobbade upp en spelkassa på 9 000 kronor på MMA-fightingbets.

När Republikanerna i USA skulle utse en presidentkandidat tog Sebastian chansen och satsade hela kassan på att de skulle välja Donald Trump. Med oddset 3.5 kammade han hem 32 000 kronor.

De pengarna återinvesterades sedan i presidentvalet förra hösten.

Att Donald Trump skulle väljas till USA:s president var det få som trodde – och den osannolika vinsten uppgraderade Sebastians spelkassa till över 100 000 kronor.

Trots att han inte har stor erfarenhet av livepoker har Sebastian klarat sig riktigt bra i Barcelona – och är nu garanterad minst 600 000 kronor som 16:e-platsen ger. Men han siktar så klart på förstapriset som ger över 13 miljoner kronor.

Om Sebastian går vidare i dag spelas finalen på söndag.

– I början kändes det bara som om jag ville ta en dag i taget, men nu känns det rätt sjukt att ha lyckats komma så här långt, säger han.
