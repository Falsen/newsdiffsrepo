Aktieaffärerna har gjort Cornelis till en guldgruva
Kai-Anders Nilsson

Cornelis Vreeswijk var inte känd för att sköta sin ekonomi.

Kronofogden jagade honom och det mesta han tjänade på sina skivor och konserter investerades dåligt eller inte alls.

Av sina vänner betraktades han som enormt generös, men skatteskulder brydde han sig mindre om och vid sin död hade Vreeswijk stora skulder.

Annat är det nu.

Snart 30 år efter att Cornelis Vreeswijk gick ur tiden 50 år gammal har trubaduren förvandlats från konkursmässig till en vinstmaskin.

Affärerna kring honom går bättre än någonsin.

Förklaringen ligger i en rad lyckade placeringar på börsen.

Anders Pethrus var Cornelis Vreeswijks övervakare och advokat under artistens sista år. Tillsammans med artisten drog han upp riktlinjerna för en stiftelse och stipendium. I stadgarna angavs att man skall bestå av en person vardera från Aftonbladet och Expressen (i dag tidningarnas kulturchefer) samt Anders Pethrus. Dessa tre personer jämte suppleanten Silas Bäckström ska bestämma vem som skall tilldelas stipendiet.

– Vi spånade fram ett testamente och vi trodde att vi skulle kunna dela ut 15 000 kronor om året. Vilket också var vad vi gjorde första gången, men andra året var det 40 000 kronor och tredje året 100 000 kronor. Sedan har det varit 500 000 kronor de senaste åren, säger Anders Pethrus till tidningen Mitt i.

När jazzsångaren Svante Thuresson i söndags tog emot 2017 års Cornelisstipendium var det en rekordsumma som delades ut vid ceremonin på hotell Rival på Mariatorget i Stockholm.

750 000 kronor kunde den 80-årige artisten åka hem med.

Detta att jämföra med första pristagaren, skådespelaren Tommy Johnson, som 1988 fick nöja sig med 15 000 kronor.

Och fjolårets pristagare, skådespelaren och artisten Thorsten Flinck, ”förlorade” en kvarts miljon på att han fick stipendiet ett år för tidigt.

På 30 år har stipendiesumman därmed ökat med 5 000 procent.

Rivstarten till stiftelsens starka ekonomi fick man 1988 i samband med hyllningsalbumet ”Den flygande holländaren”, där kända svenska artister tolkade Cornelis och sedan efterskänkte royaltyintäkterna.

I dag har Cornelisstiftelsen 50 miljoner kronor på kontot.

– Det är placeringar i svenska bolag, som Sandviken och Volvo. Vi spekulerar inte, säger Anders Pethrus, stiftelsens förvaltare. Samtidigt har utdelningen gått upp från tre till fyra kronor per aktie i vissa fall och det blir en hel del i sammanhanget, säger Anders Pethrus.

På sikt kan Cornelisstipendiet gå om Polarpriset, som i dag är på en miljon kronor.

80 procent av den årliga avkastningen ska gå till stipendiet och det finns inget övre tak för vad det kan hamna på i framtiden, skriver Mitt i.

– Vi trodde inte i vår vildaste fantasi att det skulle bli så här, säger Anders Pethrus.
