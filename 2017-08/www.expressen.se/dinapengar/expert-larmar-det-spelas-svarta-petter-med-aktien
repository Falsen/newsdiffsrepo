Expert larmar: Det spelas Svarta Petter med aktien
Leif Brännström

På fem dygn rusade aktien från 215 kronor till 1.690 kronor, en uppgång på nästan 800 procent.

I dag på morgonen kom rekylen. Aktien föll under en halvtimme tillbaka med 81 procent från 1 690 kronor till 310 kronor - ett fall med cirka 1380 kronor efter den gigantiska uppgången under förra veckan.

Och då fick börsledningen nog. Det var dags att stoppa aktien igen.

– Vi har fattat beslut om att återigen stoppa handeln i Hufvudstaden C. Vi såg i morse liknande handelsmönster som vi tidigare sett i aktien, och konstaterar att det just nu inte finns förutsättningar för en ändamålsenlig handel", säger Joakim Strid, chef över marknadsövervakning på Stockholmsbörsen i en skriftlig kommentar till Dagens industri.

Finansinspektionen har underrättades om börsstoppet.



I förra veckan stoppades aktien när den helt omotiverat sköt i höjden och företagsledningen tvingats förklara sig.

''Hufvudstaden har noterat att Nasdaq Stockholm fattat beslut om att tills vidare stoppa handeln i bolagets C-aktier. Hufvudstaden kan bekräfta att bolaget inte har någon icke-offentliggjord information som kan förklara den senaste tidens kursuppgång i bolagets C-aktie''.

Meddelande var undertecknat av Hufvudstadens vd Ivo Stopner.

Hufvudstadens störste aktieägare är L E Lundbergföretagen och ordförande är miljardären Fredrik Lundberg som sitter med sammanlagt 1 950 412 aktier  i eget innehav och närstående bolag enligt bolagets hemsida.





LÄS OCKSÅ: Hufvudstadens dramatiska börsstopp



Fredrik Lundberg och hans investmentbolag Lundbergföretagen kontrollerar samtliga C-aktier förutom 33.389 stycken.

När C-aktien låg som allra högst i förra veckan noterades den till 1 690 kronor. Den mer likvida aktien Hufvudstaden A handlas som jämförelse kring närmare 140 kronor på måndagsförmiddagen.

- Familjen Lundberg borde lösa in C-aktien och avnotera den, säger Joakim Bornold, sparekonom på Nordnet.



LÄS OCKSÅ: Familjen Lundberg - en av sveriges mäktigaste familjer



Ingen inom bolaget tycks kunna förklara varför fastighetsbolaget Hufvudstadens  C-aktie sköt i höjden förra veckan.

- Men det är en klassisk Svarta Petterlek och helt frikopplat från bolaget. Det är privatpersoner som hittar till aktier med väldigt låg likviditet. Sedan börjar man handla med den och det utvecklar sig till en minifinansbubbla, säger Joakim Bornold.

– Ibland kan det pågå en vecka, i bland en månad. Alla förstår att det är helt orimligt, men så länge aktien stiger tjänar man pengar. De som är kvar på slutet sitter med Svarta Petter. Och i dag föll det ihop som ett korthus.

Går aktörerna att spåra?

–Ja , det finns inget hinder för Stockholmsbörsen att ta reda på  vilka personer som är involverade. Men det finns inget i regelverket som säger att det är olagligt eller att det bryter något regelverk. Men det är osund handel som inte hör hemma på börsen.

Joakim Bornold anser att de som ligger bakom ''spelet'' med fastighetsbolagets C-aktie i stället bör vända sig till traditionella spelsajter.

När det var som allra mest turbulent i fredags tog internetbanken Nordnet det drastiska beslutet att övergå till manuell handel med Hufvudstadens C-aktie. De som ville köpa aktien var tvungen  att ringa in och förklara varför de skulle köpa aktien.

Handeln med den stoppade aktien kommer att återupptas på tisdagen. Men Stockholmsbörsen kommer hålla koll aktien och beredd att stoppa handeln igen.
