Problem att logga in på
Nordeas internetbank
Johan Ronge

Under fredagsförmiddagen och kring lunchtid har Nordeakunder hört av sig till Dina Pengar och rapporterat om att storbankens internetfunktion legat nere på dator och mobiltelefon.

När Dina Pengar var i kontakt med Nordea innan lunch så var beskedet att det hade varit lite problem med internetbanken, men att det verkade gå bra att logga in.

Efter att ytterligare kunder rapporterat om problem så kontaktade Expressen Nordea på nytt strax efter klockan 13.

– Jag har fått information om att vi har haft problem med internetbanken och mobilappen under en period. När jag provade att logga in nyss så funkade det, säger Petter Brunnberg, bankens presschef.

Hur lång tid pågick de här problemen?

– Strax innan lunch till strax efter lunch.

För ett par veckor sedan var det Swedbank som upplevde stora problem, med sin aktietjänst. Under dagen låg kundernas möjlighet att handla med aktier från sina depåer nere – samtidigt som Stockholmsbörsen dök neråt.

"Vi har för tillfället tekniska problem med vår värdepapperstjänst och därför går det inte att lägga order. Felsökning pågår och vi hoppas att problemet snart är löst", skriver banken på sin hemsida.

– För kunder som påverkas av det här så har vi en policy och rutin för kompensation. Vi välkomnar kunder att kontakta oss och ber om ursäkt för besväret som det här felet har orsakat, berättade Swedbanks presschef Josefine Uppling för Dina Pengar.
