Hackare: Så lätt är det att klona SL-korten
Saga Skovdahl

Under 2015 uppgraderade Storstockholms Lokaltrafik, SL, sitt så kallade Accesskortsystem. Enligt Claes Keisu vid landstingets presstjänst böt man ut korten för att göra resorna smidigare – det går nämligen mycket snabbare att läsa av de nya korten. Dessutom började de första accesskorten, som infördes 2008, bli gamla. Men man ville också göra korten svårare att hacka.

Enligt uppgifter till Expressen är dock även de nyare korten enkla att klona. I korta drag behövs ett kort av samma slag – vilket man kan beställa från Kina – och en hyfsat lättillgänglig programvara för att kopiera innehållet på ett kort med reskassa.

Detta kan man göra om och om igen.

– Det här tog mig ett par minuter att ordna. Det är superenkelt, säger uppgiftslämnaren och fortsätter:

– Det är så klantigt att de (SL reds. anm) inte löst säkerheten och heller inte följer upp back-end varifrån betalningarna kommer. Det borde inte vara så svårt.



LÄS MER: SL fördubblar antalet biljettkontroller



Att även de nyare korten går att hacka kommer inte som någon överraskning för SL. Enligt Claes Keisu uppskattar man att bolaget har förlorat omkring 300 000 kronor i intäkter sedan 2008 på hackade kort. Själva kortuppgraderingen 2015 kostade SL 2,4 miljoner kronor.

Fuskåkande – där folk åker på rabatterade kort utan att ha rätt till det och plankning – är dock som ett betydligt mer kostsamt problem. Där förlorar SL uppskattningsvis 267 miljoner kronor per år.

– Tyvärr verkar det alltid finnas några som ägnar tid och kraft åt att försöka hacka tekniska system. Vår avsikt var även att göra korten svårare att hacka, men vi bedömde att det skulle bli dyrare att göra systemet helt omöjligt att hacka än vad vi förlorar i intäkter på hackade kort, skriver Claes Keisu i ett mejl till Expressen.

– Vi har i stället ett antal säkerhetsverktyg för att övervaka Accessystemet. Vi gör dagliga kontroller av transaktionerna på korten och hackade eller klonade kort hittas snabbt och spärras. Vi spärrar i snitt 25 kort i veckan, fortsätter Claes Keisu.

SL vill förstås att alla resenärer ska betala för sig.

– Vi behöver pengarna för att bygga ut kollektivtrafiken och för att underhålla och förbättra den trafik vi har i dag, skriver Claes Keisu vidare.

Tomas Djurling, expert på it-säkerhet med kunskaper om bland annat kryptering, är inte ett dugg förvånad över att SL-korten är enkla att klona. Han säger att det kortsystem som infördes 2008 redan vid den tiden kunde hackas.

Enligt Tomas Djurling finns det liknande kort som som är svårare att hacka. De korten är emellertid dyrare – men framför allt är sådana kort problematiska eftersom det tar mycket längre tid att läsa av dem.

– Där har SL sin utmaning: att välja mellan snabb genomströmning eller högre säkerhet. Det blir ett litet dilemma för dem. Om varje resenär behöver tio sekunder till, då blir det stopp vid spärrarna, säger han.
