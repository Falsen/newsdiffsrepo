Tisdag 22 augusti 2017
Allt fler fondsparar – men expert varnar för riskerna
Kai-Anders Nilsson

Den totala fondförmögenheten i svenskregistrerade investeringsfonder uppgick efter andra kvartalet i år till svindlande 3 604 miljarder kronor.

Det är en ökning med 82 miljarder kronor jämfört med föregående kvartal, uppger Statistiska centralbyrån (SCB).

Under andra kvartalet nettosparades totalt 41 miljarder kronor.

I SCB:s statistik räknas företag, försäkringsbolag, kommuner och privatsparande samman, men även om man bryter ner siffrorna till enbart hushållens sparande pekar kurvorna rakt uppåt.

Efter första halvåret 2016 uppgick svenska hushållens sparande i svenskregistrerade investeringsfonder till 679 273 miljarder kronor.



LÄS MER: Lista – här får du bäst ränta på sparpengarna



Det är en ökning med runt tolv miljarder kronor från kvartalet före och ytterligare en ökning med nästan hundra miljarder kronor jämfört med samma period 2016.





Slutsats: Svenskarna är benägna att spara allt mer av sina intjänade pengar utanför traditionella sparkonton.

– Det är bra att fler tar ansvar och sätter sig in i sitt sparande och det kommer att göra att man ökar sin avkastning. Jag tror svenska folkets medvetande kring fonder ökat, säger Joakim Bornold, sparekonom på Nordnet.

Han menar att en tungt bidragande orsak till detta varit PPM-systemets utformning.

– Vi har mer eller mindre blivit påtvingade denna kunskap. Rädslan för det okända har försvunnit och många har insett att det här med fonder inte behöver vara så komplicerat, säger Bornhold.

Det är framsidan av statstiken som SCB presenterar i dag.

Och ja, det finns en baksida också.

– Det kan vara en fara att röra sig mot aktiefonder när man får för lite avkastning på sitt sparande. Risknivån höjs rejält och det här bör man känna till. Ett sparande måste fungera även när börsen går ner, säger Joakim Bornold.

Han ser en fara i att många grå in med alldeles för mycket pengar i aktiefonder bara för att alternativet – ett bankkonto med minimal ränta – är för dåligt.

– Det viktiga är att hitta en nivå av aktier som känner sig bekväm och trygg med. Det gäller att ha tillräckligt mycket pengar för en långsiktighet i fondsparandet, säger Bornold.



LÄS MER: Smarta tips – så ska du tänka med sparpengarna



Förnuft måste gå före känsla och det finns en fara för motsatsen när börsen gått så bra som den gjort de senaste åren.

– Sparande och placeringar handlar inte bara om att tjäna pengar, det handlar också om att bevara de pengar man har, säger Bornold.

För normalsparandet rekommenderar han breda aktiefonder.

– En bra början är en indexfond med låg avgift och bred exponering mot marknaden. Gärna en Sverigefond kombinerat med en globalfond, säger Bornold.
