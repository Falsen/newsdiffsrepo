Arlas toppchef sa upp
sig – får miljonbelopp
Johanna Cardell

Det var i fjol som mjölkjätten hamnade i blåsväder när det kom fram att de spenderat miljontals kronor på en lyxig representation och chefer fått miljonbonusar.

Samtidigt kämpade mjölkbönder för sin överlevnad, vilket Expressen rapporterat om.

Därefter gjordes en omorganisation vilket ledde till att 500 anställda fick lämna. Nordenchefen Henri de Sauvage var en av de som fick gå. Arla uppgav då att han lämnade självmant.

– Jag hade gärna velat behålla honom i hans nuvarande roll, men Henri har själv valt att gå vidare, sa Peter Tuborgh, koncernchef, i ett pressmeddelande då.

Nu visar det sig att han har fått ett avgångsvederlag på 11,25 miljoner kronor skriver Dagens Industri som har tagit del av företagets årsredovisning.

Siffran motsvarar två årslöner när han slutade på mjölkjätten.

Normalt brukar avgångsvederlag endast betalas till chefer som sparkas. För de som självmant lämnar brukar det handla om max årslön, enligt Dagens Industri.

När Dagens Industri frågar om avgångsvederlaget så ändras historian om att han lämnade frivilligt.

– Han sa inte upp sig. Rent formellt så kan man beskriva det här som uppsägning på grund av arbetsbrist, i och med att den roll som han var anställd till, sittandes i koncernledningen och chef för Norden, gjordes om till att bara vara Sverige-vd och inte sitta i koncernledningen  längre, säger Erik Bratthall, presschef vid Arla, till tidningen.
