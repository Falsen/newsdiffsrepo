Efter insideråtalet: Han kan ta över efter Rollén
Johan Ronge

Enligt uppgifter till SvD Näringsliv har teknikföretaget Hexagons styrelse en favorit till att efterträda bolagets vd sedan 2000, Ola Rollén, om denne skulle fällas för insiderbrott efter den kommande rättegången i Oslo som startar den 30 oktober.

Det handlar, enligt tidningens uppgifter, om Mattias Stenberg som är divisionschef och ansvarig för Power, Process & Marine, (PP&M) samt Safety & Infrastructure i Hexagon.

Han kom till företaget 2009.

– Styrelsen har haft sin favorit klar en längre tid nu och det finns en viss frustration över hur situationen sett ut. Tiden till Ola Rolléns rättegång är en transportsträcka, säger en annan källa med insyn i Hexagon till SvD Näringsliv.

Hexagons vd Ola Rollén har åtalats för insiderbrott i Norge. Åtalet rör inte Hexagon, det handlar om handel i Next Biometrics. Norsk polis utfärdade en nordisk arresteringsorder på Ola Rollén och han häktades den 29 oktober förra året, på grund av misstankar om insiderbrott.

– Åklagarna har missförstått det här, har Ola Rollén kommenterat åtalet.

Många utgick felaktigt från att Ola Rollén skulle tvingas ta time-out redan när han mot sitt nekande åtalades den 15 mars för insiderbrott vid tingsrätten i Oslo.

Förutom insiderhärvan så har Hexagons styrelse diskuterat en efterträdare till Ola Rollén eftersom vd:n själv har flaggat för att han ska kliva av.

Vid sidan om vd-jobbet har han under förra året startat ett bolag som heter Greenbridge.

Samtidigt har säljplaner för Hexagon diskuterats sedan i juni, då källor till tidningen Wall Street Journal uppgav att bolaget var till salu.

Enligt tidningen ligger prislappen på cirka 20 miljarder dollar, motsvarande cirka 159 miljarder svenska kronor i onsdagens växelkurs.
