Clark Olofsson åter svensk medborgare
Johan Ronge

Den 1 februari i år fyllde Clark Olofsson 70 år. En dryg vecka senare kom födelsedagspresenten från Skatteverkets folkbokföring: Sveriges mest ökände brottsling sedan 50 år tillbaka fick tillbaka sitt medborgarskap.

– Det stämmer att han har fått tillbaka sitt medborgarskap, säger advokat Peter Althin, Clark Olofsson juridiska ombud.

Dina Pengar har varit i kontakt med Pensionsmyndigheten som meddelar att Clark Olofsson har en allmän pension på 5 230 kronor brutto i månaden, varav den största delen gäller garantipension och en liten del inkomstgrundad pension.

Clark Olofsson har även rätt att söka bostadstillägg, om han flyttar tillbaka till Sverige.

Medborgarskapet sade Clark Olofsson själv upp 1996 efter att ha blivit medborgare i Belgien, vilket han fortfarande är.

Clark Olofsson tog emot beskedet om sitt nyvunna, svenska medborgarskap i belgiskt fängelse. Dit flyttades han i november förra året, genom en specialchartrad flygtur för 100 000 kronor.

Med sig till Belgien hade han en livstids utvisning – som helt saknar betydelse efter att han fick tillbaka sitt svenska medborgarskap.

Clark Olofsson dömdes 2009 till 14 års fängelse för bland annat grovt narkotikabrott. Enligt svensk lagstiftning är hans tidigaste datum för villkorlig frigivning den 17 november i år. Efter att han, inklusive häktningstiden, avtjänat två tredjedelar av strafftiden.

Belgien har en betydligt mildare strafflagstiftning med möjlighet till villkorlig frigivning efter en tredjedel av strafftiden. Om den hade satts i verket så hade Clark Olofsson redan kunnat vara en fri man.

Men mejl som Dina Pengar har fått tillgång till visar ett spel bakom kulisserna mellan Kriminalvården och den ansvariga åklagaren i Belgien.

Genom att klassa Clark Clark Olofsson som återfallsförbrytare skulle han få avtjäna två tredjedelar av strafftiden även i Belgien, förklarar den belgiska åklagaren: D. Merckx.

" ... Jag kan se att domstolen verkligen bedömde den berörda personen som en återfallsförbrytare och straffade honom i enlighet med detta", skrev den D. Merckx i ett mejl till den svenska Kriminalvårdens juridiska rådgivare i oktober förra året.

"Därav kan jag se till att han betraktas som återfallsförbrytare under belgisk lag också", lovar den belgiska åklagaren.

Samtidigt framkommer det av mejlväxlingen att Clark Olofsson, som Belgien tolkar två tredjedelar av strafftiden, skulle ha kunnat släppas ut redan i mars i år.

"Så när han anländer till Belgien kan han direkt fråga domstolen om att bli frigiven", skriver den belgiska åklagaren och fortsätter:

"... men i praktiken kommer den processen fortfarande att ta flera veckor eller till och med några månader".

I det sista mejlet i växlingen som Dina Pengar tagit del, från slutet av oktober förra året, skriver Kriminalvårdens juridiska rådgivare till den belgiska åklagaren: "Tack än en gång för ditt samarbete och din uppmärksamhet".

När Clark Olofsson skickade ett maskinskrivet brev till Expressen förra hösten, innan flytten till Belgien, så hade han en positiv inställning till utsikten att snart vara fri.

"I övrigt räknar jag med att snart bli frigiven, och då kan du hitta mig skrivande (kanske på båten) i Portugal eller Italien, om jag inte hissat segel till Karibien över vintern?".

Men när Dina Pengar talar med Peter Althin under tisdagen bekräftar han att Clark Olofsson fortfarande sitter i belgiskt fängelse, i övrigt är han förtegen.

Clark Olofsson har under de senaste åren släppt två delar av sina memoarer "Vafan var det som hände?". Böcker som han skrivit på maskin inifrån Kumlabunkern, som senare har blivit renskrivna av vitryska studenter som pluggar svenska.

Den första delen handlade bland annat om Norrmalmstorgsdramat 1973. En gisslantagning då tillfångatagna kvinnor föll för bankrånarna Janne Olsson och Clark Olofsson, vilket myntade begreppet "Stockholmssyndromet".

I den andra delen beskrev Clark Olofsson om dådet som gjorde honom rikskänd över en natt 1966 – då hans kumpan Gunnar Norgren sköt ihjäl polismannen Ragnar Sandahl med en k-pistsalva.

Det är oklart hur många exemplar som böckerna hittills har sålts i, men Clark Olofssons andel av intäkterna ska gå till en enskild firma i hans namn som sysslar med "litterärt och konstnärligt skapande", enligt verksamhetsbeskrivningen.
