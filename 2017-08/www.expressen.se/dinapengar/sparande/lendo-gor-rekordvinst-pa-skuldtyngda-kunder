Lendo gör rekordvinst på skuldtyngda kunder
Kai-Anders Nilsson

”Lendo, Lendo… tjänar du tusentals spänn på.”

Så låter det i Lendos reklam.

Men den största vinsten gör Lendo som inte tar några risker när man förmedlar låneansökningar till utvalda banker.

Och för varje låneansökning som resulterar i ett lån, hos de banker som Lendo samarbetar med, får de betalt.

På sin internetsajt skriver låneförmedlaren att de hjälper dig att samla lån, krediter och avbetalningsköp till ett enda lån och att snitträntan vanligtvis blir lägre.

De skriver också att det bara görs en enda UC-granskning (Upplysningscentralen) oavsett antal banker som prövar låneansökan – och affärsidén har visat sig vara närmast genial. Lendo har vinstmarginaler som de flesta företag bara skulle drömma om.

För 2016 omsatte bolaget 340 miljoner kronor och gjorde en vinst efter finansnetto på 152 miljoner kronor – en vinstmarginal på nästan 45 procent. Det innebär att för varje omsatt hundralapp tjänar Lendo 45 kronor. Och för 2017, skriver företaget i sin årsredovisning, att försäljningsvolymerna kommer att öka ytterligare.

– Det visar att de inte är speciellt konkurrensutsatta och vinsten visar att kunden får betala ett högt pris för deras tjänster. Man delar på räntan, säger sparekonomen Joakim Bornold, sparekonom på Nordnet Bank.

LÄS MER: Allt fler fondsparar – men expert varnar för riskerna

Han är dock inte helt negativ till affärsupplägget.

– De kan förhandla ner räntorna då de blir en jättekund till bankerna, men det är ändå inte säkert att du får den bästa räntan hos Lendo. Om du måste ta ett blancolån (lån utan säkerhet) så försök inte bara hos Lendo utan kontakta även själv några banker, säger Bornold.

På sin sajt skriver Lendo också att den effektiva räntan vanligtvis hamnar mellan 4,95–17,55 procent. Och Lendo erbjuder även lån till personer som har betalningsanmärkningar, men bara om man har varit skuldfri hos Kronofogden i sex månader efter att skulden har reglerats.

– Får man betala 15 procent i ränta för ett lån är det närmast ocker, säger Joakim Bornold.

Han är också kritisk till blancolån överhuvudtaget.

– Fråga dig själv om du måste ta det här lånet. Och har du en fastighet så utvidga hellre bolånet.

Bornold säger också att bankernas krav på en allt högre kontantinsats leder till att flera personer tar blancolån för att klara av kraven.

LÄS MER: Lista – här får du bäst ränta på sparpengarna

Hanna Neidenmark är vd på Lendo som ingår i den norska Schibstedkoncernen. Hon säger att hon är mycket nöjd med vinsten och menar att konkurrensen ändå är stor mellan låneförmedlingsföretag.

– Kunderna ökar hela tiden i antal, vi har en stadig ökning och vi är självklart mycket nöjda. Men konkurrensen är inte liten bland låneförmedlingsföretag.

Men ni har en vinstmarginal på nästan 45 procent?

– Vi jobbar annorlunda, vi har ingen kunduppsökande verksamhet, kunden måste alltid ta första steget och kontakta oss.

Ni förmedlar ibland lån med räntor på drygt 17 procent. Är det bra?

– Det är bättre än att ta sms-lån. I många fall när räntan är i det högre spannet beror det på att kunden löser befintliga krediter med ännu högre ränta och på sikt leder det till att kunden kan amortera på lånet vilket är svårt ibland om kunden har sms-lån eller andra typer av dyra krediter och snabblån.

Att Lendo och deras samarbetsbanker skulle dela på kundernas räntor håller vd:n inte med om.

– Bankerna använder oss som en marknadsplats för hitta nya kunder och de slipper själva annonsera och det är det vi får betalt för.

LÄS MER: Storbankerna gör rekordvinster på dina bolån

Ni omsätter 340 miljoner kronor för 2016. Hur mycket lån har ni förmedlat vidare till bankerna under året?

– Det kan jag inte säga.

Har du själv tagit blankolån?

– Nej, jag har inte behövt det.

Totalt på fem år har Lendo gjort vinster på nästan 300 miljoner kronor och via aktieutdelningar gett ägarbolaget, Schibsted Tillväxtmedier AB, drygt 100 miljoner kronor i utdelning.
