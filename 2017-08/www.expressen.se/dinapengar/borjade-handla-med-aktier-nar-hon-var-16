Började handla med aktier när hon var 16
Johan Ronge

Under tisdagen gästade börshajen Andra Farhad, 24, P4 Extra och berättade varför hon började handla med värdepapper.

Bakgrunden var ständiga bråk i hemmet under uppväxten i Stockholmsförorten Fittja.

– Det var en period då det var väldigt mycket tjafs hemma. Och jag var väldigt frustrerad för jag visste att pengar var orsaken till väldigt mycket problem. Jag visste också att om jag skulle skaffa pengar skulle jag lösa väldigt mycket, berättade Andra Farhad för P4 Extra.

Hon och hennes kompisar hade tidigare fantiserat om  att vinna miljoner på lotto – men den här gången så surfade hon in på sökmotorn Google och skrev en fråga: "hur blir man rik?".

Det blev startskottet för hennes karriär som aktiehandlare. Som 16-åring gick hon in med allt hon ägde, 20 000 kronor, i ett stålbolag. Samtidigt som hon tjänade pengar som daytrader så jobbade hon även extra som simlärare och mediesäljare, har hon berättat under en intervju med Veckans Affärer.

– Jag kunde inte göra analyser, men sålde med avkastning på 30 procent efter 4 månader. Jag tänkte: Varför har ingen berättat för mig att det var så enkelt att tjäna pengar? berättade hon för tidningen.

Nu driver hon Instagramkontot Börshajen, med över 22 000 följare, och en sajt med samma namn där hon tipsar om sparande och investeringar.

Hon är miljonär med bor kvar i en förort i närheten av uppväxtens Fittja.

– Jag skulle kunna leva i Danderyd eller Djursholm, men skulle inte känna mig hemma där, har hon berättat hon för Veckans Affärer.
