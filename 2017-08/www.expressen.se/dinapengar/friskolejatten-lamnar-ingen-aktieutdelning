Friskolejätten lämnar
ingen aktieutdelning
Johan Ronge

Under onsdagen friskolekoncernen Academedia sin rapport över det brutna räkenskapsåret juni 2016 till juni 2017.

Under perioden redovisade Academedia ett resultat, innan skatter och räntor, på 615 miljoner kronor, en ökning med 15 procent jämfört med året innan.

Nettoomsättningen låg på cirka 9,5 miljarder kronor – en ökning med 10,6 procent.

– Academedia avslutar verksamhetsåret 2016/17 stabilt och når ett justerat rörelseresultat på 638 MSEK. Tillväxten i Academedia är fortsatt god i alla segment, säger Marcus Strömberg, vd och koncernchef, i en kommentar.

Året har präglats av en hög tillväxt inom skolkoncernens vuxenverksamhet, berättar Strömberg, vilken dock har mattats av något det senaste kvartalet.

– Inom skolverksamheten har marginalen bland annat tyngts av löneglidning för lärare, en löneglidning som ännu inte kompenserats av skolpengen. En viktig händelse under året är också förvärvet av det tyska förskoleföretaget Stepke, ett förvärv som mer än fördubblade Academedias verksamhet i Tyskland, från sju till 17 förskolor, säger Marcus Strömberg.

Fjärde kvartalet ökade Academedias nettoomsättning med 9,8 procent jämfört med föregående år, samtidigt sjönk rörelseresultatet något till 211 miljoner kronor.

Nyligen berättade regeringen att de kommit överens med Vänsterpartiet om ett förslag på vinsttak inom välfärden – som de flesta bedömare aldrig tror kommer bli verklighet.

I november ska en lagrådsremiss läggas fram, och en proposition ska läggas fram i riksdagen i mars nästa år.

– Nu är det tydligt och klart att det kommer att läggas fram en proposition. Det här ska säkerställa att pengarna går till det de ska så att vinstjakten får ett slut, sa Ulla Andersson, ekonomisk-politisk talesperson för Vänsterpartiet, till DN.

Marcus Strömberg anser inte att förslag om vinsttak är seriöst.

– Vi befinner oss i en tid där vi behöver utveckla skolan och övriga delar av välfärden, att då försöka sätta käppar i hjulet för seriösa aktörer som hundratusentals människor aktivt har valt är inte att driva en ansvarsfull politik, kommenterade han nyheten om regeringens utspel.
