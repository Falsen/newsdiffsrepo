Kinesiska telefoner tar in mark på Apple
Kai-Anders Nilsson

De kinesiska smartphonetillverkarna Vivo och Oppo visade den starkaste utvecklingen under det andra kvartalet, med försäljningsökningar på drygt 70 procent respektive 44 procent.

Det framgår av Gartners kvartalsstatistik över den globala mobilförsäljningen, enligt ett pressmeddelande.

Världens största smartphonesäljare, Samsung, såg en viss återhämtning efter att under en tid tyngts av batteriproblem. Samsungs försäljning ökade med 7,5 procent andra kvartalet, efter försäljningsnedgångar under de tre föregående kvartalen.



LÄS MER: Så mycket dyrare blir Netflix



Totalt ökade den globala försäljningen av smartphones med 6,7 procent till 366 miljoner enheter andra kvartalet, jämfört med motsvarande kvartal i fjol.

Gartner flaggar dock för att en komponentbrist befaras påverka försäljningen av premiumtelefoner under andra halvan av året.

– Vi räknar med att en brist på flashminnen och oled-skärmar kommer att påverka utbudet på smartphones i premiumsegmentet under andra halvan av 2017, säger Gartners analytiker Anshul Gupta i en kommentar, enligt pressmeddelandet.



LÄS MER: Stort test – så bra är årets supertelefoner



Världens fem största smartphonetillverkare andra kvartalet. Marknadsandel i procent andra kvartalet 2017 (andra kvartalet 2016 i parantesen):

1. Samsung: 22,5 (22,4)

2. Apple 12,1 (12,9)

3. Huawei 9,8 (8,9)

4. Oppo 7,1 (5,3)

5. Vivo 6,6 (4,1)

Nyhetsbyrån Direkt
