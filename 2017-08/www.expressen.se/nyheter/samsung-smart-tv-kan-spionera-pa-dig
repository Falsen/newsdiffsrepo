Samsung smart-tv kan spionera på dig
Joakim Carlson

Att med hjälp av rösten kunna styra sin tv-apparat har varit möjligt under en längre tid.

Men för de kunder som väljer att tillbringa sina hemmakvällar framför en Samsung smart-tv kommer den bekvämligheten med en trist bieffekt – företaget varnar nämligen för att kundernas röster kan spelas in och överföras till en tredje part, rapporterar Aftonbladet.

Det är i den, minst sagt, väl tilltagna "privacy policy":n som företaget valt att lägga till en notis som avslöjar att apparaten klarar av att göra mer än att bara reglera volym och byta program.

"Tänk på att om dina talade ord innehåller personlig eller annan känslig information kommer den informationen finnas med bland den data som samlas in och överförs till tredje part vid användandet av röstigenkänning", skriver Samsung i en formulering som rört upp känslor.

Formuleringen preciserar nämligen inte vad den tredje parten kan tänkas bestå av – samtidigt som man avsäger sig ansvar för leverantörers integritets- och säkerhetsrutiner, skriver Aftonbladet.

En klausul som ger Samsung allt för stort spelrum, anser Integritetsexperten Corynne McSherry på Electronic Frontier Foundation i en intervju med Daily Beast.

– Om jag var kund skulle jag vilja veta vem som är tredje part och jag skulle definitivt vilka veta om mina ord fördes över i krypterad form.

Företaget har till Daily Beast kommenterat uppgifterna med att deras smart-tv:s krypterar all data – och att man tar allvarligt på sina kunders integritet.
