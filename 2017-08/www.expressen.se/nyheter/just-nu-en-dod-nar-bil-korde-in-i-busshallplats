En död när bil körde in i busshållplats
Patrik Micu

Vid niotiden på måndagsmorgonen ska en en bil kört in i en busshållplats inne i Marseille i Sydfrankrike.

En timma senare ska fordonet, som enligt vittnen är en vit skåpbil, ha kört in i ytterligare en hållplats i ett annat kvarter. Minst en person som stod och väntade på bussen träffades. Det skriver laprovence.com.

En person avled enligt Sky News vid påkörningen.

BBC uppger att en person är död och att en är skadad. Dödsoffret ska enligt poliskällor vara en 42-årig kvinna, och den skadade är en 29-årig kvinna.





Föraren till bilen ska ha gripits efteråt i anslutning till platsen. Det är en 35-årig man, tidigare känd av polisen för en del småbrottslighet, skriver The Guardian.

Tv-kanalen BFMTV rapporterar att bilföraren ska lida av av "psykiska problem".

– Det finns inga uppgifter som gör att detta kan beskrivas som ett terroristdåd, säger en åklagare till AFP enligt tv-kanalen.

Den regionala polisen uppmanade invånarna att undvika kvarteren runt gamla hamnen i Marseille under måndagsförmiddagen.

Samtidigt har ett stort polispådrag kommenderats ut, skriver laprovence.com. En bombgrupp från polisen skickades till platsen för att undersöka skåpbilen.

Enligt den sydfranska tidningen kollar polisen igenom olika övervakningskameror, för att kunna bekräfta att det är samma bil som kört in i båda busshållhållplatserna.

Dödskörningen inträffade i kvarteret La Valentine, medan den andra busshållplatsen kördes på i ett annat kvarter - Croix-Rouge. Avståndet mellan de två platserna är cirka åtta kilometer.

Den vita skåpbilen, en Renault Master, ska ha stulits tidigare på morgonen, enligt polisuppgifter. Orsaken till påkörningen är ännu oklar.

– För närvarande har vi ingen information om den misstänktes motiv, säger en polistalesperson till nyhetsbyrån Reuters.

Förra sommaren dödades över 80 personer när en lastbil mejade ner fotgängare på strandpromenaden i Nice på Franska rivieran. Nice ligger ungefär 20 mil öster om Marseille.
