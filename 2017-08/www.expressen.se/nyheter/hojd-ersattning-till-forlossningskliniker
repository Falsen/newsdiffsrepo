Lördag 19 augusti 2017
Höjd ersättning till förlossningskliniker
Patrik Micu

Eftersom flera barnmorskor sagt upp sig har det varit personalbrist i förlossningsvården i sommar.

Barnmorskan Petra Vinberg Linder, som arbetar på Södersjukhuset, berättade i bland annat Expressen att hon hade så mycket att göra under ett nattpass att hon inte hann gå på toa och byta mensskydd, utan fick låta det blöda igenom.

Bilden hon la upp i sociala medier på sina blodiga kläder blev otroligt uppmärksammat.

– Man gör ju allt för kvinnorna som är där och då betyder det ibland att man inte hinner gå på toaletten. Hade jag gjort det när jag behövde så hade den kvinnan fått föda i ensamhet, sa Petra Vinberg Linder till Expressen i förra månaden.

Nu flaggar det ansvariga landstingsrådet Ella Bohlin (KD) för att ersättningen till Stockholms förlossningskliniker ska höjas. På så vis hoppas man att kunna lösa personalkrisen.

– Vi är redo att se över ersättningen till hela vårdval förlossning och se hur den ska kunna justeras – uppåt förstås. Pengarna ska räcka för uppdraget, säger Ella Bohlin (KD) till DN.

Ersättningen kan höjas från 2018, och det vore den första höjningen för förlossningsvården i Stockholms län sedan 2009, enligt tidningen.

Hur stor den aktuella höjningen blir har allianspolitikerna, som styr i landstinget, dock inget svar på just nu.

Bland annat på grund av bristen på barnmorskor har många kvinnor fått åka till andra län för att föda, eftersom det inte gått att ordna i Stockholms län.

Tanken är att den höjda ersättningen ska höja bemanningen på klinikerna.

Hur mycket?

– Det vet inte jag. Det blir upp till de enskilda klinikcheferna. Men jag tror att alla kommer använda dem för att höja grundbemanningen, säger landstingsrådet Ella Bohlin till DN.

Petra Vinberg Linder, fyrbarnsmamma från Stockholm, jublar över den positiva nyheten.

– Det är jättepositivt om man nu satsar på grundbemanningen och kan höja lönen för barnmorskor och undersköterskor. Då hoppas jag man kan locka tillbaka många av de som slutat, säger hon.

Sommarens publicering av de blodiga uniformskläderna har Petra inte ångrat, säger hon.

– Jag har fått så många positiva reaktioner. Folk ända från Afrika, japan, USA och Tyskland har hört av sig. Det har varit övervägande uppmuntrande.
