Måndag 21 augusti 2017
Regeringen om Fortifikationsverket:
"Det görs en grundlig genomgång"
Hanna Jakobson

När Fortifikationsverket skulle digitalisera ritningar över cirka 2 400 byggnader vann datakonsulten Åkej AB upphandlingen och genomförde arbetet med hjälp av en kinesisk underleverantör.

Men regeringen informerades aldrig om att ritningarna hanterades av det kinesiska bolaget, enligt myndigheten.

– Nej, vi har inte informerat regeringen. Eftersom det bara var öppen information gjordes en vanlig upphandling enligt LOU, Lagen om offentlig upphandling, och då kan vi inte exkludera utländska underleverantörer. Det var ingen hemlig information som skickades, sa Greta Stridsman, kommunikationschef på Fortifikationsverket, på söndagen.

Nu gör finansdepartementets tjänstemän en genomgång av ärendet.

Först efter det vill finansmarknadsminister Per Bolund, MP, ge en intervju.

– Upphandlingen skedde under den förra regeringen, då Stefan Attefall var ansvarig minister för Fortifikationsverket. Information om underleverantören lämnades inte i årsredovisningen. Det görs nu en grundlig genomgång av ärendet för att titta på omständigheterna, säger Anna Söderström, pressekreterare hos Bolund.

Det var datakonsultföretaget Åkej AB som vann upphandlingen som genomfördes 2012-2013 för cirka tre miljoner kronor.

Företaget genomförde sen digitaliseringen de nästföljande två åren, genom ett dotterbolag som i sin tur anlitade en kinesisk underleverantör. Det var Nyheter Idag, en sajt med koppling till Sverigedemokraterna, som var först med att berätta om hanteringen i Kina.

Enligt Fortifikationsverket hanterades bara ritningar i det öppna beståndet – cirka 2 400 byggnader bestående av till exempel lager, kontor, verkstäder och kaserner.

Däremot har byggnader som ligger inom så kallade skyddsobjekt, men som inte klassas som hemliga, behandlats under digitaliseringen, skriver Fortifikationsverket på sin hemsida.

Innan arbetet inleddes genomfördes en säkerhetsanalys där de enskilda byggnadernas geografiska placering och funktion maskades. Försvarsmakten godkände digitaliseringen och säkerhetsanalysen.

Men det var på måndagseftermiddagen fortfarande oklart om Försvarsmakten informerades specifikt om den kinesiske underleverantören.

– Förhoppningsvis vet vi mer i morgon, skriver pressekreterare Jesper Tengroth i ett sms.

Säkerhetspolisens pressekreterare Sofia Hellqvist skriver i en kommentar att ansvaret för säkerhetsskyddet ligger på respektive myndighet.

"Varje myndighet ansvarar för sitt eget säkerhetsskydd. Generellt är det så att i en säkerhetsanalys ska ansvarig myndighet bedöma vad som är skyddsvärt i deras organisation och konsekvenserna av att den skyddsvärda informationen inte hanteras på rätt sätt. Det är sedan utifrån det som ansvarig myndighet ska vidta åtgärder".

Säkerhetspolisen vill inte svara på om de var informerade om en kinesisk underleverantör anlitades.

"Tillsynen av en myndighets säkerhetsskydd är omgärdat av mycket sekretess vilket gör att vi inte kan kommentera enskilda ärenden", skriver Hellqvist.
