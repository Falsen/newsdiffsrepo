Söndag 20 augusti 2017
Skräckhistorierna från Nordkorea – som i Nazityskland
Mats Larsson

Det är svårt för tittaren att hålla tårarna borta. Det är jobbigt att se och lyssna på den unga nordkoreanskan Park Yeon-Mi. Hon höll sitt tal på en ungdomskonferens 2014, men det var först i mars i år som filmen lades upp på Facebook. Sedan dess har över 80 miljoner sett den.

Park Yeon-Mi, hon var 21 år då, snyftar själv ofta i sitt åtta minuter långa tal om sin uppväxt och flykt från Nordkorea.

– När jag var nio år såg jag en vän till min mamma bli offentligt avrättad. Hennes brott var att hon sett en Hollywood-film, berättar hon bland annat.

Hon minns också hur hon trodde att Nordkoreas dåvarande ledare, Kim Jong-Il kunde läsa hennes tankar när hon växte upp. Hennes mamma varnade henne för att även mössen kunde höra henne viska.

– Samma dag som jag flydde Nordkorea såg jag min mamma bli våldtagen. Det var en kinesisk flyktingmäklare som våldtog henne, berättar Park Yeon-Mi gråtande.

– Han ville egentligen ha mig. Jag var 13 år gammal.

Talet slutar i en uppmaning att inte fokusera så mycket på den nordkoreanska regimen och i stället tänka mer på det bortglömda nordkoreanska folket. De 25 miljoner som i praktiken lever i ett enda stort fängelse.

Men Park Yeon-Mis öde kunde - hur jobbigt den än är att lyssna på - ha varit än värre. Hon har exempelvis aldrig suttit inspärrad i Nordkoreas eget gulag-system, i något av de över 30 koncentrationsläger som finns utspridda över landet.

Nordkoreanerna har en omskrivning för de som försvinner. De säger att ” de har gått upp i bergen”.

Och det krävs så lite för att råka ut för det ödet. Som mannen som använde en tidning för att för att torka upp en utspilld drink. Tidningen han använde innehöll ett porträtt på dåvarande ledaren Kim Jong-Il. Det räckte som brott.

Det är en av berättelserna som dokumenterades i den stora FN-rapport som publicerades 2014, över två år efter att Kim Jong-Un kommit till makten.

FN-kommissionen rekommenderade att Kim Jong-Un ställs inför rätta vid den Internationella krigsförbrytardomstolen i Haag. Det kräver dock ett beslut i FN:s säkerhetsråd och där har Kina vetorätt.

Men den 372 sidor tjocka rapporten kunde varken den kinesiska eller nordkoreanska regimen stoppa. Där finns vittnesmål från nordkoreaner som själva suttit inspärrade, som blivit torterade, bevittnat avrättningar.

Brotten mot mänskligheten är så allvarliga att FN-rapporten liknar dem vid skräckberättelserna från Nazityskland. Fast Stalins gulag är kanske egentligen en korrektare liknelse. Samma långsamma död.

Nordkorea har flera olika system av läger. Mellan 80 000 och 120 000 tros sitta inspärrade i läger för politiska fångar.

Och du behöver inte vara skyldig till något brott för att hamna där. Det räcker att din farfar beskyllts för något. Det var Nordkoreas grundare Kim Il-Sung som 1972 i ett dekret bestämde att upp till tre generationer av samma familj kunde spärras in för att radera ut ”klassfiendernas frön”.



LÄS ÄVEN: Han flydde Nordkoreas diktatur: "Vi följer Kim Jong-Un av rädsla"



En av fångarna berättar i FN-rapporten:

– Jag föddes som en kriminell och jag skulle dö som en kriminell. Där jag levde fanns bara två typer av människor. Vakterna med sina vapen och fångarna i uniformer. Vi var födda till fångar, det var vårt öde.

Förhållandena i de politiska lägren beskrivs som de värsta. En annan kvinnlig fånge minns hur svårt det var att hitta tillräckligt med mat åt sina barn:

– Bebisarna hade uppsvällda magar. Vi kokade ormar och möss för att mata dem. Om vi lyckades fånga en mus så var det en speciell dag. Vi var tvungna att äta dem råa, vilket slags kött vi än kunde finna.

Även Shin Dong-Hyuk föddes i ett av lägren, Läger 14, ett av de mest ökända. Han vittnade också inför FN-kommissionen och har även berättat om sin uppväxt i en bok ”Escape from Camp 14” skriven av den amerikanska journalisten Blaine Harden.

Han bevittnade bland annat hur en flicka i sjuårsåldern blev ihjälslagen för att ha spillt ut några sädeskorn på golvet. Själv blev han senare straffad för att ha tappat en symaskin i fabriken där han arbetade.

Så här berättade han inför FN-kommissionen:

– Vakten sa åt min chef att skära av mitt finger. Jag föll på knä och bad om nåd, men det fungerade så klart inte. Jag trodde hela min hand skulle skäras av, men det var bara ett finger.

– Vid det tillfället kände jag mig tacksam, riktigt tacksam mot vakten för att jag bara förlorade ett finger och inte hela handen.

De nordkoreaner som vittnade gjorde det i Seoul eller Tokyo. I Nordkorea går det förstås inte att genomföra den typen av intervjuer.

Det är även förbjudet för nordkoreaner att försöka ta sig ut ur landet. En del blir ihjälskjutna när de försöker ta sig norrut in i Kina, den vanligaste flyktvägen.

Andra blir tillbakasända av kineserna eller grips på vägen. Lägren väntar även för dem. De kvinnor som är gravida när de grips tvingas i regel tvångsabortera sina foster.



LÄS ÄVEN: Gamla klasskamraterna: Sådan är Kim Jong-Un privat



Den nordkoreanska regimen är djupt rasistisk och vill inte riskera att kinesiska män gjort nordkoreanska kvinnor gravida. Jee Heon, är ett av vittnena i FN-rapporten.

Hennes berättelse är en av de mörkare. En kvinna i hennes läger var gravid och lyckades fullborda graviditeten trots att hon skickats tillbaka från Kina. Men barnet överlevde inte länge.

– Bebisen grät när den föddes och vi var så nyfikna, berättar Jee Heon. Det var första gången vi såg en födas. Vi tittade på denna bebis och var så lyckliga. Så plötsligt hörde vi fotsteg från en vakt, som beordrade mamman att dränka sitt barn.

Mamman bad för barnets liv. Hon sa att hon fått veta att hon aldrig kunde bli gravid, men att hon haft enorm tur och blivit det ändå.

– ”Snälla, låt mig behålla barnet!”, bad hon men vakten slog henne. Bebisen som just fötts, bara grät. Mamman tvingades med skakande händer plocka upp bebisen och dränka den med ansiktet före ner i vattnet.

Nordkoreas svar på FN-rapporten var att producera en egen kartläggning över USA:s ”brott mot mänskligheten”. Men inget tyder på att situationen förbättrats i Nordkoreas gulag.

En del läger nära gränsen mot Kina har stängts, medan andra har expanderat.

– Än viktigare är att tusentals människor har försvunnit när de har omlokaliserats från gränsen, säger Greg Scarlatoiu till the Guardian. Han är chef på Nordkoreas kommitté för Mänskliga rättigheter, HRNK.

– Människorna som hålls i dessa läger har inte ens några domar emot sig, de har aldrig blivit ställda inför rätta. De flesta av dem vet inte ens varför de sänts dit.

Den amerikanska studenten Otto Warmbier ställdes i alla fall inför rätta. Han fick sin dom 2016 och dömdes till 15 års hårt arbete för att ha stulit en propagandaaffisch.

Warmbier släppte och återfördes till USA i juni i år men låg då i koma. Han avled några dagar efter hemkomsten. Liksom andra utlänningar som sitter fängslade i Nordkorea så tros dock Warmbier aldrig ha suttit i gulagsystemet, dit släpps inga utlänningar som senare kan vittna.

Det är högst osäkert om Kim Jong-Un någonsin kommer att ställa inför rätta för brott mot mänskligheten som FN-kommissionen rekommenderade. Men det finns människorättsaktivister som försöker samla på sig bevis och vittnesmål som senare ska kunna användas. Söul-baserade Transitional Justice Working Group försöker exempelvis kartlägga var massgravar med offer kan finnas.

De har intervjuat över 370 nordkoreaner under de senaste två åren och bett dem peka ut på kartor platser där kroppar begravts. De flesta ligger i Hamyong-provinsen på gränsen mot Kina.

– Folk som har gjort liknande arbete i Kroatien och Sydostasien säger åt oss att vi inte kan förbereda oss nog för vad som händer i framtiden, säger Sarah Son som arbetar med karläggningen till Washington Post.



LÄS ÄVEN: 6 frågor och svar om fallet med Otto Warmbier



Det tog exempelvis över 30 år att ställa en del av de skyldiga Röda khmererna i Kambodja inför rätta för folkmordet under åren 1975 till 1978. Så en dag kanske trots allt även Kim Jong-Un får stå till svars för sin och sin familjs brott.

Det är i alla fall vad den gråtande Park Yeon-Mi drömmer om.
