Regeringen och V överens
om vinster i välfärden
Anton Nilsson

Vänsterpartiet samarbetar med regeringen med att lägga fram en budget, och begränsningar för vinster i välfärden är då ett viktigt krav från Vänstern.

Nu uppger den socialdemokratiska civilministern Ardalan Shekarabi och Vänsterpartiets ekonomisk-politiska talesperson Ulla Andersson för DN att en uppgörelse om välfärdsvinsterna är nära.

– Vi är överens om huvuddragen, men det återstår en del detaljer, säger Ardalan Shekarabi till DN.

I november ska en lagrådsremiss läggas fram, och en proposition ska läggas fram i riksdagen i mars nästa år, rapporterar DN.

– Nu är det tydligt och klart att det kommer att läggas fram en proposition. Det här ska säkerställa att pengarna går till det de ska så att vinstjakten får ett slut, säger Ulla Andersson till tidningen.

Parterna har utgått från den välfärdsutredning som Illmar Reepalu lade fram förra hösten.

Han föreslog då att vinsttaket i välfärden bör ligga på sju procent på investerat kapital.

Ulla Andersson sade då att procentsatsen skulle behöva "skruvas ned".

Men enligt DN kan Vänsterpartiet nu acceptera begränsade vinster i välfärden.

– Vi har aldrig föreslagit ett totalt vinstförbud. Vi tittar på den modell som utredningen kom fram till och det är den vi förhandlar om nu, säger Ulla Andersson.

Shekarabi säger till DN att regeringen och Vänsterpartiet utgått från Reepalus utredning – "sen bearbetas utredningens förslag och vi beaktar remissvaren".

Expressens politikchef Martin Ahlquist är inte förvånad över beskedet.

– Det kanske inte så väldigt överraskande. Jonas Sjöstedt har gjort klart att det är deras absolut viktigaste fråga. Stefan Löfven måste få igenom sin budget och då behöver han Jonas Sjöstedt och Vänsterpartiet, säger Martin Ahlquist.

Socialdemokraterna behöver Vänsterpartiet för att få igenom sitt kommande budgetförslag, och då har man blivit tvingade att kompromissa.

– Jag tror inte att det är Stefan Löfvens drömupplägg. Han hade nog gärna hellre gjort en blocköverskridande överenskommelse, men intresset för allianspartierna att göra livet enklare för Stefan Löfven är inte så stort. Milt uttryckt, säger Ahlquist.

Hur viktigt är det här för Vänsterpartiet?

– Det är någonting för Jonas Sjöstedt att visa upp för sina partikamrater, att titta här fick vi igenom någonting som är väldigt viktigt för oss efter ett antal besvikelser där man blivit överkörda av regeringen. Det var nog att får vi inte igenom det här så ryker stödet för regeringen att få igenom sin budget.

Hur ser opinionsstödet ut för skärpta krav om vinster i välfärden?

– Det finns enligt mätningar som gjorts ett starkt stöd för begränsningar för vinster i välfärden. Men sådana undersökningar visar inte hur folk vill att man ska göra det.

Ilmar Reepalu, tidigare kommunalråd för Socialdemokraterna, föreslog i höstas att ett vinsttak för privata företag i välfärden borde införas. Det förslaget togs inte emot väl av de borgerliga partierna och Sverigedemokraterna. Han har inte sett förslaget, men understryker hur viktig frågan är.

– Det viktigaste för mig är att utredningen förs vidare och blir en proposition i riksdagen. Det har varit mycket debatt och diskussion. Det är lite märkligt då en stor del av landets befolkning tycker det är viktigt. Men sen har vi en riksdagsmajoritet som inte tycker som sina väljare. Sen gissar jag att den hanteras av vår riksdag och så får vi se efter valet om det går att genomföra, säger Ilmar Reepalu.

Vad hoppas du finns i förslaget?

– Det första är att man måste bestämma om man lägger fram alla delar sjukvård, omsorg och skola i ett förslag eller om man lägger skolan för sig eller skola och omsorg för sig. Det är de alternativen. Den delen jag tycker är enklast är ju skoldelen och omsorgen. Sjukvården är knepigare för där finns det skäl att fundera på hur primärvården ska remiseras och vem som ska vara huvudmannen för den. Det är möjligt att den delen skulle må bra av att avvakta.

Hur ser du på kritiken ditt förslag fick?

– Ja, det var väldigt välorganiserad lobbykritik från svenskt näringsliv och företagen. De hade det inte så lätt för samtidigt som de fick med sig många företagare så visade SOM-institutet att en förkrossande majoritet av väljarna tyckte att det var ett bra förslag, säger Ilmar Reepalu.

Moderaterna vill inte kommentera överrenskommelsen.

– Eftersom de inte presenterat sakpolitiskt innehåll måste vi avvakta att kommentera. Där har vi haft kommentarer tidigare om att vi tycker att Ilmar Reepalus utredningar är dåliga och att det skulle skada valfriheten, säger Moderaternas presskontakt Niklas Gillström.

Men ni vet att det kommer handla om vinsttak inom välfärden?

– Vänsterpartiet och regeringen har ju samarbetat om det här i tre år och nu säger de att de ska lägga fram en proposition i höst, och ja det har de sagt i tre år. Så innan de gör det kan vi inte kommentera på sakinnehållet för det finns inget sakinnehåll. De säger ju ingenting.

Svenskt näringsliv är mer kritiska mot dagens nyhet, och de är väldigt oroliga för vad det kan föra med sig.

"Beskedet att regeringen kommit överens med Vänsterpartiet om att gå vidare med förslag om att hindra företag att gå med vinst är skrämmande och för tankarna tillbaka till 1970-talet. Att lagreglera hur mycket vinst ett privat företag får göra är ett kraftfullt ingrepp i äganderätten och den fria företagsamheten", ett skriftligt uttalande från Svenskt näringslivs vd Carola Lemne.

Fortsatt säger hon i kommentaren att det visar på hur svag regeringen är.

"Överenskommelsen visar tyvärr att vi har en svag regering som brister i ledarskap. det bli alltmer uppenbart. att Stefan Löfven och Magdalena Andersson sitter i knät på Vänsterpartiets ledare Jonas Sjöstedt och ekonomisk-politiska talesperson Ulla Andersson."
