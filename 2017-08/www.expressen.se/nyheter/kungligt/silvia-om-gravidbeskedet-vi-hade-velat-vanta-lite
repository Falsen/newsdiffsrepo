Silvia om gravidbeskedet:
"Vi hade velat vänta lite"
Elias Giertz

Det var med ett speciellt leende på läpparna som drottning Silvia gjorde entré på Silviahemmet när hon på måndagen träffade de studenter som påbörjat utbildningen för att bli Silviasjuksköterska.

– Det här är som julafton för mig, säger drottning Silvia som har för vana att träffa studenterna som påbörjar utbildningen.

Utbildningen är ettårig och ges till sjuksköterskor som vill bli specialiserade inom demensvård. Den arrangeras av Silviahemmet och Sophiahemmets högskola.

– De fortsätter att arbeta parallellt med den här utbildningen och det krävs mycket för att orka med det. De har en fantastisk vilja och en förståelse för de problem som samhället står inför med en åldrande befolkning. Genom att bli Silviasjuksköterskor kommer de att kunna bidra och hjälpa.



LÄS ÄVEN: Prinsessan Madeleine och Chris O'Neill väntar barn



Men leendet på läpparna fanns inte bara tack vare drottningens engagemang i Silviahemmet, som hon själv grundade den 14 februari 1996.

Nej – hon var förstås upprymd över kungafamiljens glädjebesked sent på söndagskvällen: Att prinsessan Madeleine och Chris O'Neill väntar sitt tredje barn.

– Jag väntade på att du skulle fråga, säger drottning Silvia och skrattar.

Hur känns det att bli mormor igen?

– Det är klart att det känns jättekul. Vi är oerhört glada. Men, vi hade velat vänta lite längre med att berätta. Det hade även prinsessan Madeleine och Chris O'Neill velat. Det är lite tidigt fortfarande.

Drottning Silvia syftar på att Madeleines gravidbesked hade börjat sippra ut till allmänheten – och hovet tvingades snabbt krishantera och gå ut med ett pressmeddelande. Barnet är beräknat till i mars nästa år.

– Det blir så mycket lugnare för mamman om man väntar lite längre. Men jaja, nu är det som det är, det har kommit ut "somehow". Vi hoppas naturligtvis att det går bra. Prinsessan Madeleine mår bra och det är härligt.



LÄS ÄVEN: Prinsessan Madeleines och Chris beslut om framtiden



Trots hovets krishantering i söndags kväll och ett lite för tidigt babybesked ser hela kungafamiljen fram emot tillökning, berättar Silvia.

– Snart får ju prinsessan Sofia och prins Carl Philip barn och i mars blir det en liten lekkamrat till. Det blir kul!

När fick drottningen själv information från prinsessparet om tillökningen?

– Det ska jag inte berätta! Men det var underbart.
