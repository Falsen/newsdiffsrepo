Skolstart i kungafamiljen –
barnen börjar i förskola
Elias Giertz

Det är skolstartstider – även i kungafamiljen. I ett pressmeddelande berättar hovet att Carl Philips och Sofias son prins Alexander, 1, och Madeleines och Chris barn Leonore, 3, och Nicolas, 2, ska börja förskolan under hösten.

"Kungafamiljen sätter stort värde på den hänsyn som svensk media visar de kungliga barnen i privata sammanhang. Detta bidrar till en trygg miljö för barnen, kamrater och deras familjer", skriver hovet i pressmeddelandet.

Förra veckan började prinsessan Leonore i svensk förskola. Hon går sedan tidigare i förskola i London, där familjen bor – men eftersom familjen vistas i Sverige emellanåt kommer hon att gå i förskola även här.

– Prinsessan Madeleine och Chris O'Neill är regelbundet i Sverige. För att minimera antalet resor och miljöombyten, vilket kan vara krävande för små barn, är de i Sverige under långa perioder. Då är det viktigt att barnen får möjlighet att lära känna Sverige och kamrater här, säger Margareta Thorgren, informationschef vid hovet.

Leonores bror, prins Nicolas, kommer under hösten börja förskola i London – men så småningom även i Sverige, uppger Margareta Thorgren.

Även prins Carl Philips och prinsessan Sofias son, prins Alexander, 1, börjar under hösten förskola.

– Alla barnen kommer att skolas in. Det innebär att föräldrarna är tillsammans med barnen i förskolan under den första tiden. Det är en invänjningsperiod där man vänjer barnet vid den nya miljön så att barnet stegvis ska kunna vara där utan sina föräldrar, säger Margareta Thorgren.

Vilka förskolor har föräldrarna valt?

– Det är ingenting som vi aktivt berättar och det är enbart av säkerhetsskäl.

Sedan tidigare har hovet berättat att prinsessan Estelle går på en Montessoriförskola i Stockholm. Dessförinnan gick hon på "ur och skur"-förskolan Äventyret i Danderyd.

– Vi har blivit rekommenderade den här förskolan av vänner och Estelle känner redan många av barnen som går här, sa kronprinsessan Victoria då.
