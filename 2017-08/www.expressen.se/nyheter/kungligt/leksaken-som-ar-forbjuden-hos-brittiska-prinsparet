Leksaken som är förbjuden
hos brittiska prinsparet
Matilda Nyberg

Den kommande veckan, närmare bestämt den 31 augusti, är det 20 år sen prinsessan Diana omkom i en trafikolycka i Paris. Med anledning av årsdagen av sin mammas död har de båda prinsarna William och Harry öppenhjärtigt pratat om sin uppväxt i ett flertal dokumentärer och intervjuer.

Prins William berättar bland annat i ITV:s "Diana, vår mor: hennes liv och arv" om hur hans mamma hade varit med sina barnbarn. Med glimten i ögat säger han att prinsessan av Wales hade varit en "besvärlig farmor".

– Hon hade älskat båda barnen något oerhört. Men hon hade säkert kommit in när man badar dem och ställt till med världens liv. Bubblor överallt, badvatten över hela golvet... Och så hade hon lämnat rummet, säger han i tv-dokumentären.

Prinsessan Dianas uppfostran verkar dock ha smittat av sig på hennes äldste son. Prins William och hans fru, prinsessan Kate, vill ge barnen George och Charlotte en så vanlig uppväxt som det går när man är framtida monark.

En källa nära familjen berättar för Us Weekly att prinsparet har förbjudit iPads och liknande elektroniska leksaker i hemmet.

– Leksakerna som de små barnen har påminner mycket om de mamma och pappa hade under sin uppväxt, säger personen. William och Kate är starka förespråkare för att leka utomhus och att använda sin egen fantasi.

Enligt källan är George ofta ute på långa promenader eller cykelturer med pappa prins William. Charlotte, som är yngst, tillbringar mycket tid i husets stora kök tillsammans med prinsessan Kate när hon lagar mat.
