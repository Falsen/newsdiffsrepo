Höggravida Sofias
budgetstil på fest
Elias Giertz

I helgen var kungen, drottningen, prins Carl Philip och prinsessan Sofia på bröllop. Det var drottning Silvias gudson, Niklas Gadelius, som gifte sig med Julia Hamrin i Lidingö kyrka.

Carl Philip och Sofia ska ha sitt andra barn om bara några veckor – och det var en höggravid Sofia som visade upp sig på bröllopet.

På bilder från bröllopet syns hur Sofia ömt står och klappar på den numera tydliga babybulan.

Klänningen som Sofia valde till bröllopet var från brittiska varumärket Asos och deras serie för mammakläder.

– Det är härligt att Sofia bär en klänning som många har råd med – dyrt behöver inte alltid vara mest flott, säger Magda Omerspahic, Expressens modeexpert.

Grundfärgen på klänningen var svart med ett somrigt storblommig mönster som täckte hela klänningen, som gick ner till fötterna.

– Klänningens höga hals och de långa ärmarna gör den extra modern. Midjan och magen markeras fint och baktill, i nacken, döljs ett fint litet knyt. Sofia passar väldigt fint i den här klänningen, säger Magda Omerspahic.

Och som så ofta har prinsessan Sofia fyndat budgetmode.

Klänningen säljs just nu till reapris på Asos hemsida för strax över 250 kronor. Originalpriset ligger något över 450 kronor.

– Det inte är första gången kungligheterna väljer Asos. Kronprinsessan Victoria har vid flera tillfällen burit gravidklänningar från kedjan och kan ha varit en inspiration för Sofia när det gäller valet av kläder och märken, säger Magda Omerspahic, modeexpert.

Sofia brukar ofta uppmärksammas för att hon väljer kläder som säljs till överkomliga priser – och att hon, förutom vid väldigt speciella tillfällen, bär någon av de mer lyxiga modehusens kreationer.

I maj 2016 släppte hovet bilder på Carl Philip, Sofia och deras lille Alexander. Då hade Sofia en klänning för 299 kronor från svenska Lindex.

Kungafamiljens närvaro vid festligheterna var ingenting som väckte särskilt stor uppmärksamhet bland gästerna – tvärtom smälte de in som vilka gäster som helst, berättar en av de som var bjudna för Expressen.

– Ingen tyckte det var konstigt att de var där. Det märktes att familjerna står nära varandra. Det var bara trevligt, berättar bröllopsgästen.
