Victoria: "Jag ska berätta för
Estelle att jag träffade dig"
Elias Giertz

Det var en lång sittning inne i aulan på Mittuniversitet i Östersund när kronprinsessan Victoria närvarade vid Sametingets öppnande.

Från klockan 10 till strax efter 13 – utan paus.

Nästan lika länge väntade Matilda, 3, utanför. Hennes pappa har valts in i Sametinget för den kommande mandatperioden. Men Matildas fokus var inte att gratulera sin far, utan att träffa kronprinsessan Victoria.

– Vad fin du är! Vi har nästan likadana bälten, sa Victoria när hon möttes av Matilda utanför dörrarna.

Kronprinsessan Victoria ställde mängder av frågor till lilla Matilda som inte alls visade någon blyghet – utan berättade med inlevelse om kompisarna på förskolan och hur det är att fylla år.

På fredag fyller Matilda nämligen fyra år.

– Oj! Ett helt år till! Vet du vad, jag har en tjej som är fem år, sa Victoria och visade antalet år med sina fingrar.

– Hon heter Estelle. Vet du vad? Jag ska berätta för Estelle att jag träffade dig. Att jag träffade en jättefin tjej som hette Matilda och att hon ska fylla fyra år på fredag.

Innan Victoria sprang vidare till en hastig lunch frågade Matilda, och farmor Sigrid, om man fick komma och hälsa på hemma hos kronprinsessfamiljen på Haga slott.

– Ja! Man kan komma och hälsa på där, sa Victoria med ett leende.

Kronprinsessan Victoria närvarade vid Sametingets öppnande under hela förmiddagen.

– Det är väldigt starkt att vara här. Det är en väldigt fin dag och vi har fått uppleva många starka tal i dag. Och vacker jojk! Så jag har verkligen suttit och njutit och fått en fin stund, sa Victoria efter öppnandet.
