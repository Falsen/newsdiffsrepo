Här anländer Borromeo
till societetsbröllopet
Elias Giertz

På fredagsförmiddagen gifte sig Axel Staël von Holstein, 36, och Erika Widegren, 33, i S:t Jacobs kyrka i Stockholm.

Bruden Erika Widegren anlände till kyrkan i en vit spetsklänning med volanger och hade håret dekorerat med röda blommor.

På gästlistan finns influgna gäster från hela Europa – framför allt Frankrike och Belgien – där paret vant rör sig på societetsscenen. Paret bor i Bryssel, Belgien.

Men mest namnkunnig av gästerna är Beatrice Borromeo, 32. Hon är född i Italien och är där känd som en omskriven tv-personlighet som också synts i nyhetsmedier som "Newsweek" och "Daily Beast".

När Borromeo gifte sig med Pierre Casiraghi, 29, fick hon allt större uppmärksamhet. Pierre är en av prinsessan Caroline av Monacos söner och ingår i Monacos tronföljd. Familjen Casiraghi är en av Monacos rikaste – och barnen Andrea, Pierre och Charlotte Casiraghi tillhör den absoluta eliten av Europas jet set-krets.

Pierre Casiraghi skulle, enligt uppgifter till Expressen, komma till bröllopet – men tvingades ställa in på grund av sitt arbete och är därmed kvar i Monaco. Detta bekräftades också för Expressen av Beatrice Borromeo själv.

Paret Staël von Holstein-Widegrens vänskap med familjen Casiraghi går att härleda till just Beatrice Borromeo som studerade med bruden, Erika Widegren, i ungdomen.

Redan i torsdags kväll började paret Axel Staël von Holstein, 36, och Erika Widegren, 33, fira inför det stundade bröllopet.

Då arrangerade de en intim fest på Ångbåtsbryggan i Stockholm. Paret hade abonnerat hela restaurangen och gäster strömmade in för att, dagen före den stora dagen, fira kärleken mellan de två.
