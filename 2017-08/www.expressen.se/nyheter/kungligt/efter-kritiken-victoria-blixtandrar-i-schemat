Victorias förklaring
efter hårda kritiken
Elias Giertz

På onsdagsförmiddagen öppnar Sametinget sin sjunde mandatperiod.

Det blir en högtidlig invigning som får kunglig glans i form av kronprinsessan Victoria.

Kungafamiljen brukar alltid skicka en representant till invigningen – men i år var familjen på väg att nobba samerna.

Hovet angav att alla familjemedlemmar har andra åtaganden samma dag.

Beslutet väckte skarp kritik från Stefan Mikaelsson, Sametingets ordförande.

Han fann det anmärkningsvärt att varken statschefen, kungen, eller regeringschefen, Stefan Löfven, hittade tid att närvara.

– Statschefen har ju inte så stor makt men det är ju ändå statschefen som öppnar arbetsåret för riksdagen, och det är en viktig signal till det svenska samhället från kungahusets sida att samerna är en del av det svenska samhället. Det är klart att uteblir då statschefen och regeringschefen så sänder det motsatta signaler, sa Mikaelsson till Sveriges Radios Sameradion när beslutet blev känt.

Kungafamiljen lyssnade på kritiken – och kronprinsessan Victoria blixtändrade i sitt schema för att kunna närvara.

Det var kungen som till slut beslutade att hennes schema var tvunget att göras om.

När kronprinsessan anlände till Mittuniversitetet i Östersund där Sametinget öppnas var Victoria på gott humör och förklarade vad som låg bakom beslutet att ändå åka hit.

– Jag hade möjligheten att titta på programmet igen. Och ibland så finns det möjligheter! Så jag är jätteglad att jag i år kunde komma hit. Det var några år sedan sist, så det är kul att vara här.

På en fråga från SVT om hur kronprinsessan har haft det under dagen svarade Victoria:

– Det är väldigt starkt att vara här. Det är en väldigt fin dag och vi har fått uppleva många starka tal i dag. Och vacker jojk! Så jag har verkligen suttit och njutit och fått en fin stund.

Margareta Thorgren, informationschef vid hovet, berättar om schemaändringen:

– Kungen i egenskap av statschef och hela kungafamiljen har ett intresse och engagemang för samiska frågor, säger hon och fortsätter:

– Kronprinsessan ser fram emot att närvara vid öppnandet.

Det har bara hänt en gång under Sametingets historia att en kunglighet inte närvarat vid öppnandet.

Det var 2001 när omval utlystes och öppnandet av Sametinget försenades.

Vid denna mandatperiods öppnande närvarar, från regeringens håll, kultur- och demokratiminister Alice Bah Kuhnke.
