Tisdag 22 augusti 2017
Madeleine tillbaka i Sverige: "För
mig som hästtjej känns det kul"
Elias Giertz

På måndagskvällen var det invigning av EM i ridsport på Ullevi i Göteborg.

Kvällen till ära var prinsessan Madeleine på plats. Strax efter halv sju-tiden på kvällen kom hon in på arenan i en av Hovstallets vagnar, som eskorterades av Livgardets Dragonmusikkår.

Under ridsport-EM var Madeleine klädd i en vit blus, svart blazer och en mönstrad långkjol.

Uppdraget är Madeleines första för hösten och blev därmed en kickstart på den kungliga höstterminen.

– Det är kul att vara här i Sverige och det är väldigt roligt att EM hålls på svensk mark, säger prinsessan Madeleine.

Madeleine har tidigare, bland annat i SVT:s "Året med kungafamiljen", berättat om sin speciella relation till hästar och att man genom att umgås och vara med hästar "lär sig att ta ansvar". Det mindes hon när hon närvarade vid måndagens invigning.

– För mig som hästtjej känns det förstås extra kul att vara på plats.



LÄS MER: Prinsessan Madeleine fixade present till systern Victoria



Efter den formella invigningen, där Madeleine klippte ett gulblått band, satt hon på hedersplats och tittade på showen som arrangerades invigningskvällen till ära.

Ryttare från 30 länder tävlar under mästerskapen och Göteborg visade upp Sverige från sin bästa sida – med bland andra Abbas hit "Dancing Queen".

När låten började spelas sken Madeleine upp och hon satt sedan på sin plats och sittdansade till låten, som hade världspremiär till drottning Silvias ära, dagen innan hon gifte sig med kung Carl Gustaf.

– Det blir en speciell inramning i och med att mästerskapen äger rum inne i centrala Göteborg. Det är härligt att staden verkligen låter ridsporten ta plats, säger prinsessan Madeleine.
