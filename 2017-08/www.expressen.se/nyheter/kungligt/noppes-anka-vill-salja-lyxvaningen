"Noppes" änka vill
sälja lyxvåningen
Elias Giertz

Kungavännen, greven och nöjesprofilen Carl Adam ”Noppe” Lewenhaupt hittades död i vattnet i mars i år.

Han blev bara 69 år gammal – och lämnade efter sig hustrun Lee Lewenhaupt, 57, och styvsonen Leonard Johansson, 29.

Nu har änkan Lee bestämt sig för att sälja den exklusiva lägenheten på Östermalm där hon och ”Noppe” bodde i.

Bostaden ligger ett stenkast från Karlaplan. Fastigheten byggdes, enligt mäklarkontoret Skeppsholmen Sothebys, 1897. Enligt mäklarannonsen är det den "vackraste entrén" längs hela gatan.

I mäklarannonsen att lägenheten är av "internationell klass".

"Våningen representeras av sociala ytor där modernt möter bevarade originaldetaljer: Sällskapsrum med stuckatur, takrosett och vackert utsmyckad kakelugn. Intilliggande master bedroom med balkong och härlig utsikt över Karlavägens allé. Fantastiskt kök med mycket exklusiva materialval och optimal förvaring", står det i annonsen där det också nämns att takhöjden är 3,4 meter.

Lägenheten är 148 kvadratmeter stor och består av tre rum och kök och ligger högst upp i huset. Utropspriset ligger på 21,5 miljoner kronor.

Expressen har varit i kontakt med änkan Lee Lewenhaupt som sagt att hon inte har någonting att säga. Inte heller ansvariga mäklare vill kommentera försäljningen.

I en intervju med Expressen i juli i år berättade änkan Lee hur ont det gör att gång på gång bli påmind om "Noppe" – även om hon minns honom som en generös och varm människa.

– Det river upp mitt hjärta igen och igen och igen. Men vad ska jag göra? Han finns inte längre, sa hon då.

"Noppe" hittades död i vattnet den 1 mars i år. Polisen misstänkte inget brott och vid begravningen berättade prästen, efter önskemål av "Noppes" familj, om hans död.

– Noppe valde att lämna oss och jordelivet, sade prästen Hans Rhodin i Hedvig Eleonora kyrka.
