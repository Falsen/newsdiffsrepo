Här använder Victoria
Silvias klänning från 1978
Elias Giertz

När kronprinsessan Victoria på måndagen närvarade vid ett seminarium om antibiotikaresistens gjorde hon entré i en färgsprakande gul klänning med retrokänsla.

Svensk Damtidning rapporterar att klänningen är drottning Silvias och att hon bar den första gången under ett besök i forna Sovjetunionen.

Det var under ett statsbesök 1978 som drottningen gjorde med kung Carl Gustaf som Silvia hade klänningen på sig.

De var då inbjudna av ordförande Leonid Brezjnev och statsbesöket var ett av de allra första som Silvia deltog i.

Och kronprinsessan Victoria valde att återanvända den vackra klänningen 2017 – nästan 40 år senare.

Victoria brukar ofta återanvända sin mors gamla kläder. Tidigare har hovets informationschef Margareta Thorgren berättat att den typen av val är väldigt medvetna av kronprinsessan själv.

– Det finns en medvetenhet och en hållbarhetstanke rakt igenom kronprinsessan. Den genomsyrar vad hon väljer att delta i, men också när det gäller kläder, och vad hon signalerar genom att återanvända äldre plagg, har Thorgren berättat.

Kronprinsessans närvaro vid seminariet under måndagen var en del av kungafamiljens medverkan vid World Water Week.

Seminariet arrangerades på Folkets hus i Stockholm och kungafamiljen har flera engagemang kopplade till veckan.

Bland annat ska kronprinsessan dela ut "Junior Water Prize" på tisdagskvällen och kungaparet ska dela ut "Stockholm Water Prize" på onsdagskvällen.
