Drottningen och Lill-Babs besökte äldre på Ekerö
Mats Bråstedt

Det var ju i måndags som drottningen för första gången bar jeans i offentliga sammanhang under en prisutdelning vid Idéträdgårdarna på Sollidens slottspark på Öland.

Något som fick en del att höja på ögonbrynen.

Men i dag, i Ekebyhovs slottspark på Ekerö utanför Stockholm, var det ”business as usual”.

Silvia var nämligen klädd i ett plagg vi är mer vana att se på henne – en hembygdsdräkt. Dessutom från Lovön, som ju är den ö där bland annat Drottningholms slott ligger.

Det var drottningen själv som 1998 tog initiativet till De gamlas dag, och de första åren firades den i Drottningholmsparken. Sedan år 2000 är det Ekerö kommun som svarar för arrangemanget.

– Ett av drottningens engagemang är ju äldreomsorg, inte minst med anledning av (stiftelsen) Silviahemmet. Drottningen är ju väldigt engagerad i äldre– och demensfrågor, säger hovets informationschef Margareta Thorgren.

– Samtidigt försöker både kungen och drottningen besöka lokala platser. Det är väldigt många som uppskattar det här mycket, att de båda tar sig tid att hälsa på och lyssna på den här målgruppen. Och ser den äldre generationen.

För den musikaliska underhållningen inför de 200 åhörarna i Ekebyhovs slottspark svarade Lill-Babs, 79. Artisten bjöd på uppskattade gamla låtar.

LÄS MER: Kungaparet gick på bröllop – kungen blåste såpbubblor
