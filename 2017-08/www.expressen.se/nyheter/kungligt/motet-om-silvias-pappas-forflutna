Mötet om Silvias pappas förflutna
Claes Petersson

Mötet ägde rum den 17 juli på Sollidens slott.

Strax innan hade Erik Norberg, historiker och tidigare riksarkivarie, fått ett tips om att en familj i Malmö hittat uppgifter om drottningens far, Walther Sommerlath. Erik Norberg forskar kring Walther Sommerlath på uppdrag av drottning Silvia och stämde genast möte med Tomas Sielski, IT-konsult i Malmö med polsk bakgrund.

Sielski har i sina släktarkiv hittat brevväxling från andra världskriget där en person, chauffören Otto, ger flera ingående beskrivningar av Walther Sommerlaths aktiviteter under andra världskriget.

Drottning Silvia, som under flera år engagerat sig för att rentvå sin far från nazistanklagelser, blev genast intresserad.

Tomas Sielski berättar hur familjen – Tomas, frun Eva och barnen Maja och Julia – fick avbryta semestern för att ta sig till Sollidens slott och mötet med kungafamiljen.

– Vi var på Cypern och plötsligt ringer Erik Norberg och insisterar på att vi ska avbryta våra planer. Vi skulle åkt från Cypern till Malmö och sen vidare till Mallorca. Men han sa att drottningen vill träffa er och ser fram emot mötet. Han sa att våra fakta verkade stämma med saker de kontrollerat och att hon var väldigt angelägen.

Tomas Sielski hade bland annat hittat brevväxling med detaljer om Sommerlath samt ett föremål som ska ha tillhört Sommerlath-familjen.

– Drottningen kände till det eftersom det tillhört hennes mamma.

Sielski berättar hur han under tre timmar, vid en soffgrupp inne på Sollidens slott, redogjorde för sitt släktmaterial inför kronprinsessan Victoria, drottning Silvia och Erik Norberg.

– Först var det bara jag och sen fick även resten av familjen komma in och svara på mängder av frågor från kronprinsessan och drottningen.

– Vi satt där i tre timmar. Det var överraskande för det hela var planerat till 45 minuter. Egentligen skulle inte frun och barnen varit med, men när drottningen hörde att de var i närheten skickades de in. Kronprinsessan gick ut för att hämta dem från parken.

Expressens fotograf Sven Lindwall, på plats för att bevaka kronprinsessans födelsedag, fångade mötet på bild när Sielski och hans familj i samband med mötet står på Sollidens trappa tillsammans med Silvia och kronprinsessan.

Sielski berättar att han var tagen av mötet.

– Det var en surrealistisk känsla när Silvia serverade oss kaffe.

– Drottningen spillde lite kaffe och kronprinsessan sa att det var en gammal matta som säkert fått en och annan fläck.

Tomas Sielskis fru Eva har tidigare beskrivit mötet på sin blogg:

"En stund senare satt vi i en soffa, drack kungligt kaffe, och småpratade med Kronprinsessan medan T fortsatte diskutera Ottos historia."

När Expressen når drottningens utredare Erik Norberg bekräftar han kontakterna med Tomas Sielski men vill inte närmare kommentera mötet.

– Jag har inte sett materialet men har haft kontakt med honom och pratat med honom flera gånger. Det blir senare under hösten som jag får se materialet. Man får vara försiktig med källor som man inte sett, och i ämnen som är allmänt intressanta, men det är inte omöjligt att det kan innehålla material av betydelse.

Han vill inte kommentera hur drottningen och kronprinsessan bedömt informationen.

– När det gäller sättet att arbeta har jag inga kommentarer till det. Du får gärna fråga mig om källorna sen och hur arbetet pågår. Men vilka kontakter med personer på olika håll som jag har, tycker jag inte är intressant.

Han bedömer ändå att uppgifterna från Tomas Sielski kan bli viktiga pusselbitar i berättelsen om Walther Sommerlath.

– Om bilden är riktig som jag förstått så bidrar det allmänt till förståelsen för hans verksamhet, så mycket kan jag säga.

Drottning Silvia har i flera år kämpat för att ge en annan bild av fadern efter flera uppmärksammade reportage om nazistkopplingar.

2002 avslöjade tidningen Arbetaren faderns medlemskap i det tyska nazistpartiet. 2010 kom ytterligare avslöjanden i Kalla Fakta om att Sommerlath deltagit i "ariseringen" av Tyskland när han tog över ett företag av en judisk affärsman, Efim Wechsler, som då tvingades fly till Brasilien. Drottningens egen utredning året efter menade att fadern hjälpte Wechsler att fly genom att överlåta en kaffefarm och tre tomter i Brasilien i utbyte mot företaget i Tyskland. Utredningen bekräftade dock hans medlemskap i nazistpartiet.

Expressen har genom Tomas Sielski tagit del av det material som skickats till hovet och uppenbarligen fångat deras intresse.

Berättelsen har sin grund i familjens tidigare fynd av Haraldsguldet, en minnesplatta från den danske kungen Harald Blåtands grav som hittades bland familjens släktkvarlåtenskap.

Guldföremålet hade hittats i ett gömställe som användes av de flyende tyskarna under de sista månaderna av andra världskriget när Röda armen närmade sig området kring Stettin och Wolin i nordvästra Polen.

Efter krigets slut 1945 åkte Tomas Sielskis polska farfar Michael och dennes bror Stefan till Wolin och fick där kontakt med en tysk man, Otto, som ska ha varit chaufför och arbetat för en grupp inom SS. Gruppen ska under det pågående kriget ha smugglat ut konst och antikviteter från Polen, Baltikum och Ryssland.

"Under sitt möte med bröderna uppgav Otto namnen på alla de personer som han hade träffat eller arbetat med under kriget", skriver Sielski i sin redogörelse.

En av namnen på listan var Walther Sommerlath.

Flera år senare, i slutet av 1960-talet, fick Otto åter kontakt med familjen Sielski och övertalades då att få sin livshistoria nedtecknad.

"Resultatet blev en handskriven berättelse på ca 60 sidor som är bevarad i original.".

"Berättelsen innehåller bl. a detaljerade fakta om SS-gruppen och deras aktiviteter samt gruppens koppling till motståndsrörelsen".

Det ska också finnas dokument som kopplar Sommerlath till utsmuggling av judiska flyktingar.

Tomas Sielski arbetar nu vidare med släktforskningsprojektet, tusentals dokument ska översättas och gås igenom, och säger att det ännu inte kan dras några säkra slutsatser om hur Walther Sommerlaths aktiviteter under kriget ska bedömas.

– Det finns både positivt och negativt om honom. Det som är positivt är att han främst tycks ha agerat i alla lägen för att rädda sin familj, men man kan inte säga att han var en hjälte heller. Vi måste undersöka detta vidare.

Även om han hjälpte judiska flyktingar, så gjorde han det mot ersättning.

– Han fick ersättning för det han gjorde men det är svårt ännu att bedöma hans motiv och premisser. Jag vill inte gå in närmare på det förrän vi har hela bilden.

Han betonar att drottningen var tydlig under mötet:

– Drottningen sade till oss under mötet att hon vill veta sanningen om sin pappa oavsett hur bra eller dålig informationen är.

Margareta Thorgren, informationschef vid hovet, bekräftar att kungafamiljen har träffat Tomas Sielski och hans familj.

– Det stämmer. Kungen, drottningen och kronprinsessan träffade familjen i somras på Solliden. Familjen har i sitt släktarkiv hittat intressanta uppgifter som fadern i familjen redogjorde för under mötet med kungafamiljen. Det var ett bra och trevligt möte, säger hon och fortsätter:

– Kungafamiljen har ofta privata möten som berör olika frågor. Det är ingenting ovanligt. Innehållet är ingenting som vi vanligtvis kommenterar.

Varför var mötet viktigt?

– Drottningens utredning om sin fars liv är självfallet en öppen utredning som pågår. Nya pusselbitar dyker ständigt upp, pusselbitar som måste granskas och värderas.

Vem tog initiativ till mötet?

– Det är ingen information som jag har.
