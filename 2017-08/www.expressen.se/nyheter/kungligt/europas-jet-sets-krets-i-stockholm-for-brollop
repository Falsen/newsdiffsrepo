Svenska bröllopet gästas
av jet set-paret från Monaco
Elias Giertz

I dagarna anlände delar av den omskrivna Casiraghi-familjen till Stockholm och Sverige. Anledningen är att de, enligt Expressens uppgifter, ska gå på bröllopet mellan svenska Axel Staël von Holstein och Erika Widegren.

Familjen Casiraghi är en av Monacos rikaste. Syskonen Andrea, Charlotte och Pierre är barn till prinsessan Caroline av Monaco som var gift med Stefano Casiraghi innan han dog i en tragisk båtolycka.

Barnen – Andrea, Charlotte och Pierre – är alla omskrivna i Europa och tillhör den absoluta eliten av Europas jet set-krets. De är inte kungliga och bär ingen kunglig titel, men ingår alla i Monacos tronföljd och röner stort intresse runtom i Europa och världen.

Axel och Erika bor normalt i Bryssel och umgås därför på den europeiska societetsarenan.

Den yngsta av syskonen, Pierre Casiraghi, 29, är i Sverige för att gå på det svenska societetsbröllopet ihop med frun Beatrice Borromeo, 32, enligt uppgifter till Expressen.

Casiraghi-familjens bekantskap med paret Staël von Holstein-Widegren härstammar från när bruden, Erika, studerade ihop med Beatrice Borromeo.

Och på torsdagskvällen – när paret ställde till med en förfest på Ångbåtsbryggan i Stockholm – dök studiekamraten Borromeo upp.

När Beatrice Borromeo besökte den svenska festen på torsdagskvällen anlände hon någon timme efter alla andra gäster. Hon var klädd i en röd kappa och en rödrandig klänning med låga skor.

Borromeo är född i Italien där hon är känd som en mycket omskriven tv-personlighet som arbetat i nyhetsmedier som "Newsweek" och "Daily beast".

Hennes giftermål med Pierre Casiraghi har också gjort att bevakningen av henne ökat. Paret förekommer ofta på bild och är föremål för spekulationer och skvaller i internationell och europeisk veckopress.
