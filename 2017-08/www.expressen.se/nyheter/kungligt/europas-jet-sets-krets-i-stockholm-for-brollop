Europas jet set-krets i Stockholm för bröllop
Elias Giertz

Delar av familjen Casiraghi, en av de rikaste familjerna i Monaco, är i dagarna i Sverige.

De ska gå på bröllopet mellan svenska Axel Staël von Holstein och Erika Widegren, enligt uppgifter till Expressen.

Paret gifter sig på fredag – men redan i kväll ställer de till med en stor förfest på Ångbåtsbryggan i Stockholm.

Inbjudna är de närmaste till paret, vilka inkluderar delar av familjen Casiraghi och andra delar av den europeiska jet set-kretsen, enligt uppgift till Expressen.

Familjen Casiraghi är en av de rikaste familjerna i Monaco och syskonen Andrea, Charlotte och Pierre är barn till prinsessan Caroline av Monaco. De ingår alla i Monacos tronföljd. Andrea Casiraghi, som är äldst, är nummer fyra.
