Slott från 1700-talet har förstörts i brand
Kim Malmgren

Det brinner på Regnaholms slott i Finspång, enligt polis och räddningstjänst.

– Det har varit en vindsbrand. Den håller på fortfarande, säger Peter Ström, vakthavande befäl vid polisen i Östergötland.

Han fortsätter:

– Det är en fullt utvecklad brand på vinden. Vid 13.30-tiden fick vi information om att i princip hela vinden är nedbrunnen, säger han.

Inga personer ska ha skadats vid branden. Däremot är en stor del av fastigheten förstörd.

Slottet byggdes på 1700-talet och vinden är extra sårbar eftersom den, till skillnad från resten av byggnaden, till stor del består av trä.

– Hela vinden är förstörd, säger Peter Kindblom, räddningschef vid Finspångs räddningstjänst. I övrigt är det rökskadat. Jag uppskattar att någonstans mellan 1 000 och 1 200 kvadratmeter förstörts i branden.

På den översta slottsvåningen ska det ha funnits en del värdefulla saker – men dessa ska ha klarat sig. Under eftermiddagen var branden under kontroll fastän det fortfarande brann lite lätt på vinden.

Vet ni var brandorsaken är?

– Det får polisen utreda, säger Peter Kindblom.

Har det börjat brinna av sig själv?

– Ingen aning, jag vet inte alls vad det är som har orsakat branden.

Men det är totalförstört?

– Ja, vinden är totalförstörd. Men vi tror att vi klarar resten av fastigheten. Brandmännen har gjort ett bra jobb.
