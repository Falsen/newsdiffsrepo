Äldre man ramlade ner på tunnelbanespår
Mimmi Nilsson

Tågtrafiken stoppades vid Slussen under lördagseftermiddagen då en äldre man ramlade ner på spåret.

Polisen fick in larmet om händelsen klockan 14.42 och skriver på sin hemsida att mannen gick med käpp på perrongen och denna gled i väg vilket fick honom att ramla och falla ner på spåret.

– Vi vet att personen är oskadd, han rullade själv in under perrongen när tåget kom, säger Albin Näverberg vid Stockholmspolisens länskommunikationscentral.

Han bekräftar att det rör sig om en äldre man men har ingen ålder på personen.

Mannen ska ha klarat sig oskadd och fick efter det att tåget lämnat perrongen hjälp att ta sig upp från spåret. Enligt polisen har vittnen sett händelseförloppet och de bekräftar att det rör sig om ett olycksfall.

Vid 15.30 rullade all tunnelbanetrafik till och från stationen igen.
