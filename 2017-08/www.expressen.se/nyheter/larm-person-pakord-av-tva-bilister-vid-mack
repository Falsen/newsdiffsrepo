Larm: Person påkörd
av två bilister vid mack
Hannes Lundberg Andersson

Händelsen inträffade i Tumba i Botkyrka kommun utanför Stockholm. Polisen fick in larmet vid 17.13 på tisdagen.

– Det ska ha varit en eller två bilar som på något sätt kört på en fotgängare. Ambulans är på väg. Det är det jag kan se nu, säger Åsa Wallentin, presstalesperson vid Stockholmspolisen, vid 17.30.

Enligt larmet till SOS ska personen ha blivit påkörd vid en OKQ8-mack.

"Sitter mellan 2 bilar", framgår vidare i larmet.

– Vi fick larm om att han var klämd mellan två bilar. Jag tror det var inne på mackområdet. När vi kom fram hade man delat på bilarna. Jag vet inte hur olyckan gick till, när vi kom fram låg han på marken. Vi kom samtidigt som ambulansen, säger Ulf Sjöholm, operativ chef vid räddningstjänsten Södertörn, vid 17.35.

Det är oklart vad för skador personen – en man – ska ha fått, men det ska röra sig om någon form av benskador. Mannen har tagits om hand av ambulanspersonal.
