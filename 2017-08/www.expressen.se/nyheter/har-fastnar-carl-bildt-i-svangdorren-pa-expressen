Här fastnar Carl Bildt i svängdörren på Expressen
Sara Karlsson

Intresset för Carl Bildt och hans medverkan i Expressen TV:s program "Bara politik" var stort på onsdagskvällen. Reportrar och fotografer från de stora svenska medierna hade samlats i entrén för att få en kommentar av honom.

Carl Bildt hade däremot ingen större lust att svara på frågorna. I stället hänvisade han till Expressen TV och det han nyss sagt i Niklas Svenssons program "Bara politik". I programmet lämnade han beskedet att han – trots favoritskapet – inte vill ställa upp som kandidat i partiledarvalet för Moderaterna.

Men nej, han kom inte undan de frågvisa reportrarna helt.

När Carl Bildt skulle lämna huset fastnade han i snurrdörren i entrén – som stoppade. I det lilla utrymmet fick han stå nära inpå ett helt gäng journalister – där han inte kunde undkomma frågor.

Efter en stund i svängdörrens lilla område fick hela gänget backa ut, för att dörren skulle börja snurra igen.

Den före detta M-ledaren, stats- och utrikesministern kommenterade det hela på Twitter efteråt.

"Politiken får aldrig bli som en svängdörr som man fastnar i", skrev Carl Bildt själv på Twitter efteråt.

Carl Bildt har pekats ut som favorit som efterträdare till Anna Kinberg Batra, som meddelade sin avgång i förra veckan. Carl Bildt har ett gediget politiskt cv ledde Moderaterna under åren 1986 till 1999, som statsminister 1991 till 1994.

Men nu vill han alltså inte ställa upp igen. Han lämnade beskedet i Expressen TV under onsdagskvällen.

– Jag tror att det finns saker jag gärna skulle vilja göra, jag vill hjälpa Sverige och alliansen, och jag vill hjälpa Moderaterna. Men det finns många andra sätt att göra det på. Partiledare ska man välja med framtidsperspektiv. Det ska vara ett framtidsnamn, säger Bildt.

Samtidigt sa Bildt att han är "hedrad, smickrad och en smula förvånad".
