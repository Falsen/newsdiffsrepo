"Staden lider av allvarlig baksmälla"
Mats Larsson

Elektriciteten försvann i min lägenhet på elfte våningen lite över åtta i går kväll. Den har fortfarande inte komma tillbaka

Det var ungefär samtidigt i går kväll som vattnet började översvämma gatorna nere på södra Manhattan och delar av östra Manhattan.

Jag begav mig ut för någon timme sedan för att se vad Sandy ställt till med. Det är en underlig känsla att gå fram längs ödsliga avenyer och gator där inte ens trafikljusen fungerar. Jag var här under orkanen Irene också, men Sandy var elakare mot Manhattan.



Men ensam är jag inte på gatorna. Nyfikna börjar komma ut, rasta hundarna, se vilka skador som Sandy ställde till med.

David Mark, 60, har förberett sig och har en lampa fastspänd runt pannan. Han var ute i går kväll också.

– Jag gick ner till East River för att se flodvågen komma in. Det var rätt spännande, säger han,

– Det gick rätt höga vågor och vattnet gick över knäna på mig. Jag har aldrig sett något liknande.

Även södra Manhattan blev rejält översvämmat. Jag har turen att hitta en taxi som kör mig söderut med reservationen att han inte vet hur långt vi kommer.

Men det visar sig inte vara några problem. Han släpper oss vid Wall Street och Broadway. Även här rör sig morgonpigga ute på gatorna, men här är det större förödelse.

Det ligger stora oljefläckar på gatorna från bilar som översvämmats kvällen innan. Stora urnor har vräkts omkull. Ett och annat träd har vräkts omkull.

Eller som när jag försöker gå ner till tunnelbana vid Battery Park. Rulltrappan slutar i en bassäng med vatten. Tunnelbana är översvämmad.



Så mycket trafik är det inte på gatorna. De två stora tunnlarna här nere - Brooklyn Battery och Holland - är stängda. Det är mest polisbilar som patrullerar.

Och bilarna som stått parkerade här startar inte. Joe Hardigan, 55 år, vet. Han håller på och rensar ur sin bil.

– Jag bor i Soho men arbetar här nere så jag parkerade här i går kväll. Den blev alldeles översvämmad, säger han.

– Nu väntar jag på att någon ska komma och bogsera bort den. Men det är väl dröja.

Hardigan berättar att han hade bilen parkerad härnere även under orkanen Irene i fjol, men då kom vattnet inte alls lika högt upp.



Börsen på Wall Street är stängd för andra dagen i rad. Det är första gången sedan 1888 som den varit stängd i två dagar på grund av oväder.

Längre ner mot vattnet så har telefonjätten Verizon ett kontorshus. Kay Searey är brandvakt i byggnaden och ser sig bekymrad om i entrén.

– Vi blev helt översvämmade i går, berättar han.

– Det var riktigt skrämmande. Vattnet steg på 20 minuter och täckte hela lobbyn. Vi fick söka skydda på högre våningar.

Allt vatten har dragit sig tillbaka nu på morgonen, men Searey säger att det tog fem, sex timmar innan det drog sig undan i går kväll.



En del butiker verkar ha klarat sig hyfsat. Sandsäckar hade lagts upp framför många affärer och fönster och när jag kikar in så ser det mesta orört ut i en stängd Starbucks. En matbutik intill har däremot inte haft samma tur.

En ruta har krossats och vattnet har forsat in. Allt är en enda röra därinne. Det kommer att ta lång tid att städa upp det kaoset.

Men de flesta jag talar med tar stormen med jämnmod.

– Jag har ingen el, men har bunkrat upp med vatten och mat så jag ska nog klara mig, säger Jonathan Zeizel som är ute på en första morgonpromenad.

– Flera hus intill mig, översvämmades men inte mitt, så jag hade tur.



Det värsta av ovädret verkar ha dragit förbi, men regnet öser fortfarande ner ibland. Det blir en dag då en stor del av Manhattan kommer att hålla sig inomhus.

Ute finns inte så mycket att göra ändå denna dag.
