Åskan och skyfall
drar in över landet
Anton Nilsson

I eftermiddag väntar åska och lokalt häftiga regn i de sydöstra landskapen.

Gotland, Öland och delar av södra Götaland kommer att beröras.

Enligt SMHI är det risk för skyfallsliknande regn på ön i samband med åskskurar under eftermiddagen, och redan vid lunchtid slogs strömmen ut på stora delar av Gotland på grund av åskan.

– Åskan har gått över ön här underförmiddagen, vid lunchtid. Vi tror att det är det som har stökat till det för oss, säger Björn Axelsson, elnätschef vid Gotlands energi. Han uppger vidare att norra delen av ön har fått strömmen tillbaka strax innan 13.

Men södra delen, där han befinner sig då Expressen når honom, är fortfarande strömlös.

Enligt P4 Gotland har Visbyområdet fått tillbaka strömmen vid 13.

Gotlands energi meddelar att strömmen var tillbaka, "förutom i enstaka hushåll", vid 13.20.

På väderkartorna syns ett stråk med skurar, även med inslag av åska, med tungpunkt över Östersjön. Detta rör sig nu söderut, uppger Johan Groth vid Storm.

I eftermiddag fortsätter det braka loss med blixtnedslag och kraftiga regn.

– Bandet rör sig främst över Öland, Gotland, östra Småland, Blekinge och delar av Skåne. Lokalt kan det nog bli skyfallsliknande regn. På någon plats kanske upp till 20 millimeter på kort tid, säger Johan Groth.

Regnskurarna drar bort söderut under kvällen och en högtrycksrygg kommer in över landet. Men samtidigt sveper kyliga vindar ner från norr, så någon sommarvärme är det inte tal om.

På Gotland forsätter arbetet under eftermiddagen med att säkra strömförsörjningen.

– När detta inträffar har vi planer för hur vi ska göra. Normalt tar det mellan 45-60 minuter att åtgärda, säger Björn Axelsson.

Distriktsveterinär Petter Schwan säger att strömavbrottet kan ställa till det för öns bönder.

– Ett strömavbrott blir ganska snabbt problematiskt för bönderna. Det handlar inte bara om kor som ska mjölkas. Höns- och kycklingfarmer är helt beroende av att ventilationen fungerar. Men de flesta har i dag reservkraftsaggregat.

På vissa delar av Gotland blev det också stopp i vattenkranarna, eftersom vissa vattenverk saknar reservkraft, säger Roland Hoas, arbetsledare för Vattenverket på norra Gotland.

– Om vi inte har ström, då stannar vattenverken, säger Roland Hoas.

– Strömavbrottet var ju på hela ön, och det blir ju stopp i de anläggningar där man inte har reservkraft. Det handlar bland annat om Fårö, Lärbro, Kappelshamn och Valleviken.

Ingeborg Sahlsten, 30, är parkarbetare vid Region Gotland i Visby och blev drabbad av strömavbrottet då det var dags att äta lunch.

– Vi höll på att inte få kaffe, och det är ju dramatiskt. Då kom en av mina kolleger på att vi har ett elkraftverk där ute.

Kaffebryggaren kopplades in i reservaggregatet, och "kaffepaniken" kunde avstyras, säger Ingeborg Sahlsten.

– Vi har hört att det har mullrat och åskat här i förmiddags, tillägger hon.

Vid 14.20-tiden larmades polisen om att en fastighet kan ha träffats av en blixt.

Räddningstjänsten befarar att en brand brutit ut i fastigheten, som ligger nära orten Anga på östra Gotland, enligt polisen.

Vädermässigt verkar sommaren obevekligen gå mot sitt slut. Någon sensommarvärme är inte i sikte enligt meteorologen Johan Groth.

I natt är det däremot stor risk för frost. Från Norrland ner till västra Svealand. Läge att ställa undan känsliga växter då.

– Det kan till och med bli frost ända nere på höglandet i Götaland. Men där är temperaturen i så fall bara nere och vänder vid nollan ett kort tag, förklarar Groth.

Dagtid blir det från 5-8 grader längst i norr till 16-19 grader i södra Sverige under onsdagen.

På torsdagen väntar mulet väder och regnskurar i norr. I södra halvan av landet börjar det med sol och stigande temperaturer, 18-21 grader.

Men redan under eftermiddagen kommer ett regnväder in över Västkusten, och det drar sedan sakta vidare österut över Götaland och Svealand.

Det låter som att hösten redan knackar på dörren?

– Man kan nästan tycka det, prognosen känns väldigt höstlik. Det blev inte heller i augusti något varaktigt besök av högsommarvärmen, konstaterar Groth efter en koll i långtidsprognosen och fortsätter:

– I fjällkedjan är det redan meteorologisk höst på många håll, det vill säga att medeltemperaturen legat under 10 grader minst fem dygn i sträck.
