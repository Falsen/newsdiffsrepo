Odenberg beredd
ta över efter Batra
Niklas Svensson

Den tidigare försvarsministern och generaldirektören Mikael Odenberg – som i höstas utsågs av regeringen till styrelseordförande för Karolinska institutet – har den senaste tiden beskrivits som ett "wildcard" när det spekulerats kring möjliga efterträdare till partiledaren Anna Kinberg Batra.

Men redan i våras förekom hans namn i diskussionerna om en ny partiledare för Moderaterna.

I en intervju i Dagens Nyheter i mars i år kommenterade han spekulationerna.

– Ja, jag har sett det i sociala medier. Det där är ju fascinerande.

Han konstaterade samtidigt:

– Dels har Moderaterna en partiordförande, dels är jag inte övertygad om att det som man nu behöver göra är att ge sig ut på jakt efter en påläggskalv i 63-årsåldern. Hahaha. Nej, detta är ingen platsansökan. Jag stänger inte dörrar för politiska uppdrag men jag tänker inte aktivt söka politiska uppdrag heller.

Sedan dess har kritiken mot Anna Kinberg Batra vuxit månad för månad, vecka för vecka, dag för dag – och timme för timme.

Och det har, enligt samstämmiga uppgifter till Expressen, lett till att Mikael Odenberg de senaste dagarna omprövat sitt besked.

Han är nu beredd att ta över som partiledare – om valberedningen skulle ställa frågan, erfar Expressen. Men han är inte i något läge beredd att utmana Anna Kinberg Batra eller någon annan.

När medierna nu spekulerar i tänkbara efterträdare återkommer hans namn.

Göteborgs-Posten skriver i dag att Odenberg "är en tung, populär moderat men samtidigt kontroversiell."

I en artikel i Dagens Nyheter i går listades han efter Ulf Kristersson och Elisabeth Svantesson som ett hett namn. Politiska reportern Karin Eriksson konstaterade om Odenberg:

"Populär i flera moderatläger. Nymoderater uppskattar att han var med och lade om den ekonomiska politiken under sina år som gruppledare i riksdagen. Gammelmoderater gillar att han avgick som försvarsminister efter bara ett år, i protest mot partiledningens sparplaner."

Mikael Odenberg har den senaste tiden varit en av Moderaternas mest framträdande interna kritiker. När Anna Kinberg Batra förra månaden meddelade att alliansen vill väcka misstroendeförklaring mot försvarsminister Peter Hultqvist menade han att draget var "onödigt" och riskerar att uppfattas som "grälsjukt".

– Ingen kommer tacka Alliansen för att den berövar landet en ganska duglig försvarsminister, slog han fast i SVT:s Aktuellt.

Efter Kinberg Batras besked i januari i år om att hon vill fälla regeringen med en gemensam alliansbudget – stödd av Sverigedemokraterna – var Odenberg snabbt ute och sågade förslaget, samtidigt som han slog fast att "dörren till SD bör stängas".

I stället öppnade han i en debattartikel i Dagens Nyheter för en regering med moderater och socialdemokrater.

Några månader senare, i juni i år, skrev han på nytt på DN Debatt. Denna gång under rubriken "Tiden på väg att rinna ut för Moderaterna".

"Det handlar inte om att byta partiledare, utan om att sluta fladdra mellan olika ståndpunkter: utveckla politik i stället för taktik, strunta i SD och svara på frågan: Vad vill Moderaterna? Och M måste släppa idén om att i höst utlösa en ny regeringskris. Vi behöver inte fler taktiskt motiverade men politiskt ogenomförbara utspel", konstaterade han.

Mikael Odenberg var försvarsminister i Fredrik Reinfeldts regering mellan oktober 2006 och september 2007. Han lämnade regeringen i protest mot finansminister Anders Borgs besparingar på försvaret.

Expressen talade på torsdagseftermiddagen med Mikael Odenberg, men han ville då inte kommentera uppgifterna om att han nu är beredd att ta över som partiledare.
