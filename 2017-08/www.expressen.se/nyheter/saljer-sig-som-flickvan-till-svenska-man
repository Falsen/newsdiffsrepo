Säljer sig som flickvän till svenska män
Mats Larsson

Det är ingen nyhet att Thailand har en stor sexindustri, i alla de former. Den som reser till landet med Lonely Planets guide till Thailand får veta att det beräknas finnas cirka två miljoner sexarbetare i landet.

Siffrorna baseras på en studie gjord 2004, som dock fått kritik för att ha överdrivit antalet. Andra uppskattningar från bland annat WHO talar om cirka 200 000 prostituerade.

Detta trots att prostitution formellt är illegalt i Thailand. Det finns också många barnprostituerade, mellan 30 000 och 40 000 tros vara under 18 år. Landet har också stora problem med trafficking.

De allra flesta som köper sex i Thailand är thailändska män. Men många är förstås också utlänningar. Det råder ingen brist på bordeller eller förtäckta bordeller.

Men dejtingsajter som Thai Cupid ger också utlänningar som reser till Thailand för sex möjlighet att direkt komma i kontakt med thailändska kvinnor och planera en hel resa utifrån sexuellt umgänge med dem.

Thai Cupid finns även med svensk text och sajten introduceras så här:

”Sedan 2002 har ThaiCupid anslutit tusentals thailändska singlar med partners från hela världen, något som gjort sidan till en av de mest betrodda thailändska dejtingtjänsterna. Med ett häpnadsväckande medlemsantal på över 1,5 miljoner (ett nummer som ständigt växer), har vår thailändska dejtingsida anslutit tusentals singelmän och kvinnor internationellt.”

Men många thailändska kvinnor använder sajten - och andra liknande - till något mer än dejta utländska män. Kvinnor som San, 28 år. Hon hymlar inte med vad hon gör:

– Det är klart det är en slags prostitution, säger hon när vi möts i lobbyn till ett hotell i Bangkok.

– Men min dröm är att hitta en rik utlänning, som vill gifta sig med mig och försörja mig.

Det är med romantik hon lockar. Men hon gör också klart från början att det kommer att kosta.

Om sedan männen är naiva nog att tro att de är den enda personen som San träffar, så är det - i hennes ögon - deras problem.



LÄS OCKSÅ: Svenskarna som bytt Sverige mot paradiset



Hon kommer från enkla förhållanden i Issan provinsen i nordöstra Thailand. Det är en provins som många sexarbetare kommer ifrån.

Hennes föräldrar - risbönder bägge - vet inte vad hon egentligen sysslar med i Bangkok. Inte hennes bror heller.

Bara hennes kvinnliga kusin gör det. Hon flyttade ner till Bangkok samtidigt med San och ägnar sig åt samma sak.

De har länge haft vanliga arbeten också. Bägge har exempelvis jobbat på restaurang. Men för drygt tre år sedan började de använda Thai Cupid för att försöka locka till sig utländska män.

Den första som nappade var svensk. Låt oss kalla honom Roger. Han var 63 år första gången de möttes.

– Han lade först upp en bild på sig där han var 19 år, men när vi började tala via Skype så såg jag ju att han var en gammal man, skrattar hon.

San gjorde snabbt klart att hon var i behov av pengar. Roger - som av allt att döma är en förmögen man - skickade över 10 000 baht (cirka 2 800 kronor) redan innan han anlände.



LÄS OCKSÅ: Svenska maffian mitt bland semesterfirarna i Thailand



Instruktionerna till San var tydliga. Svensken ville bli upplockad på flygplatsen i Bangkok och sedan skulle de resa till Pattaya och bo på femstjärnigt hotell i några dagar.

– Jag visste att han ville ligga med mig också, och jag var okej med det. Men han var lite äldre så det gick inte riktigt. Jag fick ta hand om honom på annat sätt.

Då hade de dessförinnan varit ute och shoppat. San fick vad hon pekade på. Kläder, underkläder, parfym. På kvällen gick de på fin restaurang.

– Jag var lite obekväm med att han alltid ville klänga på mig och ta på mig hela tiden, även när vi var ute. Han ville ta massor med bilder också.

– Det var som om han ville säga: Det här är mitt!

Efter att de stannat i Pattaya i fyra nätter så reste de till Bangkok och tillbringade ett par nätter på ett dyrt hotell även där.

När Roger reste hem till Sverige igen hade han betalt henne 35 000 baht - cirka 10 000 kronor.

– Då hade jag ändå spenderat ännu mycket mer på shopping och spa. Han gillade mig verkligen mycket.



LÄS OCKSÅ: Svenske Kim, 36, i det thailändska skräckfängelset



De fortsatte ha kontakt när Roger rest hem och han skulle återvända ett par månader senare. Den gången stannade de på hotell Shangri-la nere vid Chao Praya floden.

– Men han försvann i väg ibland och jag är rätt säker på att han träffade en annan thailändsk kvinna också. Men han sa att han ville att jag skulle vara hans flickvän.

Det svensken inte tycktes ana var att San samtidigt via Thai Cupid hade kontakt med andra utländska män. Bland annat en man i 40-årsåldern från Australien.

Uppgörelsen var ungefär densamma där. När han kom på besök till Thailand så hade han San med sig och betalade för allt. Inklusive för sex.

Svensken var den förste hon träffade på det här viset. Men långt ifrån den sista.

– Jag har sedan dess mött så många män att jag tappat räkningen på dem. Många av dem tror att jag är deras enda.

– Ibland har jag ärligt talat lite svårt att skilja dem åt och kan blanda ihop saker om dem.

Roger har hon inte längre någon kontakt med. Han bedyrade sin kärlek för henne, men det var en kärlek hon inte kunde besvara.

En gång tog han henne till den svenska ambassaden och tog med sig visumpapper hon skulle fylla i, men hon rev sönder dem.

– Jag vill bara ha pengar och spendera dem, säger San.

– De flesta av mina kunder är lite äldre och de har pengar. De vill ha en vacker kvinna under några dagar som de känner de kan göra vad de vill med.

Hon får behålla det hon shoppar, hon skickar hem pengar till familjen i Issan-provinsen och hon har byggt upp ett sparkapital på banken.

Hon drömmer fortfarande om att hitta den rike utlänningen som hon själv gillar och som kan betala för hennes framtid och liv. Hon säger sig vara övertygad om att hon kommer att hitta den rätta.

– Men det får inte dröja för länge, säger hon. När jag börjar närma mig 35 år, så börjar jag bli lite för gammal.



LÄS OCKSÅ: Efter tsunamin – nu semestrar svenskarna på stulna stränder



När intervjun är klar, åker hon för att möta en engelsman som är i Bangkok och funderar på att köpa en lägenhet.

De har också träffats på en dejtingsajt - hon har bytt till en ny sajt - och engelsmannen kommer att plocka upp notan. För allt.
