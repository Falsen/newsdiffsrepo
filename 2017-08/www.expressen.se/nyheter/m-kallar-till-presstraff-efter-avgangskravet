M kallar till pressträff – efter avgångskravet
Filippa Rogvall

Gårdagen var en ödesdag för Anna Kinberg Batra när förbund efter förbund ställde sig bakom kravet på M-ledarens avgång.

Hennes eget besked var under fredagsmorgonen – likt tidigare – att hon tänker sitta kvar.

– Hennes besked att stanna kvar står fast, säger Moderaternas presschef Linda Norberg till SvD på fredagsmorgonen.

I ett pressmeddelande på fredagsmorgonen uppger nu Moderaterna att de kommer att hålla en pressträff med Anna Kinberg Batra klockan 09.30 i dag.

Linda Norberg uppger för SvD att ingen förutom Kinberg Batra kommer tala på pressträffen.



LÄS MER: Elva förbund bakom kravet på Kinberg Batra



Enligt pressmeddelandet ska M-ledaren prata om "läget i Moderaterna". Inga fler kommentarer än så har getts i nuläget.

Enligt uppgifter till Expressen ska strategin från partiledningen vara att stanna kvar, låta kritiken komma fram och arbeta vidare. En strategi som underlättas av att ingen utmanare hittills trätt fram och gjort anspråk på partiledarposten.

Men det finns också en uppfattning hos flera moderata riksdagsledamöter att slaget är förlorat för Anna Kinberg Batra – men att frågan är när hon själv ska inse det.



LÄS MER: Det här har hänt i Moderatkrisen



Det finns även en ilska, på båda sidor, gentemot flera av förbundens agerande i frågan de senaste dagarna - att man valt att gå ut offentligt och inte internt.

Trots att elva förbund av 22 nu stöder avgångskravet har Kinberg Batra fortsatt en svag majoritet bland rösterna i en eventuell extrastämma – 102 röster mot de 94 som vill ha bort henne.

Under fredagen ska Kronoberg som sista förbund ta ställning – men med bara fyra röster kommer den svaga majoriteten kvarstå oavsett om de ställer sig bakom kravet eller stöder M-ledaren.
