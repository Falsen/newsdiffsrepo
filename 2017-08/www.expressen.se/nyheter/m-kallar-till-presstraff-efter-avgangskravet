Anna Kinberg Batra avgår
Filippa Rogvall

Gårdagen var en ödesdag för Anna Kinberg Batra när förbund efter förbund ställde sig bakom kravet på M-ledarens avgång. På fredagsmorgonen gav M-ledaren sitt besked under en pressträff:

– Jag har meddelat valberedningens ordförande att jag vill lämna uppdraget som partiledare.

Partistyrelsen håller just nu möte för att bestämma när en extrastämma med partiledarval ska hållas. Fram tills dess kommer Kinberg Batra att arbeta som vanligt.



LÄS MER: Elva förbund bakom kravet på Kinberg Batra



Kinberg Batra berättar att hon tog beslutet i går kväll – efter en samlad bedömning om att hon inte längre kan hålla kvar i uppdraget som partiledare.

– Många moderater ägnar sig just nu åt självskadebeteende. Som i stället för att ägna sig åt politik bara talar illa och varandra. Jag tål kritik, det är mitt jobb. Men jag tror inte att väljarna blir särskilt imponerade av oss just nu. Jag är inte nöjd med läget där vi är nu, det tror jag ingen moderat är, säger hon under pressträffen.

– Eftersom partiledaren är ytterst ansvarig är jag självklart inte nöjd med hur jag har löst uppgiften hittills.

Hon berättar att hon står fast vid närmandet till Sverigedemokraterna – vilket av många uppfattas ha utgjort en grund för partiets dalande stöd på senare tid.

– Problemen upphör inte när jag går ut genom den här dörren. Under lång tid har Moderaterna haft brister som synts, säger Kinberg Batra.

Kinberg Batra menar att kvinnor och män länge behandlats olika inom politiken – och att hon är stolt över att ha fått bli Moderaternas första kvinnliga partiledare.

– Jag hoppas att min dotter får uppleva under sin livstid att en kvinna kan bli statsminister i Sverige.

En febril aktivitet har nu inlett i partiet i jakten på nästa partiledare.  På söndag möts valberedningen för att diskutera tidsplanen. Och det är bråttom.

– Vi har ett år till valet och vi måste ha en partiledare på plats så fort som möjligt som kan föra vår talan, säger Lars-Ingvar Ljungman, valberedningens ordförande samt ordförande i Skåne.

Det finns i nuläget två troliga kandidater: Elisabeth Svantesson, arbetsmarknadspolitisk talesperson och Ulf Kristersson, ekonomisk-politisk talesperson. Kristersson skriver på Facebook:

"Frågan om vilken roll jag själv kan komma att spela för Moderaterna i framtiden har inget svar i dag. Den diskussionen kommer jag föra i våra interna samtal, och bara där."



LÄS MER: Det här har hänt i Moderatkrisen



Tidigare i veckan har Hanif Bali (M), som sitter i Moderaternas partistyrelse, meddelat att han ställer sin plats i partistyrelsen till förfogande – och uppmanar fler att göra likadant.

Han backas nu av kulturutskottets ordförande Olof Lavesson (M).

– Moderaternas problem varken börjar eller slutar med Anna Kinberg Batra. Det rimliga nu är därför att hela partistyrelsen ställer sina platser till förfogande, säger han till Expressen.

Lavesson riktar också en känga till kuppmakarna bakom avgångskraven på Kinberg Batra:

– Likaså att de som ägnat sig åt att kräva andras avgångar nu börjar ta sitt eget ansvar för den uppkomna situationen.



LÄS MER: K-G Bergström: "Kinberg Batra var körd"



Allianskollegerna har alla uttryckt sitt stöd till Kinberg Batras beslut i sociala medier. L-ledaren Jan Björklund uttrycker på Twitter sorg över att allianskollegan avgår: "Känner stor respekt för henne, efter nära tre års nära samarbete. Tack Anna!"

Även KD:s Ebba Busch Thor och C-ledaren Annie Lööf skriver om Kinberg Batras beslut.

"Jag är ledsen över att tappa Anna som kollega, men jag respekterar också hennes beslut att lämna partiledarskapet", skriver Busch Thor på Instagram.

"Jag har verkligen uppskattat att samarbeta med Anna, inte minst för att jag fått lära känna den varma person hon är", skriver Annie Lööf.



LÄS MER: David Batras stöd på Instagram



I ett inlägg på Instagram sammanfattar Kinberg Batra själv sitt besked:

"Jag vill tacka alla medlemmar, aktiva och medarbetare som jobbat hårt, trott på vår uppgift och även på mig under de här åren", skriver hon.
