Anna Kinberg Batra avgår
Filippa Rogvall

Gårdagen var en ödesdag för Anna Kinberg Batra när förbund efter förbund ställde sig bakom kravet på M-ledarens avgång. På fredagsmorgonen gav M-ledaren sitt besked under en pressträff:

– Jag har meddelat valberedningens ordförande att jag vill lämna uppdraget som partiledare.

Partistyrelsen håller just nu möte för att bestämma när en extrastämma med partiledarval ska hållas. Det är i nuläget oklart om den blir under den ordinarie stämman i oktober eller tidigare.

Fram tills dess kommer Kinberg Batra att arbeta som vanligt.



LÄS MER: Elva förbund bakom kravet på Kinberg Batra



Det finns i nuläget ingen självklar ersättare för att styra partiet. En av de utpekade för rollen, Ulf Kristersson, ekonomisk-politisk talesperson för M, skriver på Facebook:

"Frågan om vilken roll jag själv kan komma att spela för Moderaterna i framtiden har inget svar i dag."

Inte heller Elisabeth Svantesson kommenterar uppdraget, men skriver på sin Facebook:

"Det är nu viktigt att vi moderater tar lärdom av den här perioden och för en ärlig diskussion, med varandra, om vägen framåt för partiet"



Kinberg Batra berättar att hon tog beslutet i går kväll – efter en samlad bedömning om att hon inte längre kan hålla kvar i uppdraget som partiledare.

– Många moderater ägnar sig just nu åt självskadebeteende. Som i stället för att ägna sig åt politik bara talar illa och varandra. Jag tål kritik, det är mitt jobb. Men jag tror inte att väljarna blir särskilt imponerade av oss just nu. Jag är inte nöjd med läget där vi är nu, det tror jag ingen moderat är, säger hon under pressträffen.

– Eftersom partiledaren är ytterst ansvarig är jag självklart inte nöjd med hur jag har löst uppgiften hittills.

Hon berättar att hon står fast vid närmandet till Sverigedemokraterna – vilket av många uppfattas ha utgjort en grund för partiets dalande stöd på senare tid.

– Problemen upphör inte när jag går ut genom den här dörren. Under lång tid har Moderaterna haft brister som synts, säger Kinberg Batra.

Kinberg Batra menar att kvinnor och män länge behandlats olika inom politiken – och att hon är stolt över att ha fått bli Moderaternas första kvinnliga partiledare.

– Jag hoppas att min dotter får uppleva under sin livstid att en kvinna kan bli statsminister i Sverige.

En febril aktivitet har nu inlett i partiet i jakten på nästa partiledare.

Under fredagsförmiddagen sammanträder partistyrelsen för att diskutera hur man ska gå vidare, bland annat när man ska ha extrastämman. På söndag möts valberedningen för att diskutera tidsplanen. Och det är bråttom.

- Vi har ett år till valet och vi måste ha en partiledare på plats så fort som möjligt som kan föra vår talan, säger Lars-Ingvar Ljungman, valberedningens ordförande samt ordförande i Skåne.

Han själv stod bakom sin partiledare och säger att "allt det nu är historia". Ljungman vill inte kommentera om någon har anmält intresse för partiledarposten.

- Det kan jag inte kommentera, säger han.

- Vi kommer i stora drag följa samma process som när Fredrik hoppade av efter valet 2014.

LÄS MER: Det här har hänt i Moderatkrisen

Tidigare i veckan har Hanif Bali (M), som sitter i Moderaternas partistyrelse, meddelat att han ställer sin plats i partistyrelsen till förfogande – och uppmanar fler att göra likadant.

Han backas nu av kulturutskottets ordförande Olof Lavesson (M).

– Det interna drev som gått de senaste dagarna har gjort det omöjligt att tala om politikens innehåll. Nu har Anna fattat sitt beslut och det får vi respektera. Men Moderaternas problem varken börjar eller slutar med Anna Kinberg Batra. Det rimliga nu är därför att hela partistyrelsen ställer sina platser till förfogande, säger han till Expressen.

Lavesson riktar också en känga till kuppmakarna bakom avgångskraven på Kinberg Batra:

– Likaså att de som ägnat sig åt att kräva andras avgångar nu börjar ta sitt eget ansvar för den uppkomna situationen.

L-ledaren Jan Björklund uttrycker på Twitter sorg över att allianskollegan avgår:

"Känner stor respekt för henne, efter nära tre års nära samarbete. Tack Anna!"

Även KD:s Ebba Busch Thor skriver om Kinberg Batras beslut på sin Instagram.

"Jag har verkligen uppskattat samarbetet med Anna och det gemensamma arbetet i alliansen för en ny reformagenda för Sverige. Jag är ledsen över att tappa Anna som kollega, men jag respekterar också hennes beslut att lämna partiledarskapet", skriver hon.



LÄS MER: K-G Bergström: "Kinberg Batra var körd"



Annie Lööf (C) skickar lyckönskningar till sin allianskollega på sin Instagram.

"Jag har verkligen uppskattat att samarbeta med Anna, inte minst för att jag fått lära känna den varma person hon är. Anna är en ledare med ett mycket starkt driv, som alltid jobbar stenhårt för att nå sina mål", skriver hon.

Trots att elva länsförbund krävt Kinberg Batras avgång hade M-ledaren faktiskt fortsatt en svag majoritet om hon ställt upp i en extrastämma med partiledarval.

I nuläget hade det varit 102 röster mot de 94 som vill ha bort henne. Och majoriteten hade kvarstått oavsett hur Kronoberg som sista förbund – och fyra röster – valt att ställa sig.

– Jag hade säkert ha kunnat vinna en omröstning i går, det vill jag inte spekulera i. Men när det är så stora delar som är kritiska är min samlade bedömning att förutsättningarna för att göra ett bra jobb inte finns. Jag beklagar det enormt, säger Kinberg Batra under pressträffen.



LÄS MER: David Batras stöd på Instagram



I ett inlägg på sin Instagram sammanfattar Kinberg Batra själv beskedet, och upprepar delar av det som sades på pressträffen.

"Jag vill tacka alla medlemmar, aktiva och medarbetare som jobbat hårt, trott på vår uppgift och även på mig under de här åren. Särskilt tack till alla er som visat ert stöd under de allra senaste dagarna", skriver hon.
