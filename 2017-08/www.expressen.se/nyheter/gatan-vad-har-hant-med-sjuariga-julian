Söndag 20 augusti 2017
Polis tillbakavisar uppgifterna om Julian, 7
Saga Skovdahl

Torsdagens terrorattack på La Rambla har hittills krävt 13 dödsoffer. Omkring 100 personer har skadats, varav ett 15-tal har uppges vara allvarligt skadade.

En tid efter attacken uppgavs Julian Cadman, 7, från Australien, vara försvunnen. Julians mamma skadades i attacken, och hans pappa reste från Sydney till Spanien för att leta efter sonen. Pojkens släktingar gjorde en efterlysning på Facebook som har uppmärksammats av flera medier.

En av dem som oroats av Julians försvinnande är Malcolm Turnbull, Australiens premiärminister.

– Alla av oss borde, i stunder av tysthet, be en bön för den lilla pojken, sa Malcolm Turnbull vid en presskonferens på lördagen enligt The Australian.



LÄS MER: Terrorattackens offer – de dog i Barcelona



Under fredagen, dagen efter attacken på det populära turiststråket, identifierades allt fler dödsoffer och skadade. Men om Julian framkom inget nytt förrän på lördagen.

Den spanska tidningen El Pais skrev att pojken hade hittats på ett sjukhus. Katalansk polis kunde inte ge detaljer om skadeläget för Julians del, enligt El Pais, men nyheten fick stor spridning.

Men senare på lördagen tillbakavisar den lokala polisen att Julian har hittats. "Vi har varken sökt efter eller hittat något försvunnet barn efter Barcelonaattacken. Alla dödsoffer och skadade har lokaliserats", skriver polisen på Twitter.



Polisen skriver också att man fått många frågor från journalister om Julian Cadham, men skriver  att man prioriterar kommunikationen med offrens anhöriga. Man uppmanar också människor att inte sprida falsk information.

Enligt The Independent, som också rapporterar att om Julian ännu inte är återfunnen, är tillståndet för hans mamma är allvarligt men stabilt.
