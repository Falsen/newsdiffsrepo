Man skadad efter streetracekrasch
Magnus Hellberg

Klockan 01.51 under natten mot lördagen fick polisen in larm om en bilkrasch på länsväg 73, Nynäsvägen, i höjd med Tungelsta söder om Stockholm. Två bilar ska ha kommit körande i norrgående riktning när något plötsligt hände – och de brakade av vägen.

– Det var två bilar som misstänks ha tävlat. Efter olyckan beordrades ambulanshelikopter till platsen. En person, en man som var passagerare och inte förare, fick föras till sjukhus med nackskador, säger Sven-Erik Olsson, presstalesperson vid Stockholmspolisen.

Samtidigt ska föraren av den bil som misstänks ha vållat kraschen ha försvunnit från platsen innan polisen hade hunnit komma fram.

– Han ska ha sprungit från platsen, men man har väl uppgifter om vem det kan vara, säger Sven-Erik Olsson.
