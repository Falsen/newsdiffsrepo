Måndag 21 augusti 2017
Föraren vid terrordådet i Barcelona har gripits
Anna Mattsson

En intensiv polisjakt har sedan i torsdags pågått efter den bilförare som dödade 13 och skadade över 100 människor i Barcelona när han körde rätt in i en folksamling på turisttäta La Rambla.

Younes Abouyaaqoub, 22, har varit polisens huvudmisstänkte och nu har det bekräftats att det var han som körde bilen, rapporterar AP.

På måndagen hittades han i Sant Sadurní d'Anoia, en del av Katalonien. Enligt spanska medier ska det ha uppstått en våldsam konfrontation och mannen ska ha blivit ihjälskjuten. Hur allvarligt skadad han är, är ännu oklart.

22-åringen ska också ha burit ett bombbälte i samband med gripandet, skriver Mirror.

LÄS MER: Så flydde den jagade jihadisten

Europas mest jagade man

Innan gripandet var 22-åringen Europas mest jagade man, och polis misstänkte att han hade flytt landet till Frankrike. Vilket inte visade sig stämma då han greps en bit utanför Barcelona.

Polisen misstänker att Younes Abouyaaqoub, efter terrordådet, flydde via tunnelbanan och tog tåget på stationen Liceu, vid ramblan, och sedan gick av i stationen Maria Cristina.

Ute på gatan tros han ha stoppat en bil, kapat den och dödat föraren, en 34-årig man, med ett 20 centimeter djupt knivhugg i bröstet.

LÄS MER: Misstänkte Barcelonaterroristens mamma: "Överlämna dig"

Hans släktingar har uttalat sig i spansk press. Bland annat har hans mamma vädjat om att hennes son ska överlämna sig till polisen.

– Jag vill att han överlämnar sig. Jag vill inte att fler ska dö. Det är inte i linje med islam. Jag ser hellre att han hamnar i fängelse än att han dör, säger Hanno Ghanim till spanska medier.

Även en kusin till Younes Abouyaaqoub har pratat med pressen, och tagit tydligt avstånd från terrordådet.

– Vi visste ingenting. Ingen misstänkte att han kunde göra någonting sådant. Han levde helt normalt. Det är omöjligt att kunna föreställa sig det här, säger han till tv-kanalen Antena 3.
