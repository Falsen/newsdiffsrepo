Måndag 21 augusti 2017
Föraren vid terrordådet i Barcelona har skjutits ihjäl av polis
Elin Kardell

En intensiv polisjakt har sedan i torsdags pågått efter den bilförare som dödade 13 och skadade över 100 människor i Barcelona när han körde rätt in i en folksamling på turisttäta La Rambla.

Younes Abouyaaqoub, 22, har varit polisens huvudmisstänkte och nu har det bekräftats att det var han som körde bilen, rapporterar AP.

På måndagen hittades han i regionen Altos del Subirat, väster om Barcelona. Mannen ska ha burit ett bombbälte runt midjan när han blev ihjälskjuten, bekräftar spansk polis.

Spansk polis bekräftar att en kvinna, boende i området ringde polis och larmade om en man som liknade den efterlysta Younes Abouyaaqoub. Hon försökte också konfrontera mannen som då flydde mot ett par vingårdar i närheten, skriver La Vanguardia.

En patrull var snabbt på plats och de kunde snabbt hitta mannen som när han blev konfronterad lyfte upp sin t-shirt och visade ett bombbälte. När polisen beordrade 22-åringen att lägga sig på marken började han i stället skrika "jihadistiska tillkännagivelser", sköt polisen honom till döds, skriver den spanska tidningen Cronica Vida.

LÄS MER: Så flydde den jagade jihadisten

Även Imamen som ska ha varit central i terrorcellen skyldig till terrorattacken uppges vaar död enligt polis.

22-åringen, som ursprungligen var från Marocko, boende i Spanien var den sista misstänkta personen på fri fot, tillhörande den terrorcell som tagit på sig attacken i Barcelona.  Polisen misstänkte länge att han flytt till Frankrike. Därför var jakten på honom av högsta prioritet i hela Europa.

Precis efter dådet misstänktes Younes Abouyaaqoub, ha flytt via tunnelbanan för att ta tåget på stationen Liceu, vid ramblan, för att sedan gå av i stationen Maria Cristina.

Ute på gatan tros han ha stoppat en bil, kapat den och dödat föraren, en 34-årig man, med ett 20 centimeter djupt knivhugg i bröstet.



LÄS MER: Misstänkte Barcelonaterroristens mamma: "Överlämna dig"



Hans släktingar har uttalat sig i spansk press i samband med efterlysningen. Bland annat har hans mamma vädjat om att hennes son ska överlämna sig till polisen.

– Jag vill att han överlämnar sig. Jag vill inte att fler ska dö. Det är inte i linje med islam. Jag ser hellre att han hamnar i fängelse än att han dör, säger Hanno Ghanim till spanska medier.

Även en kusin till Younes Abouyaaqoub har pratat med pressen, och tagit tydligt avstånd från terrordådet.

– Vi visste ingenting. Ingen misstänkte att han kunde göra någonting sådant. Han levde helt normalt. Det är omöjligt att kunna föreställa sig det här, säger han till tv-kanalen Antena 3.
