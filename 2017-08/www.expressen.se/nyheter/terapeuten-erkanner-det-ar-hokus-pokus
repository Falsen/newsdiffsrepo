Terapeuten erkänner: Det är hokus-pokus
Anna Bäsén

Odenplans naturhälsa ligger i rymliga och ljusa lokaler, centralt vid Odenplan i Stockholm. Här arbetar tretton personer med olika former av alternativmedicin.Klinikchefen Ulrika Sunnerheim-Dahlman, som kallar sig zon- och näringsterapeut, tar emot.

En av hennes specialiteter är att diagnosticera och behandla så kallade dolda födoämnes­allergier. Jag får berätta om min mage, som är orolig och uppblåst ibland. Det kan vara födoämnesintolerans, tror hon.

– Födoämnesintolerans, exempelvis mot mjölk och gluten, är väldigt vanligt. De dolda födoämnesallergierna kan ge magproblem, huvudvärk, kronisk trötthet, hudproblem men också ont i lederna, säger hon.

Kliniken marknadsför så kallade Imuprotester. Det är tester som lovar att avslöja dolda födoämnesallergier med hjälp av att mäta IgG-antikroppar mot olika slags mat i blodet. Testerna har blivit populära i Sverige de senaste åren.Ulrika Sunnerheim-Dahlman berättar att hon var en av de första i Sverige med Imuprotesterna och talar mycket varmt om dem. Hon har testat omkring 200 patienter hittills.

– Det är den analys som hjälpt oss mest. Den är en fantastiskt bra analys som ger svar när man kanske undrat i många, många år.

Teorin bakom testerna är att de flesta sjukdomar och besvär, allt ifrån övervikt till depression, trötthet och akne, kan bero på födoämnesallergi. Genom att ta testerna och sedan utesluta all mat man reagerar på, ska man alltså bli frisk.

Ulrika Sunnerheim-Dahlman berättar om en kvinna med värksjukdomen fibromyalgi som testade sig och fick reda på att hon reagerade lite grann mot gluten.

– Hon blev helt bra efter att ha uteslutit gluten och kunde börja jobba igen. Men hon fuskade två gånger, bara för att kolla, några timmar senare kröp värken fram igen. Så det var så tydligt, säger Ulrika Sunnerheim-Dahlman.

Testerna används inte i vanlig svensk sjukvård, utan bara av alternativterapeuter som saknar legitimation. Det beror på att metoden inte har vetenskapligt stöd. Det innebär att läkare och forskare anser att testerna inte kan bevisa någon överkänslighet.

De menar att testerna bara visar att man ätit viss mat.

– Läkarna har helt ignorerat IgG, men det kommer mer och mer. Speciellt om man inte hittar något annat. En del svenska läkare använder dem i smyg, men kunderna får betala dem själva, berättar Ulrika Sunnerheim-Dahlman.

Testerna är ganska dyra, det minst omfattande kostar nästan 1 000 kronor, det största nästan 5 000 kronor. Man tar ett blodprov som skickas till Tyskland, sen tar det två veckor att få svar.

Jag ber att få fundera på de dyra testerna. Ulrika Sunnerheim-Dahlman säger att hon själv kan undersöka om jag tål mat med hjälp av kinesiologi. Det är ett muskeltest som ska avslöja om jag är allergisk, efter det vet jag om det är värt att gå vidare med de dyra blodproverna.– Det handlar om energi. Enligt vetenskapen så är ju allting energi. Sen är det vissa saker som passar bra ihop och andra som inte passar bra ihop, förklarar hon.

Jag får ligga på en brits. Klinikchefen placerar i tur och ordning flaskor med olika innehåll – som vete, mjölk, havre och ägg – på min mage. Samtidigt får jag hålla armen rätt upp i luften, hon säger till mig att försöka hålla emot när hon trycker på min arm.– Det är ett oerhört bra verktyg. Vi kan testa det du äter mycket av, säger hon.Jag ser inte vad det är i flaskorna hon lägger på min mage. Men det känns som att hon trycker olika hårt mot min arm.

Efter knappt en kvart är undersökningen klar. Ulrika Sunnerheim-Dahlman hävdar att jag inte tål mjölk, gluten, ägg, jäst och havre. Hon rekommenderar mig att utesluta alla dessa födoämnen ur kosten.

– Det är jobbigt allt det där. Det betyder att magen är ur lag. säger hon.

Hon misstänker också att jag har svampen candida eftersom jag tog antibiotika förra året. Jag får också göra några enkla tester hemma, som enligt klinikchefen visar att jag dessutom är försurad och har jodbrist.

När jag kommer på återbesök får jag rådet att "basa kroppen". Att jag är försurad ökar min risk för otäcka sjukdomar som cancer, alzheimer, fibromyalgi och hjärtkärlsjukdomar.

Sen behöver jag kosttillskott. Ulrika Sunnerheim-Dahlman använder sin muskelundersökning för att se vilka näringsbrister och vilka preparat jag ska ta.

– Du blir stark när vi tar zink och lite svagare när vi tar koppar. Känner du det?Betyder det att jag har för mycket koppar? undrar jag.- Nej, för mycket koppar och för lite zink. Din kropp vill ha zinken men säger nej till koppar.

Jag behöver åtta olika kost­tillskott. Det blir en rejäl påse och slutnotan landar på över 7 000 kronor. När jag får provsvaren från Tyskland visar de att jag är allergisk mot komjölk, surmjölksprodukter och hönsägg. Jag rekommenderas lägga om kosten och sluta med sådan mat.

När vi senare konfronterar klinikchefen med att hennes diagnosmetoder skulle vara ovetenskapliga vill hon absolut inte svara på våra frågor inför kameran. Hon tar min ryggsäck och mikrofonen och går för att låsa in dem i ett annat rum.

- Jag vill jättegärna svara på frågorna men jag vill inte ha det på band.Men hon försvarar ändå sina metoder, och hävdar att de fungerar även om de inte läkare och forskare håller med.

- Det är några metoder som jag använder och får bra resultat! Och för mig är det resultaten som räknas!

Ulrika Sunnerheim Dahlman medger att burktestet inte har vetenskapligt stöd och kallar det själv för "hokus pokus". Men Imuprotesterna däremot, finns det en hel del stöd för, hävdar hon.

Jag söker Ulrika Sunnerheim-Dahlman upprepade gånger för att hon ska ytterligare möjligheter att bemöta kritiken. Till sist går hon med på en telefonintervju där hon fortsätter försvara sin affärsverksamhet.

- Det finns tusentals läkare runtom bara i Europa och i USA också som arbetar med de här testerna. Så är det. Men en svensk läkare eller forskare får inte säga att det här fungerar för då ryker deras legitimation.

Men pratar man med läkare och forskare som jobbar med matallergier så säger de att det inte funkar?

- Jag tror inte att de har provat för det första och de får inte prova. Så vad ska de göra? Om de säger de att det funkar, så kan deras legitimationer... Är de väldigt rädda om, och det har jag all respekt för. Så frågar man en så får du det svaret.

Så du menar att det är bara för att läkarna är rädda om sina legitimationer, annars skulle de använda det här fantastiska som funkar?

- Njaä. Det svarar jag inte alls på. För bara, nej det kan jag inte säga. Men det kan vara så, när du frågar någon läkare. Så måste de vara försiktiga med vad de säger.Men flera läkare och forskare som håller på med matallergi säger att det här är humbug, rent lurendrejeri som du bara gör för att tjäna pengar. Hur ser du på det?

- Ja, jag säger att de inte har all information. Sen har de inte alla mina hundratals fall, som har erfarenhet av de här testerna.

Men du utlovar på hemsidan och när man träffar dig att det här kan hjälpa mot allt möjligt. Sen tar du upp dina goda exempel, patienter som blivit frisk från fibromyalgi, eller blivit friska från IBS?

- Nej, det gör jag inte

Jo, det gör du. Jag har det på band. Är inte det ett ganska oärligt sätt att sälja in det här som faktiskt inte har gediget vetenskapligt stöd?

- Ja, men nu... Nästan alla länder i Europa tillåter sina läkare att göra det här testet. Då undrar jag om dina experter har rätt där. Men de måste nog tycka så ett tag till i alla fall, här i Sverige.

Du ägnar dig ju också åt burktestet som du själv kallar för hokus pokus?

- Ja, jag kan inte förklara det. Vi ser att det kan vara användbart för det är snabbt lätt och framför allt billigt.

Men du säger först till mig att det är hokus pokus och sen att det fungerar. Nu får du förklara dig?

- Ja, erfarenhetsmässigt så kan jag se att det är en metod som man kan använda, med en stor nypa salt.

Men tror du att människor uppfattar att det är hokuspokus när du kommer i vit rock, du har anatomiplanscher och pratar om prover, forskning och läkare som håller på med det här. Är inte det ett sätt att sno sjukvårdens auktoritet helt enkelt?

- Nej. Verkligen inte.

Hur ser du på risken att du kan orsaka skada hos de patienter som kommer till dig?

- Den risken får jag alltid tänka på att minimera i så fall. Men ingen har dött av varken zonterapi eller muskeltest. Nä, är du färdig snart?

Men kanske av att utesluta mat?

- Det kan vara bra att prova det om man har IGG antikroppar mot någonting, och så får man se om det var det som var boven. Var det inte det så vet vi det, och så kan vi gå vidare.
