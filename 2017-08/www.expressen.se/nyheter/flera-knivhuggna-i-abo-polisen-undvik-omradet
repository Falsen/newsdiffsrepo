Fredag 18 augusti 2017
Två döda i knivattack i Åbo – flera personer knivhuggna
Anton Nilsson

Flera personer knivhöggs i centrala Åbo vid 16-tiden på fredagen. Två människor dödades och nio skadades i attacken, meddelar den finländska polisen.

Polisen sköt en misstänkt gärningsman och grep honom.

En människa dog på på plats av knivhuggen och en dog på sjukhus, rapporterar tidningen Turun Sanomat.

Beredskapen höjs i hela landet.

Flera offer opereras på sjukhus. Också gärningsmannen vårdas på sjukhus.

Polisen utesluter inte att attacken har "kopplingar till internationell terrorism". Men den undersöker inte fallet som ett terrordåd i det här skedet, rapporterar YLE. Polisen bekräftar inte heller att gärningsmannen skulle ha ropat något på arabiska.

Enligt ögonvittnesskildringar till Åbo Underrättelser var en av de knivhuggna en kvinna som gick vid torget med sitt barn.

– Där gick en kvinna med barnvagn. Det var inte så mycket folk runt henne. Jag såg hur den ena mannen högg henne i nacken med en kniv, säger Åbobon Cecilia Lundberg till Åbo Underrättelser.

Hon berättar att människor på platsen försökte hjälpa kvinnan och ge henne hjärtmassage.  Andra koncentrerade sig på barnet som verkade vara ungefär ett halvt år gammalt, säger hon.

Allmänheten uppmanas att undvika Åbo centrum. Huvudbiblioteket i Åbo och köpcentret Hansa har evakuerats.



Beredskapen har höjts i Helsingfors, på Helsingfors-Vanda flygplats och på järnvägsstationerna.

– Jag gick mot parkeringsplatsen. Plötsligt kom folk springande mot mig. En kille sprang med kniv, han ropade "Allahu akbar", säger ögonvittnet Paiman Afzali till Expressen TV.

– Jag hörde en kvinna skrika. Jag såg en kille hugga henne med kniv. Han högg henne till döds.

– Jag såg också en man bli huggen med kniv. Jag passerade kvinnan, hon var död, jag kan inte glömma hennes ansikte. Mannen intill henne rörde sig, han försökte resa sig, säger han.

Också ögonvittnet Kent Svensson såg hur kvinnan dödades i attacken.

– Jag ser kniven i hans hand. Han bara hugger och hugger. Jag ser kvinnan ligga på marken, hon är död. Det är fruktansvärt, säger Kent Svensson till CNN.

- Vi hörde att en ung kvinna skrek högt i hörnet av torget. Vi såg en man på torget, en kniv glimtade till och viftade i luften. Jag förstod att han hade knivhuggit något, säger Laura Laine, till finländska radio/tv-kanalen Yle.

Hon var ungefär 20 meter från den plats där knivhuggningarna ägde rum på Salutorget i Åbo.

Polisöverdirektören Seppo Kolehmainen säger att man inte vet vem som ligger bakom attackerna i Åbo..

- Vi kan inte utesluta att händelserna har kopplingar till internationell terrorism, men vi kan inte heller bekräfta att det är så, säger Kolehmainen, säger han till Yle.

Tre misstänkta lämnade platsen och ropade "Allahu akbar" (Gud är stor, på arabiska), säger ett ögonvittne till Yle. Enligt andra uppgifter hördes ropen "varokaa" (se upp, på finska).

I ett andra meddelande på Twitter skriver polisen att en misstänkt gärningsman har skjutits i benen och gripits. Polisen söker efter flera eventuella gärningsmän i Åbo.

Ögonvittnen berättar för public service-kanalen Yle att flera människor ligger på marken på Trätorget, och att en person ligger på marken på Salutorget. En kropp uppges vara övertäckt.

Finlands statsminister Juha Sipilä skriver på Twitter att regeringen kommer att sammanträda med anledning av händelsen i Åbo, enligt Yle.

Finlands inrikesminister Paula Risikko är på väg till Åbo. Hon sänder sina kondoleanser till offren och deras anhöriga, skriver Yle.

Texten uppdateras
