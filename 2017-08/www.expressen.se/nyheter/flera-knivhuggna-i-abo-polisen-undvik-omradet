Lördag 19 augusti 2017
Fler har gripits efter knivattacken i Åbo
Arne Lapidus

Det var klockan 16.02 på fredagen som polisen fick in larmet om knivattacken i centrala Åbo och redan 16.05 var den misstänkte gärningsmannen gripen efter att polisen skjutit honom i benet.

Innan dess ska han dock ha hunnit knivhugga sammanlagt tio personer. Två av dem avled av sina skador, en av dem på plats och den andre senare på sjukhus, rapporterar tidningen Turun Sanomat.

– Det verkar som om det var helt slumpmässiga förbipasserare, men det reds förstås också ut, säger kriminalöverkomissarie Markus Laine till Yle.

Två av de skadade opererades akut och tre av de skadade vårdas fortfarande på intensivvårdsavdelningen, skriver Hufvudstadsbladet.



LÄS MER: Hassan från Stockholm skadades i Åbo-attacken

Även den misstänkte gärningsmannen vårdas fortfarande på sjukhus. Polisen vill inte kommentera mannen tillstånd men säger att han inte kunnat höras än, rapporterar Yle.

Polisen säger sig även vara relativt säkra på vem mannen är. "Gärningsmannen är en yngre mansperson av utländskt bakgrund", har polisen tidigare meddelat.

Det område där knivattacken inträffade är kameraövervakat och polisen ska nu även börja gå igenom det materialet för att på så sätt kunna få en klarare bild av händelseförloppet.

Ytterligare ett flertal personer har dessutom gripits misstänkta för inblandning i knivattacken. Enligt den finska nyhetsbyrån FNB rör det sig om fyra personer.

– Förhören med de gripna har inletts. De som inte vårdas på sjukhus hörs som bäst, säger Markus Laine till Yle.

Han fortsätter:

– Deras deltagande i händelserna reds nu ut, det vill säga om de har någon koppling till gärningen. Mer än så kan jag inte säga av utredningstekniska skäl.

På grund av knivdådet har beredskapen höjts i hela Finland och polisen utesluter inte att attacken har "kopplingar till internationell terrorism".

Tre misstänkta sågs lämna platsen. Enligt ögonvittnen ska de ha ropat något. Ett ögonvittne hörde att de ropade "Allahu akbar" (Gud är stor, på arabiska), enligt YLE. Enligt andra uppgifter hördes ropen "varokaa" (se upp, på finska).

Polisen undersöker dock inte fallet som ett terrordåd i det här skedet, rapporterar YLE. Polisen bekräftar inte heller att gärningsmannen skulle ha ropat något på arabiska.

Allmänheten uppmanades inledningsvis att undvika Åbo centrum. Huvudbiblioteket i Åbo och köpcentret Hansa evakuerades även.

Beredskapen har även höjts i Helsingfors, på Helsingfors-Vanda flygplats och på järnvägsstationerna.

– Det innebär att man kommer att se fler uniformerade poliser i rörelse under den närmaste tiden, eftersom beredskapen höjts i hela landet, säger polisöverdirektör Seppo Kolehmainen till Hufvudstadsbladet.



Enligt ögonvittnesskildringar till Åbo Underrättelser var en av de knivhuggna en kvinna som gick vid Salutorget med sitt barn.

– Där gick en kvinna med barnvagn. Det var inte så mycket folk runt henne. Jag såg hur den ena mannen högg henne i nacken med en kniv, säger Åbobon Cecilia Lundberg till Åbo Underrättelser.

Hon berättar att människor på platsen försökte hjälpa kvinnan och ge henne hjärtmassage.  Andra koncentrerade sig på barnet som verkade vara ungefär ett halvt år gammalt, säger hon.

– Jag gick mot parkeringsplatsen. Plötsligt kom folk springande mot mig. En kille sprang med kniv, han ropade "Allahu akbar", säger ögonvittnet Paiman Afzali till Expressen TV.

– Jag hörde en kvinna skrika. Jag såg en kille hugga henne med kniv. Han högg henne till döds.

– Jag såg också en man bli huggen med kniv. Jag passerade kvinnan, hon var död, jag kan inte glömma hennes ansikte. Mannen intill henne rörde sig, han försökte resa sig, säger han.

Också ögonvittnet Kent Svensson såg hur kvinnan dödades i attacken.

– Jag ser kniven i hans hand. Han bara hugger och hugger. Jag ser kvinnan ligga på marken, hon är död. Det är fruktansvärt, säger Kent Svensson till CNN.

– Vi hörde att en ung kvinna skrek högt i hörnet av torget. Vi såg en man på torget, en kniv glimtade till och viftade i luften. Jag förstod att han hade knivhuggit något, säger Laura Laine, till finländska radio/tv-kanalen Yle.

Hon var ungefär 20 meter från den plats där knivhuggningarna ägde rum på Salutorget i Åbo.

– Attacken i Åbo var omskakande och feg. Jag vill, å alla finländares vägnar, uttrycka mina djupaste kondoleanser till offren, deras anhöriga och närastående, säger Finlands president Sauli Niinistö.

– Det besinningslösa dådets motiv och bakgrund är ännu outrett. Det som ändå är klart är att dådet berör oss alla djupt. Myndigheterna och statsledningen gör allt för att alla finländare ska vara och känna sig säkra, säger han.

På fredagskvällen hölls ett bönemöte i Åbo domkyrka med anledning av attacken. Runt 200 människor hade samlats för att söka tröst och hedera offren för våldsdådet, skriver Åbo Underrättelser. Bland de närvarande märktes president Sauli Niinistö, inrikesminister Paula Risikko och finansminister Petteri Orpo.

Representanter för ett tiotal olika samfund framförde hälsningar och böner, skriver tidningen.
