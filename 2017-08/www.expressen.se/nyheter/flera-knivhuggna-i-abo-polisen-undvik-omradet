Lördag 19 augusti 2017
Knivdådet i Åbo utreds som terrorbrott
Arne Lapidus

Klockan 14 på lördagen inledde polisen en presskonferens med anledning av knivattacken i Åbo.

Den finska kriminalpolisen började med att berätta att man inledningsvis utredde händelsen som mord och mordförsök. Det ändrades senare till mord och mordförsök genom terrorism.

– Brottsrubriceringen är allvarligare nu än vad som utlystes i går kväll, säger Robin Lardot vid kriminalpolisen.

Polisen är dock förtegen om varför brottsrubriceringen ändrats och säger bara att det beror på händelser och ageranden i samband med attacken.

Det var klockan 16.02 på fredagen som polisen fick in larmet om knivattacken i centrala Åbo och redan 16.05 var den misstänkte gärningsmannen, en 18-årig marockansk medborgare, gripen efter att polisen skjutit honom i benet. Polisen hade innan dess sagt åt honom att stanna men när han inte lydde kände polisen sig tvingad att avlossa skott.

– Vi ser honom som huvudmisstänkt, säger Krista Granroth utredare vid kriminalpolisen.

Det finns enligt polisen tecken på att knivdådet varit planerat.

Polisen har försökt hålla förhör med den 18-årige mannen under lördagen men han har inte velat prata. Ett nytt försök ska genomföras senare tillsammans med tolk. Det finns uppgifter om att mannen, som kom till Finland 2016, sökt asyl men fått avslag. Polisen bekräftar att han sökt asyl men kan inte bekräfta uppgiften att han fått avslag.

Sammanlagt tio personer höggs ner på fredagen – åtta kvinnor och två män. Männen ska ha attackerats när de försökte hjälpa de skadade kvinnorna.

– I det här fallet tror vi att attacken var riktad mot kvinnor, säger Krista Granroth.

Två kvinnor avled av sina skador, en av dem på plats och den andre senare på sjukhus.

Två av de skadade opererades akut, skriver Hufvudstadsbladet. Enligt YLE finns det förutom finländare även en svensk, en britt och en italienare bland de skadade. Det yngsta offret är 15 år och det äldsta 67 år. Fyra av de skadade kommer kunna lämna sjukhuset under lördagen.



LÄS MER: Hassan från Stockholm skadades i Åbo-attacken

Även den misstänkte gärningsmannen vårdas fortfarande på sjukhus. Han är en av de tre som vårdas på intensivvårdsavdelningen men uppges inte ha några livshotande skador.

Polisens utredning pågår dock för fullt. Bland annat hålls det förhör med vittnen och offer. Den finska polisen samarbetar även med kollegor utomlands, bland annat Europol.

Det område där knivattacken inträffade är kameraövervakat och polisen ska nu även börja gå igenom det materialet för att på så sätt kunna få en klarare bild av händelseförloppet. En bil har även tagits i beslag.

Enligt Krista Granroth, utredare vid kriminalpolisen, utreder man även om det finns några kopplingar mellan händelsen i Åbo och terrordådet i Barcelona.

– Det är något vi arbetar som bäst med, om det kan finnas koppling till attacker i andra länder. Vi samarbetar med Europol, säger Robin Lardot.

Ytterligare fyra personer har gripits misstänkta för inblandning i dådet. Även de är marockaner.

– Förhören med de gripna har inletts. De som inte vårdas på sjukhus hörs som bäst, säger kriminalöverkommissarie Markus Laine till YLE.

Han fortsätter.

– Deras deltagande i händelserna reds nu ut, det vill säga om de har någon koppling till gärningen. Mer än så kan jag inte säga av utredningstekniska skäl.

Enligt nyhetsbyrån AFP greps de i en lägenhet i Åbo.

Det är fortfarande oklart vilken roll de gripna haft. De ska dock ha varit i kontakt med den misstänkte 18-åringen, skriver YLE.

Polisen har även efterlyst ytterligare en man internationellt, en man som betecknas som farlig. Polisen säger sig inte ha haft någon info om de misstänkta sedan tidigare men utreder nu om de kan ha några kopplingar till något terrornätverk.

Tre misstänkta sågs lämna platsen efter dådet och enligt ögonvittnen ska de ha ropat något. Ett ögonvittne hörde att de ropade "Allahu akbar" (Gud är stor, på arabiska), enligt YLE. Enligt andra uppgifter hördes ropen "varokaa" (se upp, på finska). Det är dock inget polisen kan bekräfta.

Inledningsvis utreddes knivattacken dock inte som ett terrordåd men på lördag förmiddag ändrades det. Dådet utreds nu som mord och mordförsök genom terrorism, meddelade den finska polisen på lördagsförmiddagen.

Beredskapen har höjts i Helsingfors, på Helsingfors-Vanda flygplats och på järnvägsstationerna efter attacken.

– Det innebär att man kommer att se fler uniformerade poliser i rörelse under den närmaste tiden, eftersom beredskapen höjts i hela landet, säger polisöverdirektör Seppo Kolehmainen till Hufvudstadsbladet.

Allmänheten uppmanades även inledningsvis att undvika Åbo centrum. Huvudbiblioteket i Åbo och köpcentret Hansa evakuerades också. I nuläget finns det dock inga nya hot enligt polisens bedömning och polisen manar invånarna till lugn och avråder från demonstrationer.

Enligt ögonvittnesskildringar till Åbo Underrättelser var en av de knivhuggna en kvinna som gick vid Salutorget med sitt barn.

– Där gick en kvinna med barnvagn. Det var inte så mycket folk runt henne. Jag såg hur den ena mannen högg henne i nacken med en kniv, säger Åbobon Cecilia Lundberg till Åbo Underrättelser.

Hon berättar att människor på platsen försökte hjälpa kvinnan och ge henne hjärtmassage.  Andra koncentrerade sig på barnet som verkade vara ungefär ett halvt år gammalt, säger hon.

– Jag gick mot parkeringsplatsen. Plötsligt kom folk springande mot mig. En kille sprang med kniv, han ropade "Allahu akbar", säger ögonvittnet Paiman Afzali till Expressen TV.

– Jag hörde en kvinna skrika. Jag såg en kille hugga henne med kniv. Han högg henne till döds.

– Jag såg också en man bli huggen med kniv. Jag passerade kvinnan, hon var död, jag kan inte glömma hennes ansikte. Mannen intill henne rörde sig, han försökte resa sig, säger han.

Också ögonvittnet Kent Svensson såg hur kvinnan dödades i attacken.

– Jag ser kniven i hans hand. Han bara hugger och hugger. Jag ser kvinnan ligga på marken, hon är död. Det är fruktansvärt, säger Kent Svensson till CNN.

– Vi hörde att en ung kvinna skrek högt i hörnet av torget. Vi såg en man på torget, en kniv glimtade till och viftade i luften. Jag förstod att han hade knivhuggit något, säger Laura Laine, till finländska radio/tv-kanalen YLE.

Hon var ungefär 20 meter från den plats där knivhuggningarna ägde rum på Salutorget i Åbo.

– Attacken i Åbo var omskakande och feg. Jag vill, å alla finländares vägnar, uttrycka mina djupaste kondoleanser till offren, deras anhöriga och närastående, säger Finlands president Sauli Niinistö.

– Det besinningslösa dådets motiv och bakgrund är ännu outrett. Det som ändå är klart är att dådet berör oss alla djupt. Myndigheterna och statsledningen gör allt för att alla finländare ska vara och känna sig säkra, säger han.
