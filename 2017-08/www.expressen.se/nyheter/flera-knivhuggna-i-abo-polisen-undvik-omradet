Lördag 19 augusti 2017
Två döda i knivattack i Åbo – flera personer knivhuggna
Arne Lapidus

Flera personer knivhöggs i centrala Åbo vid fyratiden lokal tid på fredagseftermiddagen. Två människor dödades och nio skadades i attacken, meddelar den finländska polisen.

Polisen sköt en misstänkt gärningsman i benen och grep honom. Larmet om attacken kom klockan 16.02 och 16.05 var den misstänkte gripen, skriver YLE.

En människa dog på plats av knivhuggen och en dog på sjukhus, rapporterar tidningen Turun Sanomat.

Beredskapen har höjts i hela Finland.

Två skadade har opererats akut. Också gärningsmannen vårdas på sjukhus.

Polisen utesluter inte att attacken har "kopplingar till internationell terrorism". Men den undersöker inte fallet som ett terrordåd i det här skedet, rapporterar YLE. Polisen bekräftar inte heller att gärningsmannen skulle ha ropat något på arabiska.

"Gärningsmannen är en yngre mansperson av utländskt bakgrund och han vårdas på sjukhus", meddelar polisen, enligt YLE.





Enligt ögonvittnesskildringar till Åbo Underrättelser var en av de knivhuggna en kvinna som gick vid Salutorget med sitt barn.

– Där gick en kvinna med barnvagn. Det var inte så mycket folk runt henne. Jag såg hur den ena mannen högg henne i nacken med en kniv, säger Åbobon Cecilia Lundberg till Åbo Underrättelser.

Hon berättar att människor på platsen försökte hjälpa kvinnan och ge henne hjärtmassage.  Andra koncentrerade sig på barnet som verkade vara ungefär ett halvt år gammalt, säger hon.

Allmänheten uppmanas att undvika Åbo centrum. Huvudbiblioteket i Åbo och köpcentret Hansa har evakuerats.



Beredskapen har höjts i Helsingfors, på Helsingfors-Vanda flygplats och på järnvägsstationerna.

– Jag gick mot parkeringsplatsen. Plötsligt kom folk springande mot mig. En kille sprang med kniv, han ropade "Allahu akbar", säger ögonvittnet Paiman Afzali till Expressen TV.

– Jag hörde en kvinna skrika. Jag såg en kille hugga henne med kniv. Han högg henne till döds.

– Jag såg också en man bli huggen med kniv. Jag passerade kvinnan, hon var död, jag kan inte glömma hennes ansikte. Mannen intill henne rörde sig, han försökte resa sig, säger han.

Också ögonvittnet Kent Svensson såg hur kvinnan dödades i attacken.

– Jag ser kniven i hans hand. Han bara hugger och hugger. Jag ser kvinnan ligga på marken, hon är död. Det är fruktansvärt, säger Kent Svensson till CNN.

- Vi hörde att en ung kvinna skrek högt i hörnet av torget. Vi såg en man på torget, en kniv glimtade till och viftade i luften. Jag förstod att han hade knivhuggit något, säger Laura Laine, till finländska radio/tv-kanalen Yle.

Hon var ungefär 20 meter från den plats där knivhuggningarna ägde rum på Salutorget i Åbo.

Polisöverdirektör Seppo Kolehmainen säger att man inte vet vem som ligger bakom attackerna i Åbo..

- Vi kan inte utesluta att händelserna har kopplingar till internationell terrorism, men vi kan inte heller bekräfta att det är så, säger han till Yle.

Tre misstänkta lämnade platsen och ropade "Allahu akbar" (Gud är stor, på arabiska), säger ett ögonvittne till Yle. Enligt andra uppgifter hördes ropen "varokaa" (se upp, på finska).

I ett andra meddelande på Twitter skriver polisen att en misstänkt gärningsman har skjutits i benen och gripits. Polisen söker efter möjligen flera gärningsmän i Åbo.



– Attacken i Åbo var omskakande och feg. Jag vill, å alla finländares vägnar, uttrycka mina djupaste kondoleanser till offren, deras anhöriga och närastående, säger Finlands president Sauli Niinistö.

– Det besinningslösa dådets motiv och bakgrund är ännu outrett. Det som ändå är klart är att dådet berör oss alla djupt. Myndigheterna och statsledningen gör allt för att alla finländare ska vara och känna sig säkra, säger han.

På fredagskvällen hölls ett bönemöte i Åbo domkyrka med anledning av attacken. Runt 200 människor hade samlats för att söka tröst och hedera offren för våldsdådet, skriver Åbo Underrättelser. Bland de närvarande märktes president Sauli Niinistö, inrikesminister Paula Risikko och finansminister Petteri Orpo.

Representanter för ett tiotal olika samfund framförde hälsningar och böner, skriver tidningen.
