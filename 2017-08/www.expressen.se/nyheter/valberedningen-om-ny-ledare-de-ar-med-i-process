Valberedningen om ny ledare: "De är med i en process"
Filippa Rogvall

Valberedningen ska i första hand komma fram till när en extrainsatt stämma med partiledarval ska hållas. Det är möjligt att en sådan kan hållas under den ordinarie stämman i oktober.

Eventuella kandidater för att ta över rollen som partiledare tror Lars-Ingvar Ljungman, valberedningens ordförande och förbundsordförande i Skåne, inte att de hinner diskutera under morgondagens möte.

– Det vet jag ju inte, men det tror jag faktiskt inte. Det blir företrädesvis ett planeringsmöte där vi ska lägga upp arbetet när vi ska bli färdiga. Efter i morgon kommer besked om när extrastämman ska hållas, säger han.

Än så länge har ingen gått ut offentligt och sagt att hon eller han ställer upp som kandidat. Men favoriten Ulf Kristersson, Moderaternas ekonomisk-politiska talesperson, har öppnat för möjligheten.

"Frågan om vilken roll jag själv kan komma att spela för Moderaterna i framtiden har inget svar i dag. Den diskussionen kommer jag föra i våra interna samtal, och bara där", skrev han på Facebook i går.

I en enkät som DN gjort bland 88 förtroendevalda M-politiker uppger 47 procent att de vill se Kristersson som ny partiledare.



LÄS MER: De kan ta över efter Anna Kinberg Batra



Enligt källor till SvD skulle både Kristersson och Elisabeth Svantesson, partiets arbetsmarknadspolitiska talesperson, tacka ja om de får frågan.

Lars-Ingvar Ljungman menar att de namn som diskuterats i medierna både är välkända och väl förankrade inom partiet.

– Det är väl ingen jättehemlighet att säga att de naturligtvis på ett sätt är med i en process. Sedan vad det blir i slutändan är fortfarande helt öppet, säger Ljungman.

Är det någon som hört av sig om uppdraget?

– Det finns säkert någon eller några som funderar ute i stugorna, men än så länge har vi inte kommit så långt.
