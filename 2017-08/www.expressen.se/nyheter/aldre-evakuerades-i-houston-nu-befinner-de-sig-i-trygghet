Äldre evakuerades i Houston
– nu befinner de sig i trygghet
Arne Lapidus

Bilden från det översvämningsdrabbade äldreboendet La Vita Bella i Houston blev viral tidigare i veckan. En grupp åldringar, många av dem i rullstol, satt hjälplöst och väntade medan vattnet steg – och väntade på att bli räddade.

Ägaren till La Vita Bella tog en bild på de boende och deras utsatta läge, en bild som spreds över hela världen.



LÄS MER: 15 seniorer fick evakueras – vattnet gick upp till midjan



Nu är de torrskodda och i säkerhet på pensionärshemmet Laurel Court i Alvin, en förstad söder om Houston, rapporterar CNN,som publicerar en bild på de boende i säkerhet. De evakuerades med helikopter på söndagskvällen.

"Vi kunde ge dessa patienter varm dusch, mat, varma sängar och en tillflyktsplats. Alla vilar nu bekvämt", heter det i ett uttalande från Laurel Court.

– Det flesta sitter i rullstol och beroende av syrgastuber, säger Kim McIntosh, dotter till det översvämmade hemmets ägare, till CNN.

Hon säger att myndigheterna gav hennes mamma instruktioner att inte evakuera boendet. I stället skulle hon avvakta och förbereda en katastrofplan. Men när vattnet steg och läget blev kritiskt visade det sig att ingen kunde komma till deras hjälp.

– De fick i praktiken beskedet att ingen kom för att man inte kunde nå dem. Då beslutade vi att lägga ut bilderna på Twitter, säger Kim McIntosh.

CNN och många andra medier rapporterade om situationen på äldreboendet. Den visar att "de mest sårbara hamnar i stor fara", rapporterade CNN tidigare i veckan.
