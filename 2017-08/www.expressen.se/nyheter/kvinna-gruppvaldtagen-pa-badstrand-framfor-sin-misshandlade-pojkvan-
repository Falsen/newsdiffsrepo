Kvinna gruppvåldtagen på badstrand
– framför sin misshandlade pojkvän
Saga Skovdahl

Flera medier rapporterar om det brutala överfallet i Rimini i nordöstra Italien. På lördagen blev en 26-årig polsk kvinna gruppvåldtagen av fyra män på en badstrand i staden – bredvid hennes pojkvän som rånats och misshandlats svårt, skriver The Independent.

Förbipasserande upptäckte paret – som var blodiga och förvirrade – på stranden. Italiensk polis har beskrivit händelsen som en "brutal och bestialisk attack", skriver The Independent.

Enligt Daily Mail, som också uppmärksammar det brutala överfallet, var det kort efter händelsen okänt om några misstänkta gärningsmän gripits av polis. Enligt Washington Post har även polska åklagare öppnat en förundersökning om den misstänkta gruppvåldtäkten.

En talesperson för den polska åklagarkammaren berättade på måndagen att en polsk åklagare och polisexperter ska resa till Rimini på tisdagen för att assistera den italienska polisen, skriver tidningen.

Händelsen har rört upp starka känslor i Polen. Enligt Washington Post har landets justitieminister och chefsåklagare, Zbigniew Ziobro, som fattat beslut om den polska utredningen, kallat attacken för ett "fruktansvärt brott".

Hans närmsta tjänsteman har skrivit på Twitter att gärningsmännen förtjänar dödsstraff – vilket han senare fick backa ifrån.

Efter attacken fick paret vårdas på sjukhus. Enligt Washington Post är kvinnan kvar på sjukhus på måndagen. Tidningen skriver vidare att italiensk polis utreder ett övergrepp mot en transsexuell person – som ägde rum i närheten av stranden kort efter överfallet mot det polska paret – där gärningsmännen kan vara desamma.
