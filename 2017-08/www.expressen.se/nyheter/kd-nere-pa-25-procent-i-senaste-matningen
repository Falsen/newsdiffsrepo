KD nere på 2,5 procent i senaste mätningen
Filip Johansson

Kristdemokraternas kräftgång i opinionsmätningarna sedan Ebba Busch Thor blev partiledare i april 2015 fortsätter.

I Expressens och Demoskops senaste mätning får partiet 2,5 procent, vilket är en minskning med 1,1 procentenheter sedan förra mätningen.

Bara en gång sedan 1996 har partiet fått ett sämre resultat i Expressen/Demoskops mätningar - det var i juni 2012 när partiet fick 2,4 procent.

– Någon procentenhet av tillbakagången för KD kan tillskrivas det traditionella taktikröstande som sker i samband med valet. Just det stödet faller sedan ofta tillbaka i mellanvalsperioder, säger Anders Lindholm, vd för Demoskop.

I samband med flyktingkrisen har Kristdemokraternas politik lagts om, och partiet har riktat in sig mer på strängare migrationslagstiftning.

Det har förändrat vilka som röstar på partiet, men också vart väljarna har lämnat.

– Den mer konservativa linje KD av många uppfattas ha slagit in på har till del inneburit ett skifte i väljarbasen, men just det skiftet betyder också att de som nu flyr partiet går inte bara till de övriga Allianspartierna utan även i ökad utsträckning till SD, säger Anders Lindholm.

Det låga resultatet är bara en av många bottennoteringar i opinionsundersökningar den senaste tiden för Kristdemokraterna.

Partisekreterare Acko Ankarberg Johansson kommenterar Expressens och Demoskops mätning i en skriftlig kommentar:

– Vi är uthålliga och tänker vända utvecklingen. Sverige behöver en ny politik som ser vikten av trygga familjer, fler jobb och en bättre vård och omsorg. Därför behövs Kristdemokraterna, säger hon.

Överlag är det små förändringar i opinionsmätningen för november månad. Ingen förändring i opinionsmätningen är statistiskt säkerställd.

De rödgröna är återigen större än allianspartierna, mycket tack vare Vänsterpartiet som ökar med 2,1 procentenheter i mätningen. De rödgröna får 40,9 procent i mätningen.

Allianspartierna får totalt 38,8 procent i mätningen, även inräknat Kristdemokraterna som nu befinner sig under riksdagsspärren.

– Det är klart att det är ett rejält underkännande av oppositionen, att man inte kan samla mer än så. Å andra sidan kan Sverigedemokraterna inkluderas i oppositionen, så man kan inte säga att regeringspartierna har lyckats särskilt väl heller, säger Anders Lindholm.

Antalet osäkra väljare har ökat de senaste mätningarna, och är nu det högsta sedan valet. Det öppnar upp för större potentiella väljarrörelser framöver.

Sedan mätningen gjordes har regeringen beslutat att förlänga id-kontrollerna med tre månader. Just migrations- och integrationsfrågor fortsätter dominera i väljarkåren.

Men mätningar visar på att framför allt sjukvårdsfrågor blir allt viktigare för väljare.
