32-åringen poserar med döda människor i Syrien
Jonathan Berntsson

Bilden är den bevisning som åklagaren Henrik Attorps presenterade under häktningsförhandlingen mot 32-åringen som är medborgare i Syrien, som hölls i Södertörns tingsrätt på fredagen.

I sin häktningspromemoria beskriver Attorps vad fotografiet föreställer:

"NN i uniform poserar med ena foten på en till synes död eller svårt skadad civilklädd person. I direkt anslutning ligger i vart fall fyra ytterligare personer döda eller svårt skadade. Man ser att NN tittar rakt in i kameran och ler. Vidare bär han ett ammunitionsbälte".

Enligt åklagaren har mannen på bilden deltagit i den väpnade konflikten i Syrien, på den syriska regimens sida. Själv uppger 32-åringen att fotot är taget i närheten av flygplatsen i Damaskus i januari år 2014.

"Han säger att han ingått i den syriska armen, och där tjänstgjort som något slags sjukvårdsbiträde. Han hävdar att han har burit uniform, men inte deltagit i strider och har inte varit beväpnad", står det i promemorian.



LÄS MER: Man misstänks för folkrättsbrott i Syrien



I tingsrättsdokumenten framgår det att 32-åringen kom till Sverige för två år sedan för att söka asyl och att det är en process som fortfarande pågår.

Enligt egen utsago bor han hos en vän i Stockholmsområdet efter att tidigare under en period ha varit hemlös och sovit i bilen eller på gatan. 32-åringen säger sig bland annat ha blivit hotad till livet och kränkt på grund av sin religion, något han uppger att han anmält till polisen utan respons.

Våren 2016 satt han frihetsberövad misstänkt för att ha dödat personer på den aktuella bilden, men han släpptes efter en månad och förundersökningen lades sedan ner.

Det är samma förundersökning som Henrik Attorps nu återupptagit. Rubriceringen är folkrättsbrott.

"Ärendet återupptogs av mig avseende misstanke att NN poserat och låtit sig fotograferats invid målsägandena med vetskap om att bilden togs i syfte att spridas, vilket inneburit en allvarlig kränkning av den personliga värdigheten. Han har därför gjort sig skyldig till brott mot den gemensamma artikel 3 i Genèvekonventionerna" skriver åklagaren i häktningsprememorian.



LÄS MER: Expressen förklarar kriget i Syrien



32-åringen medger att det är han på bilden, men nekar till brott. Han säger att han känt sig tvingad att delta och att han skulle ha blivit dödad om han inte ställde upp och poserade. Han uppger att de människor som ligger sårade eller döda på marken tillhör IS och att bilden skulle användas i krigspropagandan. Han säger att han tillhörde en obeväpnad grupp som kom till platsen tidigare. Ammunitionsbältet har han lånat, hävdar han.

Åklagaren Henrik Attorps hänvisar till ett tidigare avgörande i hovrätten över Skåne och Blekinge, där en person dömdes för krigsförbrytelse efter att ha poserat intill döda personer och publicerat bilderna på Facebook.

"Hovrätten konstaterar bland annat att agerandet, att sätta sin fot mot bröstkorgen på en skyddad person, innebär en allvarlig kränkning av den personliga värdigheten som är straffbar som en krigsförbrytelse", skriver åklagaren i häktningspromomorian.

Åtal mot 32-åringen väntas inom några veckor. Expressen har utan framgång sökt mannens advokat.
