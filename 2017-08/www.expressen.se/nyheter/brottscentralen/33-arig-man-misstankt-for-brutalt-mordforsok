33-årig man misstänkt för brutalt mordförsök
Filip Johansson

Den 14 september 2016 blev en 42-årig man oprovocerat angripen och knivhuggen i ryggen av en förbipasserande man, i Rågsved, i södra Stockholm.

Händelsen inträffade vid en parkering i ett bostadsområde under en eftermiddag.

Kniven missade hjärtat med bara någon centimeter. Den angripne 42-åringen förlorade stora mängder blod, fick en blodfylld lunga och livshotande skador.

– Hade det dröjt någon minut till så hade jag inte överlevt, har 42-åringen tidigare sagt.



I Brottscentralens premiäravsnitt på Expressen, den 7 mars i år, valde polisen att gå ut med filmen på den misstänkte gärningsmannen när han flydde in på Rågsveds tunnelbana efter dådet.

Efterlysningen gav inte resultat direkt, och ett par månader senare valde polisen att gå ut med nya bilder via Brottscentralen.

De nya bilderna visade tydligare den misstänkte mannen, när han genomförde ett köp på en Pressbyrån-butik ett par dagar innan mordförsöket.

Den gången gav efterlysningen resultat. Ett anonymt tips till polisen pekade ut en 33-årig man, som sedan maj har varit misstänkt för mordförsöket.

Polisen har kunnat identifiera personen som den man som syns på övervakningsfilmerna.

Sedan den 22 juni har han suttit häktad, på sannolika skäl misstänkt för mordförsök.

Mannen ska inte vara tidigare dömd för våldsbrott.

– Det har varit av väldigt stor betydelse att vi fick hjälp via Brottscentralen. Det var genom ett tips därifrån som en man blev misstänkt. Tack vare det tog utredningen ett stort steg framåt, säger utredaren Robert Skoglund, vid grova brott Stockholm syd.

Planen är att 33-åringen kommer att åtalas i veckan.

Åklagaren Lisa dos Santos menar att brottet skedde oprovocerat. Männen ska inte ha någon koppling till varandra sedan tidigare. Något tydligt motiv bakom mordförsöket finns inte i nuläget.

Övervakningsfilmerna utgör den viktigaste bevisningen, tillsammans med förhörsuppgifter.

33-åringen förnekar brott, säger hans advokat, Anders Ylönen.

– Han är inte den gärningsman som åklagaren söker, säger han.

Brottscentralen har säsongspremiär på Expressen TV och Investigation Discovery måndag den 28 augusti klockan 20:00.

Under programmets åtta säsonger har tittarna hjälpt polisen framåt i hundratals utredningar.

Har du tips, eller videofilmer, om det här eller andra brottsfall? Hör av dig till polisen på 114 14 eller mejla till tips@brottscentralen.se.
