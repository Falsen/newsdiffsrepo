Leif GW: Nästan så man
misstänker guds finger
Kim Malmgren

31-åriga Pernilla Hellgren var på väg hem vid klockan 01.30, natten till den 4 juni år 2000, efter att ha varit ute med sin syster i Falun. De skildes åt och minuter senare mördades hon.

En 16-årig flicka blev vittne till delar av händelsen och till polisen kunde flickan lämna uppgifter som ledde till att man tidigt fick ett gott signalement på mördaren. Dessutom kunde man säkra DNA från den då ännu okände gärningsmannen på platsen.

Efter fem månader fick polisen i Dalarna hjälp med utredningsarbetet från Riksmordkommissionen, som fram till dess varit upptagna i jakten på Hagamannen i Umeå. Kommissionen satte ihop en gärningsmannaprofil, som talade för att gärningsmannen kunde vara lastbilschaufför, samt tog fram en lista på möjliga gärningsmän.



LÄS MER: Anders Eklund får inte tillbaka några pengar

Bland dem fanns mördaren, då 35 år gamle Anders Eklund.

Men trots de goda ingångsvärdena skulle det ta åtta år innan mordet fick sin lösning, vilket professor Leif GW Persson är kritisk mot i veckans avsnitt av "GW:s mord" som sänds i TV4 på måndagskvällen.

– Det hade tagit fem minuter att ta reda på hur många i de där pärmarna, som rikskriminalen hade lämnat kvar, som var lastbilschaufförer och jag lovar, det är ett fåtal.

Fallet fick sin lösning 2008, i samband med mordet på tioåriga Engla Höglund i Stjärnsund i Dalarna.

– Anledningen till att han grips handlar inte om Pernilla utan det handlar om en annan händelse, ett av de mest tragiska och kanske mest onödiga mord vi har haft här i landet. Till skillnad från Pernilla som det tar nästan 8 år att klara upp kommer det här att klaras upp inom loppet av några dagar och av en ren tillfällighet vill jag påstå, säger Leif GW Persson.

Han hänvisar till en amatörfotograf som, av en händelse, fotograferade bilder längs med en väg 2008 som i slutändan ledde till att Anders Eklund hamnade i fokus för mordet på Engla Höglund.

– Man får som nån slags gåva uppifrån, nästan så att man misstänker guds finger, att "nu får det räcka. Nu räcker det med mänskliga misstag nu ska vi se till att få ordning på det här."

I dag avtjänar Anders Eklund ett livstidsstraff för de två morden.



LÄS MER: Englas mamma: "Han ska inte ha rätt till sitt liv igen"
