Så blir Johanna Möllers liv i fängelset
Fredrik Samuelson

Johanna Möller dömdes av tingsrätten till livstids fängelse för mord och mordförsök på sina föräldrar och anstiftan till mord på maken. Hon ska överklaga till hovrätten och blir kvar i häkte.

Efter den slutliga domen förs hon till riksmottagningen på kvinnoanstalten Hinseberg.

– Kvinnor som döms till fängelse i mer än två år placeras inledningsvis på riksmottagningen, säger Jacques Mwepu.

Kriminalvårdens utredning avgör sedan vilken anstalt Johanna Möller placeras på. Den brukar ta cirka sex veckor. Utredarna tittar på domen och gör intervjuer, personlighetstester och observationer.

– Syftet med utredningen är att identifiera en risk- och behovsprofil, säger Jacques Mwepu.



LÄS MER: Johanna Möllers advokat nekas 1,4 miljoner kronor



Riksmottagningen på Hinseberg är inrymd på övervåningen i en byggnad och har plats för elva personer. Här får Johanna Möller ett eget rum. Mat serveras från centralköket. På avdelningen finns bland annat en soffgrupp med tv, tillgång till bibliotek och en dator som kan användas för brevskrivande. De intagna har rätt till en timmes daglig promenad.

Kriminalvården har sex kvinnoanstalter. Hinseberg och Ystad är de kvinnoanstalter med högst säkerhet och är anpassade för kvinnor med långa fängelsestraff. Troligtvis placeras Johanna Möller på någon av dem.

– Tillgreppsbrott är den mest förekommande brottskategorin. Vi har också intagna som sitter för mord, försök till mord, misshandel och narkotikabrott, säger Jacques Mwepu.

På anstalten väntar fasta rutiner med sex timmars sysselsättning. Stort fokus läggs på insatser med olika behandlingsprogram. De intagna kan även studera.

– Vi erbjuder även yrkesutbildning inom svets. Det finns möjlighet att arbeta med montering och förpackningsverkstad eller sömnad. På fritiden erbjuds träning på gymmet, bollsporter samt yoga, säger Jacques Mwepu.



LÄS MER: GW: Möller kommer bli uppskattad i fängelset



Li Åkesson är vikarierande anstaltschef på kvinnoanstalten i Ystad.

– Det finns begränsningar i vad klienterna får och inte får göra. Bland annat kan intagna inte fritt telefonera, inte heller kan de nyttja internet, säger hon.

Om livstidsdomen mot Johanna Möller kvarstår även i hovrätten, kan hon efter tio år ansöka om att få straffet tidsbestämt.
