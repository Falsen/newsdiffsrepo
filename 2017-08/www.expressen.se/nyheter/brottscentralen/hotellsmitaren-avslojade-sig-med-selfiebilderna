Hotellsmitaren avslöjade
sig – med selfiebilderna
Frida Jareteg

På 17 olika hotell i Stockholmsområdet bokade mannen en eller flera hotellnätter, checkade in och sa i receptionen att han skulle betala vid ett senare tillfälle. Han presenterade sig hela tiden med olika namn – alla var de snarlika hans eget.

Men efter vistelsen försvann han spårlöst.

– Han har gjort i stort sett samma på alla ställen. Han har gjort bokningar, bott där och kommit med olika förklaringar till varför han inte kan betala och sedan försvunnit, säger åklagaren Maria Franzén.

En återkommande bortförklaring var, enligt domen från Södertälje tingsrätt, att hans bagage med plånboken i var försenat och skulle anlända med ett senare plan. Men allt var alltså bara bluff och båg.

Hotellen kunde inte heller dra några pengar från det kort som mannen registrerat vid bokningen.

De obetalda hotellnätterna ska ha inträffat under perioden 29 augusti 2016 till 7 maj 2017. Enligt domen handlar det om 41 olika tillfällen på bland annat Scandic och Clarion. Mannen har nekat till gärningarna.

– Han har erkänt att det var han som bodde där men att han trodde att betalningen var gjord från början. Men jag menar att det inte alls har varit så, utan att hotellpersonalen har varit tydlig mot honom att han inte har betalat, säger Maria Franzén.



LÄS OCKSÅ: Beväpnade poliser slog till mot falsk företagare



De polisanmälningar som tidigare har gjorts av hotellen har lagts ner då man inte har kunnat få tag på gärningspersonen eller fastställa hans identitet då han är utländsk medborgare.

Det var slutligen ett larm från två Scandic-hotell i Södertälje som kunde leda polisen till den misstänkte mannen. Personalen förstod att allt inte stod rätt till och larmade polisen – som grep mannen inne på ett av hotellen.

Som bevisning har polisen kunnat spåra bilder som mannen har tagit med sin mobil från de olika platserna. Han har också haft en USB-sticka med en lista på 37 olika hotellvistelser som kan kopplas till brotten som begåtts.

– Dels har han gjort det upprepade gånger och använt samma tillvägagångssätt. Vi har också hört en hel del vittnen, hotellpersonalen har kunnat lämna vittnesuppgifter, säger Maria Franzén.

Mannen döms nu till åtta månaders fängelse för grovt bedrägeri och ska betala skadestånd till de 17 olika hotellen.



LÄS OCKSÅ: Rullatorligan gav sig på flera äldre kvinnor



– Jag hade yrkat på ett längre fängelsestraff, men jag tycker inte domen är helt orimlig. Han blev dömd för alla brott jag åtalade honom för, säger Maria Franzén.

Ingen av parterna har valt att överklaga domen.
