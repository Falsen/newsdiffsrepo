Johanna Möllers advokat
nekas 1,4 miljoner kronor
Fredrik Samuelson

Johanna Möller, 42, dömdes i måndags till livstids fängelse för mord på sin pappa, mordförsök på sin mamma och anstiftan till mord på maken i sommarstugan utanför Arboga.

I den kostnadsräkning som advokaten Amanda Hikes lämnade in till tingsrätten avslöjade hon att Arbogakvinnan innan tingsrättsförhandlingen skickat över 1 000 sidor brev till henne – och beskrev de tuffa krav som Johanna Möller ställt på henne.

"Hon har haft önskemål om ett stort antal utredningsåtgärder från min sida. Därtill har hon skrivit en stor mängd brev till mig med synpunkter bland annat på polisens utredning som jag har behövt hantera och kontrollera", skrev Amanda Hikes.



Nu, efter att domen fallit, säger advokaten:

– Jag tror att det är ett ganska unikt fall, med två parallella mordutredningar. Det har varit mycket arbete och det har tagit lång tid.

Hon fakturerade för 1 745 timmars arbete under ett års tid och begärde ett förhöjt arvode. Totalt önskade hon 4 686 626 kronor i ersättning. Av den summan var nästan en miljon moms.

Utöver Möllers brev och frågeställningar samt ett stort antal utredningsåtgärder hänvisade Amanda Hikes bland annat till många bilresor och ett stort antal kontakter med myndigheter och företag.



Tingsrätten menar dock att Amanda Hikes endast har rätt till ordinarie timtaxa och att hon ska få drygt 3,2 miljoner.

– Vi har godtagit att hon har lagt ner så pass många timmar som hon begär ersättning för. Däremot har vi inte godtagit hennes timdebitering. Så därför blir ersättningen lägre, säger Hans-Åke Nygren, rådman vid Västmanlands tingsrätt.

Något som advokaten själv vänder sig mot:

– Jag får ersättning för de timmar som jag har yrkat ersättning för. Sen har inte tingsrätten beviljat för helgtaxa och för höjt arvode. Så det har blivit fel i den delen, tycker jag.

Samtliga kostnader för advokater och målsägandebiträden under den omfattande Arbogarättegången betalas av staten.
