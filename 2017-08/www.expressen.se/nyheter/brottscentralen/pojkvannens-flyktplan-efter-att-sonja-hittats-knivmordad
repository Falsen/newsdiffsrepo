Pojkvännens flyktplan efter
att Sonja hittats knivmördad
Kim Malmgren

Det var den 29 mars i år, samma dag som hon skulle fylla 49 år, som Sonja Sabas Costich hittades mördad inne på sitt hotellrum i Bromma i Stockholm.

Misstankarna riktades mot den 36-årige man som hon haft ett av- och på-förhållande med under ett antal år, som tidigare dömts för att ha misshandlat henne.

Nu står mannen åtalad misstänkt för att ha utfört knivmordet, men han nekar till brott. Enligt honom ska han ha varit på hotellet, men bara knackat på dörren till Sonjas rum och lämnat när ingen öppnade.



LÄS MER: Man häktad för mord – hade kontaktförbud



Åklagaren Oskar Edvinsson har däremot bevisning som han anser binder 36-åringen till mordet, bland annat har både Sonjas och mannens "rörelser innan och efter mordet" kartlagts.

Ett annat av Oskar Edvinssons bevis är – en inbokad flygresa.

Mannen greps för mordet dagen efter att Sonja hittades. Bara timmarna tidigare hade han bokat en enkelresa till Irak – med avresedatum från Arlanda redan dagen efter, den 31 mars.

I samband med det ansökte mannen om visum, som beviljades samma dag.

– Som jag uppfattar det är det ett sätt att undkomma lagföring och straff, det är ett sätt för honom att fly landet, säger Oskar Edvardsson.



LÄS MER: Sonjas pojkvän åtalas för brutala hotellmordet



I polisförhör förnekar mannen samband med Sonjas död:

– Jag var på väg dit ... Utomlands ... för att jag skulle gifta mig.

Hans föräldrar ska ha vädjat till sin son att han skulle resa dit för att styra upp sitt liv och gifta sig med en kvinna som föräldrarna hade valt ut. Han hade tidigare vägrat att lämna Sverige, men sedan ändrat sig.

– De hade planerat in det till mig, att jag skulle till Bagdad och fixa ett nytt liv, säger mannen i förhör.

Både 36-åringen och hans pappa hävdar i förhör att resan var planerad sedan tidigare och dessutom menar 36-åringen att han inte kände till att den hade blivit bokad.

– Jag påstår att han kände till den här resan och att den bokades just i syfte att fly Sverige med anledning av brottet han numera är åtalad för, säger Oskar Edvardsson.

Den 24 augusti åtalades mannen misstänkt för mord.

– Flygbiljetten i sig säger kanske inte så mycket, men det är en del i en indiciekedja och när man adderar det till övrig bevisning landar man i mitt tycke i en fällande dom, säger Oscar Edvardsson.
