Ställde in möte – dödades
efter sommarstugebråket
Jonathan Berntsson

En lördagskväll i början av augusti hittades en kvinna död på en gård utanför Enköping. Timmarna senare greps en släkting till henne, en man i 60-årsåldern som nu sitter häktad misstänkt för mord.

Mannen och kvinnan bråkade om en sommarstuga som de ägde gemensamt, som var belägen på en naturskön fastighet. Kvinnan ville att den skulle säljas på en offentlig auktion, men de var enligt rättsdokument inte överens om tvångsförsäljningen.



LÄS MER: Kvinna hittad död på gård – polisen misstänker mord



Kvinnan, som också krävde ersättning för underhåll av sommarstugan från den misstänkte mördaren, förklarade dock i ett mejl att tvisten var löst – den handlingen kom in till tingsrätten bara en vecka före mordet.

Nu framkommer nya uppgifter om bråket.

I en så kallad paragraf 7-utredning som den häktade mannen genomgått berättar han att ett möte skulle äga rum den dag som kvinnan påträffades död, men att det ställdes in på hennes initiativ.



LÄS MER: Misstänkte mördaren och offret i husbråk före mordet



"Det framgår i tillgängliga handlingar att NN och offret under lång tid har haft en konflikt rörande hur en sommarstuga som de ägde tillsammans skulle förvaltas", står det i rättsläkarens intyg.

– Det är fortfarande sommarstugan som är hypotesen, säger åklagaren Thomas Bälter Nordenman om vad som polisen tror är motivet till mordet.

Mannen förnekar brott och hänvisar till att han inte minns vad det är som ska ha inträffat.

"Han vänder sig emot det som läggs honom till last och anför minnessvikt", står det i rättsläkarens intyg.

Thomas Bälter Nordenman berättar att polisen har förhört ett stort antal personer under utredningens inledande skede. För närvarande väntar man på olika svar från polisens nationella forensiska centrum.
