Pekade finger i rätten – åtalas
som misstänkt trippelmördare
Jonathan Berntsson

Enligt Skatteverket har han aldrig haft en ynka krona i taxerad inkomst. Själv tycker han, enligt rättsläkarens utlåtande i den mindre sinnesundersökning han genomgått, att han var snäll i skolan och den lärare han tyckte bäst om "hjälpte honom att dricka te".

När han fortsätter att berätta för läkaren om sin skoltid säger han att han var ett geni på att fuska – uppväxten beskriver han som trygg.



LÄS MER: Man pratade med polisen – mördad av kompisgäng



Och lider, det gör han inte enligt läkaren.

"Han uppvisar inget kroppsligt lidande vid undersökningen", skriver rättsläkaren i sitt intyg.

Den 21-årige mannen har visserligen fått böter för att ha kört moppe utan hjälm, men några våldsbrott har han aldrig begått. Inte förrän nu, om polisens teori stämmer.

För under onsdagen åtalas den unge mannen som enligt åklagaren Olof Calmvik är en trippelmördare. Han misstänks först ha mördat en man vid Karolinska universitetssjukhuset i januari – och bara några veckor senare, i början av mars, ska han han ha varit en av fyra som begick ytterligare två mord när en kvinna i 40-årsåldern höggs ihjäl i en lägenhet i Hallonbergen och hennes flyende make blev i kappsprungen och dödad också han. Mannen ska ha blivit vittne till den första dödsattacken.

Totalt åtta vänner och tre mord.

Det är vad åtalet som Olof Calmvik under onsdagen lämnar in till Solna tingsrätt handlar om.

– Det här är ett nätverk i Hallonbergen, ett kompisgäng kan man säga. De håller till regionalt i Hallonbergen där det här har skett. Det finns ingen tydlig eller uttalad ledare på det sättet, utan nätverket ser ut på ett lite annat sätt, säger Olof Calmvik.

Vad är motivet till mordet vid Karolinska?

– Jag vill inte gå in på det riktigt, men det finns en motivbild som vi ser det där framför allt en av personerna som åtalats bestämmer sig för att undanröja offret.

Och motivet till dubbelmordet är att mannen var ett vittne till det första mordet?

– Det är mer komplext än så. Han är ett vittne, men är också bekant med flera av de här personerna. Han har haft ett förflutet, speciellt med 21-åringen. De har haft ett förflutet när det gäller framställan av narkotika.

För mordet vid Karolinska kommer totalt sex unga män att ställas till svars i den rättegång som inleds i början av september. För dubbelmordet är det fyra misstänkta mördare, den yngste bara 16 år gammal.

Under utredningens gång är det mycket kring 21-åringen som det kretsat, inte minst efter hans utspel under häktningsförhandlingen i mars. Då blickade han rätt in i Expressens kamera och ett stort leende spred sig över hans läppar. Samtidigt satte han bägge långfingrarna i luften.

Dessutom ska han ha yttrat ordet "monster" i riktning mot åklagaren, innan han lämnade salen skrattandes.

– Jag har inga kommentarer kring hur han har betett sig, säger Olof Calmvik.

Enligt rättsläkaren kan det misstänkas att 21-åringen led av en allvarlig psykisk störning vid tidpunkten för morden och denne anser att det finns skäl för att han ska genomgå en större rättspsykiatrisk undersökning.



LÄS MER: Misstänkte mördarens gest i rätten: "Monster"



I intyget från sinnesundersökningen står det att mannen inte kunde kommentera mordmisstankarna "på ett adekvat sätt" och "något meningsfullt samtal kunde inte genomföras".

Hans advokat Carla Pantzar är fåordig.

– Jag kan säga som så att han förnekar mord, säger hon.
