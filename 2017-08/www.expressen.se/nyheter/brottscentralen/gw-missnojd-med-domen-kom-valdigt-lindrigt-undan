GW missnöjd med domen: "Kom väldigt lindrigt undan"
Saga Skovdahl

En snöig vintermorgon 2004 skakades den lilla församlingen i Knutby utanför Uppsala – tillsammans med hela Sverige – av ett mord och ett mordförsök. I det så kallade "Knutbydramat” sköt barnflickan ihjäl pastor Helge Fossmos hustru Alexandra, och skottskadade grannen Daniel Linde.

Helge Fossmo, som var pastor i den lokala Filadelfiaförsamlingen, dömdes senare till livstids fängelse för att ha anstiftat till mordet. Barnflickan dömdes till sluten psykvård.

Måndagens avsnitt av GW:s mord i TV4 handlar om Knutbydramat – och Leif GW Persson resonerar kring barnflickan och det straff hon fick. Kriminologiprofessorn tycker att hon kom för lindrigt undan.

– Hon sitter inne en ganska kort tid. Det handlar om en sex, sju år, innan hon blir placerad i en form av något slags familjeboende. Sedan dess är hon på fri fot, säger Leif GW Persson.

– Själv är jag inte så glad i henne faktiskt. När jag bedömer hur pass galna folk är, brukar jag se hur kompetenta de är när de gör det här brottet som de står åtalade för. Där tycker jag att det framkommer en del om henne som är intressant.

Enligt Leif GW Persson kallar de brott barnflickan begått för två "väldigt kvalificerade gärningar".

– De har följt av lång planering. Hon har lärt sig en massa saker som hon inte hade en susning om tidigare. Hon har ifört sig, inte bara nya kläder, hon har även tagit på sig skor som är för stora. Hon har gjort en förskräcklig massa saker som är kvalificerande sett till det brottsliga tillvägagångssättet, säger han.



LÄS MER: Knutbypastorn varnas för oförklarliga kvittot



Enligt Leif GW:s resonemang torde det – i och med att barnflickan bedömdes ha varit sjuk när hon begick brottet – krävas "en våldsamt kapabel psykiatri" för att få en sjuk person frisk på så kort tid.

– Hon tycks inte ha haft några som helst problem rent mentalt med att skjuta en sovande kvinna som ligger i sin säng, knacka på hos grannen och så fort han öppnar sin sovrumsdörr så skjuter hon honom. Det säger en del om en person tycker jag.

– Om jag ska uttrycka mig moraliskt så tycker jag nog att hon kom väldigt lindrigt undan, säger Leif GW Persson.

GW:s mord sänds klockan 21 på måndag 21 augusti i TV4.
