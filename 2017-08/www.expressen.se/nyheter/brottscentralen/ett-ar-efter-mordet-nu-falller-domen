Måndag 21 augusti 2017
Johanna Möller döms
till livstids fängelse
Fredrik Samuelson

Johanna Möller, 42, mördade tillsammans med ex-pojkvännen Mohammad Rajabi sin pappa, utsatte sin mamma för mordförsök och anstiftade mordet på maken Aki Paasila i sommarstugan utanför Arboga. Det slog Västmanlands tingsrätt fast på måndagen.

Hon får livstids fängelse. Mohammad Rajabi får 14 års fängelse och utvisning för mord och mordförsök.

– Det är det klart mest uppmärksammade mål som jag haft. Det är också det mål som tagit längst tid att förhandla i, säger Hans-Åke Nygren, rådman i Västmanlands tingsrätt, som varit domare i drygt 25 år.

Det var sent på kvällen den 3 augusti 2016 som Johanna Möllers pappa hittades död och mamma svårt skadad i sommarstugan utanför Arboga. Ungefär ett halvår senare erkände Mohammad Rajabi. Johanna Möller blev även misstänkt för inblandning i mord på hennes make Aki Paasila, som hittats död den 8 augusti 2015 vid sommarstugan.

Åklagarna har pekat på det mångmiljonarv som dottern hade fått om föräldrarna dött som ett tungt vägande motiv.

– Mina klienter är lättade över tingsrättens dom. De ser nu försiktigt framåt. De får professionell hjälp och har påbörjat ett sorgearbete efter sin make respektive pappa, säger Susanna Cleve, målsägarbiträde åt Johanna Möllers mamma och syster.

Brage Åman är målsägarbiträde för Aki Passilas familj. Flera andra personer är fortfarande misstänkta för inblandning i mordet på honom och den utredningen fortsätter.

– Att Johanna Möller bara blev dömd för anstiftan till mord innebär att någon annan förmodligen har utfört den här gärningen, möjligen tillsammans med henne. Så länge inte utredningen är klar är det svårt att lägga den bakom sig, säger Brage Åman.

Johanna Möller döms även för stämpling till mord, stämpling till grov misshandel, grovt bedrägeri, försök till grovt bedrägeri, givande av muta, urkundsförfalskning och hot mot tjänsteman. Hon har hela tiden förnekat brott, har gett olika alibin som hon ändrat och även hävdat att hennes expojkvän agerat på egen hand.

– Hon tycker att domen är helt felaktig och känner sig oskyldigt dömd. Det var en besvikelse. Hon ser det som väldigt rättsosäkert att kunna dömas på det här sättet som oskyldig, säger Johanna Möllers advokat, Amanda Hikes.

Hon riktar kritik mot mediernas bevakning.

– Jag tycker att min klient dömts på förhand och det har speglat sig i förhören i tingsrätten. Så borde det inte vara, utan det behövs en rättvis rättegång. Rättssäkerheten får sig en törn när det bevakas så pass stort och emellanåt felaktigt.

Amanda Hikes menar att det även finns felaktigheter i tingsrättens dom när det gäller analysen av mordet på Aki Paasila.

– Tingsrätten menar att mannen inte drunknat på platsen för att han inte innehaft så många kiselalger i kroppen. Men det är inte hela kroppen man undersökt, utan man har tagit vävnadsprover. Man vet inte hur det såg ut i vattnet vid det här datumet, på den här platsen.

Johanna Möller ska överklaga domen.

– Vi kommer att träffas på onsdag och börja gå igenom överklagandet.

Mohammad Rajabis försvarsadvokat Lars Jähresten är inte förvånad över domen. Han säger även att han och Rajabi "mest skakat på huvudet" åt de olika versioner som Johanna Möller lämnat i förhör.

– Jag tycker att påföljden var ganska väntad och att han blir utvisad var också något vi båda räknat med. Han har varit arg, ledsen och besviken över hur hon agerat ända från första början. Nu har det visat sig hur hon var, hur hon manipulerat honom, säger Lars Jähresten.

Tingsrätten var dock inte helt enig om att Rajabi skulle få 14 års fängelse.

– En ledamot tyckte att han skulle dömas till 12 år, säger Hans-Åke Nygren.

Åklagaren Jessica Wenna yrkade först på livstids fängelse, men ändrade sig sedan då det inte gick att slå fast att Mohammad Rajabi fyllt 21 år vid tidpunkten för mordet och mordförsöket.

– De döms till livstid och 14 års fängelse, vilket är det strängast möjliga straff som de här personerna kan få. Det är bra att det finns en dom i det här ärendet. Som domen ser ut, när det gäller ansvarsdelen och påföljdsfrågan finns det inga skäl för åklagaren att överklaga, säger Jessica Wenna.
