Måndag 21 augusti 2017
Johanna Möller döms
till livstids fängelse
Frida Jareteg

Tillsammans med ex-pojkvännen Mohammad Rajabi mördade hon sin pappa Göran, utsatte sin mamma för mordförsök och anstiftade mordet på maken Aki Paasila.

Det slår Västmanlands tingsrätt fast i domen mot Johanna Möller – som nu döms till livstids fängelse.

Samtidigt döms Rajabi till 14 års fängelse och utvisning för mordet och mordförsöket i sommarstugan i Arboga i augusti i fjol.



LÄS MER: Tipset om sexmötet – chef larmade om Johanna Möller



“Vid en samlad bedömning kan tingsrätten inte se annat än att det blivit klarlagt att Johanna Möller var inblandad i mordet och mordförsöket på det sätt som Mohammad Rajabi redogjort för. Vidare delar tingsrätten den uppfattning som åklagaren pläderingsvis gett uttryck för, nämligen att Johanna Möllers delaktighet var så stor och så avgörande att hon i likhet med Mohammad Rajabi skall anses ha varit gärningsman och inte endast anstiftare eller medhjälpare", skriver Västmanlands tingsrätt om dödsattacken i sommarstugan i Arboga, i domen.

Rätten fortsätter:

“Mohammad Rajabi har på ett mycket trovärdigt sätt redogjort för varför mordet och mordförsöket kom att ske, nämligen därför att Johanna Möller vid ett antal tillfällen under några månaders tid tjatade på honom att han skulle döda hennes föräldrar.”

Åklagarna har pekat på det mångmiljonarv som dottern hade fått om föräldrarna hade dött som ett tungt vägande mordmotiv.

– Mina klienter är lättade över tingsrättens dom i dag. De ser nu försiktigt framåt. De får professionell hjälp och har påbörjat ett sorgearbete efter sin make respektive pappa, säger Susanna Cleve, målsägarbiträde åt Johanna Möllers mamma och syster.

Det var strax efter klockan elva på kvällen den 3 augusti 2016 som polisen larmades till sommarstugan söder om Arboga efter att mordet och mordförsöket inträffat. Ungefär ett halvår senare erkände Mohammad Rajabi.

Utöver sommarstugemordet delgavs Johanna Möller senare också misstanke om inblandning i mord på Aki Paasila, som inträffade ett år tidigare.

På morgonen den 8 augusti 2015 Möller larmade hon själv SOS Alarm när hon inte kunde hitta sin maken. När räddningstjänsten kom till platsen hittades han död på en meters djup vid strandkanten alldeles intill sommarstugan. Han hade, slår rätten fast, blivit bragd om livet.

I domen skriver tingsrätten:

" Vid en samlad bedömning anser tingsrätten att det måste kunna hållas för visst att Johanna Möller var inblandad i mordet på Aki Paasila" och "Johanna Möller ska alltså dömas för anstiftan för mord".



LÄS MER: Rajabis lättnad över Johanna Möllers skuld

Under rubriken "blev Aki Paasila mördad slår tingsrätten fast följande:

“Enligt vad utredningen gett vid handen var Aki Paasila van vid vatten och en väldigt duktig simmare. Han var också i väldigt god fysisk form. Möjligheten att han skulle ha råkat ramla ned i vattnet i närheten av bryggan och sedan drunknat till följd av panik eller – vilket Johanna Möllers försvarare fört fram som teori – hjärtproblem måste anses vara ytterst liten.”

Man fortsätter:

"Vad som hittills anförts pekar starkt på att Aki Paasila blev mördad genom, som åklagaren har gjort gällande, dränkning eller kvävning. Det kan dock inte anses till- räckligt för att finna styrkt att så verkligen var fallet. Läget blir emellertid ett annat när man beaktar den kiselalgsutredning som presenterats.”



LÄS MER: Johanna Möllers dubbla budskap – om känslorna



Rätten menar att Johanna Möller "måste sägas ha haft motiv att döda eller att låta döda Aki Paasila" samt beskriver henne som en person som "inte drar sig för att medverka till mord".

"Hon hade, enligt vad tingsrätten kommer att slå fast nedan, tidigare under året utan hans vetskap tecknat en livförsäkring på honom på 2 000 000 kr", skriver tingsrätten.

Amanda Hikes, Johanna Möllers advokat, hade på eftermiddagen pratat igenom domen med sin klient.

– Hon tycker att den är helt felaktig och känner sig oskyldigt dömd. Det var en besvikelse. Hon ser det som väldigt rättsosäkert att kunna dömas på det här sättet som oskyldig, säger Amanda Hikes.

Hon riktar också kritik mot mediernas bevakning.

– Jag tycker att min klient dömts på förhand och det har speglat sig i förhören i tingsrätten. Så borde det inte vara, utan det behövs en rättvis rättegång. Rättssäkerheten får sig en törn när det bevakas så pass stort och emellanåt felaktigt.

Amanda Hikes menar även att det finns felaktigheter i tingsrättens dom när det kommer till analysen av kiselalgerna gällande mordet på Aki Paasila.

– Tingsrätten menar att mannen inte drunknat på platsen för att han inte innehaft så många kiselalger i kroppen. Men det är inte hela kroppen man undersökt, utan man har tagit vävnadsprover. Man vet inte hur det såg ut i vattnet vid det här datumet, på den här platsen.

De kommer att överklaga.

– Vi kommer att träffas på onsdag och börja gå igenom överklagandet. Hon konstaterar att det finns en hel del felaktigheter i domen och det vill vi rätta till.

När det kommer till påföljden mot Mohammad Rajabi, 14 års fängelse, var rätten inte helt enig.

– En ledamot har varit skiljaktig och tyckt att han ska dömas till 12 års fängelse, säger rättens ordförande Hans-Åke Nygren.

Advokaten Lars Jähresten förvånades inte över domen mot Rajabi.

– Jag tycker att påföljden var ganska väntad och att han blir utvisad var också något vi båda räknat med, säger han.

Advokaten uppger att han och Mohammad Rajabi "mest skakat på huvudet" åt alla de olika versioner som Johanna Möller lämnat i förhör.

– Han har varit arg, ledsen och besviken över hur hon agerat ända från första början. Nu har det visat sig hur hon var, hur hon manipulerat honom, säger Lars Jähresten.

Åklagaren Jessica Wenna yrkade först på livstids fängelse, men ändrade sig sedan då det inte gått att slå fast att Mohammad Rajabi hade fyllt 21 år vid tidpunkten för mordet och mordförsöket.

– De döms till livstid och 14 års fängelse, vilket är det strängast möjliga straff som de här personerna kan få. Det är bra att det finns en dom i det här ärendet. Vi vet att maken blev mördad och att det är den 42-åriga kvinnan (Johanna Möller, reds. anm.) som låg bakom mordet och vi vet att det var hon och 21-åringen (Mohammad Rajabi) som låg bakom angreppet på 42-åringens föräldrar, säger Jessica Wenna.

– Som domen ser ut, när det gäller ansvarsdelen och påföljdsfrågan finns det inga skäl för åklagaren att överklaga.
