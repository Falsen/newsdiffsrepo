Tisdag 22 augusti 2017
Experten: Johanna Möller är
unik bland kvinnliga mördare
Frida Jareteg

På måndag får Arbogakvinnan Johanna Möller sin dom. Enligt Västmanlands tingsrätt har övertygande bevisning lagts fram för att hon är hon skyldig till bland annat mordet på sin pappa Göran, mordförsöket på sin mamma och "i vart fall anstiftan av mord" på sin make Aki Paasila.

– Den typen av planerat brott, som det handlar om i det här fallet, kräver att man har förmåga att manipulera sin omgivning, säger Jenny Yourstone, forskningsledare i Kriminalvården, som forskat i kvinnors kriminalitet och är expert inom området.

Åklagaren Jessica Wenna har pekat ut Johanna Möller som den som styrde sin dåvarande pojkvän och sambo Mohammad Rajabi att attackera föräldrarna i sommarstugan i Arboga för ett år sedan.

–  Det har likheter med Knutbyfallet, att man använt sig av andra personer som är i beroendeställning till en själv, säger Jenny Yourstone.

Enligt åklagarna har ett begär efter mer pengar varit Arbogakvinnans huvudsakliga motiv bakom gärningarna.

Jenny Yourstone säger att det är ungefär en tredjedel av de kvinnliga mördarna som planerar sitt brott, likt Johanna Möller.

- Om man jämför det här fallet med det generella så avviker det ganska rejält i alla sammantagna komponenter. Att det har funnits medhjälpare, flera offer, den socioekonomiska bakgrunden, den sociala positionen - att hon varit socialsekreterare och i viss mån också personligheten, säger hon.



LÄS MER: Johanna Möllers drag – för att påverka sitt öde



I en mindre sinnesutredning berättade Johanna Möller att hon "alltid har föraktat män". Hon har flera barn från olika äktenskap och flera familjemedlemmar har vittnat om att hon försökt få dem att hjälpa till att mörda hennes make Aki Paasila eller ljuga för polisen.

Johanna Möllers syster har beskrivit henne som impulsiv och manipulativ.

– Jag uppfattar det inte som att hon har känslor på det sätt som jag har känslor. Hon är kall och beräknande. Hon säger vissa saker för att få vissa saker. Hon har en plan, sa Johanna Möllers syster i rätten.

Att kvinnor mördar är inte så ofta förekommande.

– Andelen är runt tio procent om man slår ut över tid och så har det varit ända sedan 1800-talet, säger Jenny Yourstone.

På säkerhetsanstalterna Hinseberg och Ystad finns många av de kvinnor som under hemska former strypt, skurit och skjutit ihjäl familjemedlemmar.



LÄS OCKSÅ: Sveriges farligaste kvinnor - så klarar de livet i fängelse



Den stora skillnaden mellan män och kvinnor som döms för våldsbrott är att kvinnorna nästan uteslutande har begått våldsbrott mot någon som de känner, enligt forskaren.

– Många gånger är det en destruktiv relation som eskalerar. Ofta sker morden i affekt, inte sällan med en missbruksbild eller tidigare våld. Det kan ofta kopplas till en långvarig psykosocial utsatthet, säger forskaren Jenny Yourstone.
