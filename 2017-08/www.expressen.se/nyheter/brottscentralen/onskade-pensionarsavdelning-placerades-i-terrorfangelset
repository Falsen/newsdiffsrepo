Önskade pensionärsavdelning
– placerades i terrorfängelset
Kim Malmgren

Clark Olofsson, numera Daniel Demuynck, dömdes till nio års fängelse som en av huvudmännen i en stor knarkhärva 2009.

Sedan dess har han suttit frihetsberövad - först på olika anstalter i Sverige, därefter överflyttad till belgiskt fängelse. Anledningen till det var att Clark Olofsson redan på 1990-talet avsade sig sitt svenska medborgarskap, och i samband med den senaste domen beslöt det svenska rättsväsendet att utvisa honom ur landet utan möjlighet att komma tillbaka.

När straffet snart är avtjänat – 17 november i år löper den obligatoriska tiden för hans fängelsestraff ut och det kan då bli tal om villkorlig frigivning – kom önskan att återvända till Sverige.

Men för att det skulle bli möjligt var den ökände bankrånaren tvungen att ansöka om att bli svensk medborgare på nytt, något som tagit en del tid.

– Eftersom han har nästan all sin bekantskapskrets här, både släkt och andra, så vill han ju komma hit. Så han gav in en ansökan till Migrationsverket om att bli svensk medborgare och så gick han och väntade, säger Peter Althin.

Myndigheten avslog dock ansökan, men när Peter Althin undersökte varför visade det sig att det enbart berodde på att Clark Olofsson fyllt i fel blanketter.

– När han väl ingav rätt ansökningshandlingar var det inga problem och det gick ganska snabbt, säger Peter Althin.

Han vill dock inte avslöja hur den närmaste framtiden ter sig för Olofsson, eller hur hans tillvaro i fängelset är.

– Han mår jättebra, det gör han ju alltid vilket kan överraska de flesta av oss. Mer kan jag inte säga, vi håller det lite för oss själva vad vi har tänkt oss, säger Peter Althin.

Det har hänt mycket under Clark Olofssons senaste fängelsestraff. Efter att inledningsvis ha varit placerad på Saltvik hamnade han år 2012 i den nya superbunkern Fenix på Kumlaanstalten, vars besöksförhållanden han dömde ut som "helt omänskliga".

I en skrivelse krävde den i dag 70 år gamle Clark Olofsson att bli flyttad till en "pensionärsavdelning" där han hade möjlighet att ta emot besök från sin dåvarande belgiska fästmö och sina barn.



LÄS MER: IS-svenskens terrorcell dödade 162 personer



Efter en lång process blev han beviljad att avtjäna sitt straff i Belgien, där han länge varit medborgare, och sedan i november förra året sitter han på Vorstfängelset i Bryssel.

Fängelset är gammalt och hotades för några år sedan av stängning eftersom lokalerna var fallfärdiga och ansågs inhumana. Sedan dess har fängelset renoverats och förra året bjöd anstaltschefen in belgiska medier för att visa upp de upprustade lokalerna.



LÄS MER: Clark Olofsson åter svensk medborgare



Clark Olofsson är inte den enda ökände personen som suttit inspärrad i Vorst. Här finns även svensksyriern Osama Krayem som misstänks för delaktighet i terrordådet i Bryssel förra året. Tidigare har även terroristen Mohamed Abrini, känd som "Mannen i hatt" och misstänkt för delaktighet i terrordåden i Paris och Bryssel, suttit där.
