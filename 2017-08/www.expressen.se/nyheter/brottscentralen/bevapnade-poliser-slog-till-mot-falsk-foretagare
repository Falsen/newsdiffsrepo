Måndag 21 augusti 2017
Beväpnade poliser slog
till mot falsk företagare
Patrik Micu

Byggkostnaden för Nya Karolinska sjukhuset sprängde alla budgetramar. Från planerade 14,5 miljarder kronor upp till svindlande 25 miljarder.

Tidningen Byggnadsarbetaren avslöjade att en del av pengarna hamnade i en ekobrotthärva där bland annat byggföretaget B&D Grupp dömdes för skattebrott i miljonklassen. I en publicering som Expressen fått läsa i förhand berättar tidningen nu hur det gick till.

Upplägget i skattefusket byggde på påhittade fakturor, svarta löner och stora kontantuttag i vanliga bankomater via riggade bankkonton.

Enligt ekopolisens granskning betalade byggföretaget B&D Grupp under två års tid ut svarta löner i samband med arbeten på Nya Karolinska, där företaget var underentreprenör i andra led åt Skanska.

B&D Grupp samarbetade med en falsk bemanningsfirma för att tvätta svarta pengar. Bemanningsfirman DMM hade inga byggjobbare att hyra ut, men skrev påhittade fakturor som B&D Grupp betalade. Därigenom fick byggföretaget in vita utgifter i sin bokföring.

Sedan återbetalades pengar som bemanningsföretagaren plockade ut i kontanter i bankomater i Stockholmsområdet.

En av cheferna på B&D Grupp brukade i hemlighet träffa bemanningsföretagaren på olika parkeringsplatser där pengarna lämnades över. Under två år betalade byggföretaget bluffakturor för 14,8 miljoner.

Men även flera andra företag betalade in pengar till DMM Entreprenad. Totalt kunde 51 miljoner kronor i slutändan hämtas ut via bankomater - pengar som sedan användes till att betala ut svarta löner, skriver Byggnadsarbetaren.

Enligt åklagaren undanhölls 20 miljoner i skatt av de inblandade.

I upplägget utnyttjades utsatta personer från Östeuropa som lockades till Sverige i hopp om jobb. Men i stället för arbete lurades de att öppna bankkonton och skaffa ID-kort i Sverige. Det blev ofrivilligt en slags målvakter i svartjobbshärvan.

Utredarna hittade senare totalt 22 olika identiteter som den falska bemanningsfirman använt till de 100 konton som öppnats.



På ett konto, tillhörande en 41-årig polack, hade 4,4 miljoner kronor omsatts - utan hans vetskap, skriver Byggnadsarbetaren.

Det var under perioden 2014-2016 som B&D Grupp var en av underentreprenörerna på Nya Karolinska där Skanska är huvudentreprenör. I kedjan ingick också Lindqvist Bygg, det var de som anlitade B&D Grupp.

– Jag blev väldigt förvånad. Vi har ju anlitat dem i många år och de har haft egen arbetskraft, enligt vad de har redovisat till oss. Det har varit ordning och reda, de har skött sig väldigt bra, säger Per Svensson Evin, arbetschef på Lindqvist Bygg till Byggnadsarbetaren.

I oktober 2016 slog ekobrottmyndigheten till mot den falske bemanningsföretagaren. Beväpnade poliser bröt upp lägenhetsdörren. Därinne hittades bland annat 640 000 kronor i kontanter, mobiltelefoner, bankdosor och en dator som mannen hann slå sönder och gömma under en madrass.

Efter ett års utredning och en utdragen rättegång dömdes den falske bemanningsföretagaren i juni till fyra års fängelse. Två chefer i B&D Grupp fick tre års fängelse och näringsförbud. Ytterligare fyra byggföretagare i härvan dömdes till fängelse.
