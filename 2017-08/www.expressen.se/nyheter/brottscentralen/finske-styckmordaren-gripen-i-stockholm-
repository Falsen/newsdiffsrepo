Finske styckmördaren gripen i Stockholm
Heidi Hendersson

På lördagskvällen, vid halv åtta, greps den efterlyste brottslingen Markus Pönkä efter att man omringat en lägenhet i Gustavsberg utanför Stockholm i tre timmar.

Gripandet skedde efter en intensiv spaningsinsats av FAST-gruppen på NOA, Nationella operativa avdelningen, det senaste dygnet då lägenheten blev intressant under jakten på Markus Pönkä.

Enligt polisen ansågs Pönkä mycket farlig och beväpnad. Insatsen genomfördes av piketenheten i Stockholm, som tog fast Pönkä i lägenheten.

Stockholmspolisens förhandlare försökte innan inbrytningen under flera timmar att få honom att lämna lägenheten, men han var inte villig att överlämna sig frivilligt.

Enligt Kaj Björkqvist, utredningsledare vid finländska Centralkriminalpolisen, ska man ha varit kontakt med den svenska polisen hela dagen och kvällen med anledning av gripandet.

– Under kvällen kom beskedet att han gripits.

Enligt obekräftade uppgifter ska polisen ha hittat avgörande fynd i lägenheten.

Nyheten om att Pönkä kunde befinna sig i Sverige kablades ut stort på fredagen, och enligt Björkqvist ska det stora mediepådraget lett till att han hittades.

– Det har kommit in många tips, sådana som man värderat som säkra. Jag vill tacka den svenska allmänheten och svenska polisen för samarbete och effektivt arbete. Det har varit jätteproffsigt.

Det var efter att den finska polisen fått information som tytt på att Pönkä befunnit sig i Sverige som den svenska polisens FAST-grupp, specialiserad på att spåra och gripa internationellt efterlysta personer, kopplades in i ärendet.

– Vi fick information från olika håll.

Lokaliseringen av Pönkäs bostad har under de senaste dygnen bestått i ett intensivt underrättelseutbyte mellan de två ländernas polisenheter.

– Det var viktigt att få fast honom, av många olika orsaker. Inte minst för att vi har haft skäl att misstänka att han rör sig beväpnad. Och när man tänker på hans bakgrund, är det viktigt.

Victor Stridsman, vittne till polisens insats:

– Det var så att jag var hemma och sen ropade min syster, det är poliser där nere, vi bor ganska högt upp. Vi har en kikare och stod och kikade ett tag. Vi såg tre poliser och en polishund. De satt och lurade bakom ett hörn, eventuellt var redo att släppa hunden.

Finländske Markus Pönkä, 33, är uppsatt på Europols lista över Europas mest jagade brottslingar.

2005 blev han ökänd när han mördade sin affärspartner, en 21-årig finländsk man, i Estland. Han sköt affärspartnern till döds och styckade sedan kroppen.

Under rättegången menade Markus Pönkä att han hade skjutit mannen i självförsvar, och utfört styckningen till följd av att han befann sig i chock.

Han dömdes dock till tolv års fängelse och satt fängslad fram till den villkorliga frigivningen 2014.

Sedan dess har han dömts att avtjäna ytterligare ett fängelsestraff på tre år och åtta månader efter att ha utfört bedrägerier genom ID-kapningar samt för dataintrång – enligt tidningen Kaleva sju stycken.

– Det är vad han är efterlyst för nu. I somras skulle anmäla sig till fängelset i Riihimäki men i stället försvann han, säger Björkqvist.

Efter gripandet ska han nu överlämnas till Finland. Där väntar förundersökning och straff.

– Han är misstänkt och häktad i sin frånvaro.

Exakt när han väntas kunna bli överlämnad till Finland är ännu oklart.
