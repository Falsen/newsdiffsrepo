Finske styckmördaren gripen i Stockholm
Heidi Hendersson

På lördagen greps den efterlyste brottslingen Markus Pönkä efter att man omringat en privat bostad i tre timmar. Gripandet gjordes av polisens FAST-grupp och en specialenhet från Stockholmspolisen.

Nyheten om att Pönkä kunde befinna sig i Sverige kablades ut stort på fredagen och kan ha lett till att han hittades.

– Min uppfattning är att det kommit mycket tips, säger Kaj Björkqvist, utredningsledare vid finländska Centralkriminalpolisen.

Det var efter att den finska polisen fått information som tytt på att Pönkä befunnit sig i Sverige som den svenska polisens Fast-grupp, specialiserad på att spåra och gripa internationellt efterlysta personer, kopplades in i ärendet.

Finländske Markus Pönkä, 33, är uppsatt på Europols lista över Europas mest jagade brottslingar.

År 2005 blev han ökänd när han mördade sin affärspartner, en 21-årig finländsk man, i Estland. Han sköt affärspartnern till döds och styckade sedan kroppen.

Under rättegången menade Markus Pönkä att han hade skjutit mannen i självförsvar, och sedan utfört styckningen till följd av att han befann sig i chock. Han dömdes dock till tolv års fängelse och satt fängslad fram till den villkorliga frigivningen 2014.

Sedan dess har han dömts att avtjäna ytterligare ett fängelsestraff på tre år och åtta månader för att ha utfört bedrägerier genom ID-kapningar samt för dataintrång.

– Det är vad han är efterlyst för nu. I somras skulle anmäla sig till fängelset i Riihimäki men i stället så försvann han, säger Björkqvist.

Enligt Björkqvist är Pönkä att betrakta som farlig för allmänheten.

– Vi har klara tecken i Finland på att han är farlig. Han har haft tillgång till skjutvapen, och andra redskap som han har beställt tyder på att han förbereder något.
