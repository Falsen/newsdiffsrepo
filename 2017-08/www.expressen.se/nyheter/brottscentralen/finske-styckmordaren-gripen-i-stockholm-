Finske styckmördaren gripen i Stockholm
Heidi Hendersson

På lördagskvällen, vid halv åtta, greps den efterlyste brottslingen Markus Pönkä efter att man omringat en lägenhet i Gustavsberg i Stockholm i tre timmar. Gripandet skedde efter en intensiv spaningsinsats av FAST-gruppen på NOA det senaste dygnet då lägenheten blev intressant i efterforskningarna.

Enligt FAST polisen ansågs Pönkä mycket farlig och beväpnad. Inbrytningen genomfördes av piketenheten i Stockholm som tog fast Pönkä i lägenheten.

Stockholmspolisen förhandlare försökte innan inbrytningen under flera timmar att förhandla ut honom ur längenheten men han var inte villig att medverka i att överlämna sig frivilligt.

Enligt Kaj Björkqvist, utredningsledare vid finländska Centralkriminalpolisen, ska man ha varit kontakt med den svenska polisen hela dagen och kvällen med anledning av gripandet.

– Under kvällen kom beskedet att han blivit gripen.

Nyheten om att Pönkä kunde befinna sig i Sverige kablades ut stort på fredagen och enligt Björkqvist ska det stora mediepådraget lett till att han hittades.

– Det har kommit in många tips. Jag vill tacka den svenska allmänheten och polisen för samarbete och effektivt arbete.

Det var efter att den finska polisen fått information som tytt på att Pönkä befunnit sig i Sverige som den svenska polisens Fast-grupp, specialiserad på att spåra och gripa internationellt efterlysta personer, kopplades in i ärendet.

Lokaliseringen av Pönkäs bostad har under de senaste dygnen bestått i ett intensivt underrättelseutbyte med finska polisens FAST-grupp.

Finländske Markus Pönkä, 33, är uppsatt på Europols lista över Europas mest jagade brottslingar.

År 2005 blev han ökänd när han mördade sin affärspartner, en 21-årig finländsk man, i Estland. Han sköt affärspartnern till döds och styckade sedan kroppen.

Under rättegången menade Markus Pönkä att han hade skjutit mannen i självförsvar, och sedan utfört styckningen till följd av att han befann sig i chock. Han dömdes dock till tolv års fängelse och satt fängslad fram till den villkorliga frigivningen 2014.

Sedan dess har han dömts att avtjäna ytterligare ett fängelsestraff på tre år och åtta månader för att ha utfört bedrägerier genom ID-kapningar samt för dataintrång, enligt tidningen Kaleva sju stycken.

– Det är vad han är efterlyst för nu. I somras skulle anmäla sig till fängelset i Riihimäki men i stället så försvann han, säger Björkqvist.

Enligt Björkqvist är Pönkä att betrakta som farlig för allmänheten.

– Vi har klara tecken i Finland på att han är farlig. Han har haft tillgång till skjutvapen, och andra redskap som han har beställt tyder på att han förbereder något.

Efter gripandet ska han nu överlämnas till Finland. Där väntar förundersökning och straff.

– Han är misstänkt för flera brott.

Exakt när han väntas kunna bli överlämnad till Finland är ännu oklart.

Carolina Ekéus, pressekreterare på den svenska polisens Nationella operativa avdelningen (NOA) bekräftar kvällens händelser.

– En insats är gjord och mannen är gripen. Vi har haft utbyte med finländsk polis.
