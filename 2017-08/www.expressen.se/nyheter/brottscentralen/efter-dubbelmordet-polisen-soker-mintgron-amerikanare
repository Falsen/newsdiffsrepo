Efter dubbelmordet: Polisen
söker mintgrön amerikanare
Kim Malmgren

Det var på måndagskvällen den 12 juni som ett par – en 70-årig man och en 62-årig kvinna – hittades mördade i en bostad utanför Mantorp.

Sedan dess har polisen jagat deras mördare.

Ett spår som finns i utredningen är en mintgrön amerikanarbil som flera vittnen uppger sig ha sett en mintgrön eller turkosfärgad amerikanarbil av äldre årsmodell parkerad vid parets hus den aktuella dagen, rapporterar Corren.

– Vi har fått in en hel del tips som rör den här bilen. Men vi har ännu inte kunnat fastställa vad det rör sig om för bil och vem som äger den, säger utredningsledaren Patrik Sjögren, som just nu leder förundersökningen, till tidningen.

Tidigare har polisen vädjat allmänheten om uppgifter kring den typ av tejp som använts för att binda mordoffren.

– Vi har fått enormt många tips om de här tejperna. Vi tror oss nu veta var tejperna har sålts även om inte NFC (Nationellt forensiskt centrum) är klara med sina analyser, säger Patrik Sjögren till Corren.



LÄS ÄVEN: Två anhållna för dubbelmord i Mantorp



Utredningen bedrivs på bred front och ett stort antal poliser är engagerade för att försöka lösa dubbelmordet.

Kvar på brottsplatsen finns spår som polisen tror kan knytas till en eller flera gärningsmän. Åklagare har därför tidigare fattat beslut om topsning på bred front, där uppemot 1 500 personer kommer att ombedas lämna DNA. Det rör sig bland annat om människor som bor i närområdet samt människor som, via deras mobiltelefoner, visat att de varit uppkopplade mot en mast i närheten vid den aktuella tidpunkten.



LÄS ÄVEN: Släktingen: Hörde skrik från huset



– Vi försöker fånga upp alla som rört sig i närområdet på söndagen den 11 juni. Ännu så länge har vi topsat ungefär 250 personer. De flesta som tillfrågas om att lämna DNA-prov ställer upp och de som inte ställer upp blir bara mer intressanta i utredningen, säger Patrik Sjögren till Corren.
