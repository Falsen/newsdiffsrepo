Tisdag 22 augusti 2017
GW: Möller kommer bli
uppskattad i fängelset
Jonathan Berntsson

Arbogakvinnan Johanna Möller, 42, har dömts till livstids fängelse för mord på sin pappa Göran, mordförsök på sin mamma och anstiftan till mord på maken Aki Paasila.

Enligt kriminologiprofessorn Leif GW Persson kommer hon släppas fri igen någon gång, men det dröjer.

– Hon kommer få sitta väldigt länge. Att hovrätten skulle ändra på den här livstidsdomen har jag vådligt svårt att tro, så när hon släpps ut får hon räkna med att hon är långt över 60, säger Leif GW Persson.

På kvinnoanstalten Hinseberg sitter Sveriges farligaste kvinnor som, liksom Johanna Möller, dömts för de allra värsta brotten. Det är de som Arbogakvinnan kan få stifta bekantskap med.

– Hinseberg är den enda rimliga placeringen och de som sitter där sjunger inte i kyrkans flickkör, om jag säger så. Där kommer hon bli riktigt uppskattad, säger Leif GW Persson.

Hur menar du då?

– Hon kommer sitta med kvinnor i ungefär hennes egen ålder med samma saker som rör sig i deras huvuden. De har gjort liknande saker, oftast med närstående. Alla tror jag, det är ett halvdussin på den nivån. De kommer inte ha några problem med den biten.

– Sedan beroende på hur trevlig hon är kommer andra att ge sig. De verkar trivas väl ihop, de som sitter där. Alla kvinnor är inte goda.

Johanna Möllers advokat Amanda Hikes gick bara minuterna efter att livstidsdomen förkunnades ut och berättade att Johanna Möller planerar att överklaga till hovrätten.

Och där kan hon mycket väl komma att frias för anstiftan till mordet på Aki Paasila, tror GW.



LÄS MER: Johanna Möller döms till livstids fängelse för mord



– Jag tycker det är lite tunt att man kan få en person dömd för anstiftan till mord när det hävdade mordet är så pass osäkert som det är här. Jag kan inte påminna mig någon dom för anstiftan till mord där det saknas en gärningsbeskrivning. Man vet inte var, när hur, varför och vilka som gjorde det och det är så pass osäkert som det är att det är ett mord, säger professorn.

– Jag är däremot fri, i kraft av min yrkesroll, att tycka att jag ändå skulle tro att det är ett mord. Men jag har svårt att tro att den domen kommer hålla i hovrätten. Samtidigt spelar det mindre roll, för det kommer inte ändra påföljden.

Leif GW Persson tycker samtidigt att Johanna Möller "verkar tokig nog för att förtjäna vård".



LÄS MER: Tipset om sexmötet – chef larmade om Johanna Möller



– Men med rättspsykiatrisk vård räcker det inte att vara tokig på det vanliga, omänskliga viset för där är hon väl kvalificerad. Utan där är det två saker som räknas. Det ena är att du inte förstår skillnaden mellan rätt och fel och det gör hon. Annars hade hon inte ens försökt dölja det här. Det andra är att du inte viljemässigt kan styra ditt beteende och det kan hon också. Det hon har gjort är i någon mening rationellt. Men jag tycker att det är en ganska trubbig diagnostik, säger han.
