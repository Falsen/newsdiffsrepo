Skjutvapen stulna hos medlemmar i skytteklubbar
Magnus Hellberg

Vapentjuvar härjar i Stockholmsområdet – och det är medlemmar i skytteklubbar som har drabbats, enligt uppgifter till Expressen.

Den 16 augusti slog en eller flera personer till mot en bostad i västra Stockholm. En lägenhetsdörr forcerades och ett vapenskåp, som förvarades i bostaden, bars ut till en väntande flyktbil.

Enligt polisuppgifter förvarades minst ett vapen i vapenskåpet.

Redan dagen därpå misstänks samma vapentjuvar ha slagit igen. Den här gången mot en bostad i ett fashionabelt område, också det i västra Stockholm. Precis som i det tidigare fallet tog man sig in i bostaden genom att bryta upp en ytterdörr. Där kom man sedan över ett vapenskåp, som ska ha innehållit ett flertal skjutvapen.

Polisen misstänker ett samband mellan inbrotten, erfar Expressen. Målsägarna är, enligt uppgifter till Expressen, i båda fallen medlemmar i skytteklubbar.

– Man tycks ha kartlagt personer i syfte att få tillgång till vapen, säger en källa. Det verkar finnas en systematik i tillvägagångssättet.

Carina Skagerlind, presstalesperson vid Stockholmspolisen, bekräftar utredningen om vapenstölderna:

– Jag ringde "grova brott" som kunde bekräfta: I ett antal inbrott i Stockholms län har vapen stulits. Men vi kan inte gå in på exakt var, och det handlar också om integriteten i de enskilda fallen. Men vi kan bekräfta att det har varit ett antal inbrott där det stulits vapen.

Vet du om någon är gripen?

– Inte vad jag känner till.

Fem dagar efter det första inbrottet i nordvästra Stockholm slog tjuvar till mot en privat adress i södra Stockholm. Även i det fallet försökte tjuvarna komma över ett vapenskåp, men ska ha blivit avbrutna i sista stund. Det är oklart om det finns något samband mellan den vapenstölden och de två tidigare stölderna.
