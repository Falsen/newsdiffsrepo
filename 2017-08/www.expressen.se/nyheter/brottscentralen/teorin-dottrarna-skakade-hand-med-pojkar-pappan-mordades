Teorin: Döttrarna skakade hand
med pojkar – pappan mördades
Frida Jareteg

Den 27 maj mördades en man i 45-årsåldern vid den populära fiskesjön Stensjön utanför Grycksbo i Dalarna. En släkting till mordoffret, en man i 50-årsåldern, står åtalad för mordet.

De två männen ska ha varit en del av ett sällskap på sex personer som åkte till Stensjön utanför Grycksbo i Dalarna för att fiska. Det dracks en del alkohol, menar åklagaren enligt Dalarnas Tidningar, och de två männen hamnade i en upprörd diskussion.

– Bråket ska ha handlat om en händelse för två år sedan där NN:s döttrar hälsat på två pojkar genom att skaka hand, säger åklagare Gun-Britt Ström i sin sakframställan när rättegången inleddes på tisdagsmorgonen, enligt DT.

Pojkarna ska ha varit kamrater till döttrarna. Enligt målsägandebiträdet ska döttrarna ha baktalats av sin omgivning och rykten spreds i släkten, skriver SVT Dalarna. Det som enligt döttrarnas mamma bara var ett handslag hade förvanskats av släkten till att de hade kyssts med pojkarna som då ska ha tafsat på flickorna.

– Vi har hört den avlidnes efterlevande maka och hon är övertygad om att mordet är en direkt följd av den händelsen, säger åklagare Gun-Britt Ström.

När bråket vid Stensjön hade lugnat sig ska mannen i 50-årsåldern ha hämtat en sax som han högg den andra mannen med, i halsen.

Mannen ska då ha börjat blöda kraftigt och två vittnen som befann sig på platsen försökte förgäves stoppa blödningen med tygstycken.

Mannen avled på platsen och polisen kunde gripa mannen i 50-årsåldern som nu står inför rätta i Falu tingsrätt.

Enligt målsägandebiträde Evin Cetin finns ett tydligt hedersmotiv bakom dådet.

– Det är ingen tvekan att det är orsaken till mordet, har Evin Cetin tidigare sagt.

Änkan till den mördade mannen har i polisförhör berättat att hennes man tog ställning för sina döttrar i konflikten. Den åtalade mannen tyckte att döttrarna hade kränkt släktens heder och skulle därför dödas, enligt änkan.



LÄS MER: Mannen ska ha vägrat döda sina döttrar – blev mördad



– De försökte få honom att döda sin fru och döttrar. De menade att vi var på fel väg, säger änkan i rätten, enligt DT, och syftar på familjens släktingar, däribland den misstänkte mannen.

Mannens vägran att döda sina döttrar ska enligt änkan vara bakomliggande till konflikten med släktingen på fisketuren.

Den åtalade mannen är inte dömd för något sedan tidigare och har enligt en liten sinnesundersökning inte lidit av någon allvarlig psykisk störning vid gärningstillfället. Han nekar till brott och menar att han agerat i nödvärn.

– Han har inte haft uppsåt att döda den avlidne, säger mannens försvarsadvokat Weine Daniels.

Bråket ska enligt försvarsadvokaten inte ha bottnat i en hederskonflikt.

– Det tror jag mer är en spekulation från åklagaren. Jag har inte blivit klokare av vad som kommit fram i målsägandeförhör i dag, hon har mycket andrahandsuppgifter från vad andra har sagt. Det är mer rykten än konkret fakta, menar jag.

Det ska inte ha hittats något DNA från den misstänkte mannen på saxen, som anses ha varit själva mordvapnet, skriver SVT Dalarna.

Åklagare Gun-Britt Ström yrkar, enligt DT, på att den misstänkte döms för mord. I rätten berättade änkan hur hon fortfarande var rädd för mannen släktingar.

– Makan har själv beskrivit att hon uppfattar att det finns en hotbild. Jag har ingen anledning att ifrågasätta de uppgifterna, säger Gun-Britt Ström.

Får de någon form av skydd?

– Ja, det får de.

Både den dödade mannen och den misstänkte mördaren är släkt med Fadime Sahindal, som hedersmördades av sin pappa Rahmi Sahindal i Uppsala år 2002.
