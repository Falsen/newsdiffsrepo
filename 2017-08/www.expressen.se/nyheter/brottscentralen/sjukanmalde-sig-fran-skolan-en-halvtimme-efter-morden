Sjukanmälde sig från skolan
en halvtimme efter morden
Frida Jareteg

Fyra män har åtalats misstänkta för dubbelmordet på ett par i 40-årsåldern i Hallonbergen den 7 mars. Bland dem en pojke som bara var 16 år gammal vid mordtillfället.

Klockan 09.08 ringde det manliga offret till polisen och berättade att fyra knivbeväpnade män var på väg in i hans lägenhet. En av dem var enligt polisen 17-åringen. Han och hans kumpaner ska ha mördat kvinnan och sedan jagat ikapp mannen och huggit honom till döds. Polisen avlossade ett skott för att stoppa de flyende gärningsmännen, men missade.

En dryg halvtimme efter att mannen hade larmat SOS skickade den 17-årige pojken ett sms till sin lärare.

"Hej jag har ont i halsen så Jah stannade hemma", skriver han.

Läraren hade då hört talas om händelsen i Hallonbergen och svarade 17-åringen att han skulle sjukanmäla sig. Läraren frågade sedan om han bodde där det hade skjutits.

17-åringen svarade då som att han inte kände till något.



LÄS MER: Desperata larmsamtalet: "Han tänker hugga mig"



– Det enda jag kan säga är att jag inte dödade personerna, jag var inte ens där, säger 17-åringen senare i förhör.

Han hävdar att han var i skolan på morddagen – men berättelsen stämmer inte överens med uppgifterna polisen har fått från hans lärare. Enligt läraren har den 17-årige pojken över huvudtaget inte befunnit sig i skolan på tisdagen den 7 mars.

Men 17-åringen själv har lämnat en annan version – han var i skolan under morgonen och gick på en lektion, menar han. I förhör säger pojken att han gick till skolan vid niotiden, var på lektion och pratade med en lärare om att han kände sig sjuk.

– Jag hade ont i halsen hela natten och försökte gå till skolan på tisdag, men sedan när min lärare märkte det så frågade jag om jag fick fick gå hem. Sedan gick jag hem, säger han i förhör.



LÄS MER: Paret mördades vid bostaden – kompisgäng åtalas för mord



17-åringen menar att han ska ha varit i skolan i ungefär en och en halv timme och sedan gått raka vägen hem. Han säger att han skickade sms:et hemifrån.

– Det går inte ihop för er men det går ihop för mig för jag vet att jag var i skolan. Jag kan absolut inte bevisa det, det går inte, säger 17-åringen i förhör.

Enligt flera ytterligare vittnesmål ska pojken ha setts på andra platser under morgonen, bland annat hemma hos en av de medåtalade.

17-åringen åtalas nu för mord, narkotikabrott, misshandel och grovt övergrepp i rättssak.

– De som är åtalade är så unga, det är anmärkningsvärt. Det är en trend man ser att gärningsmännen är allt yngre. Man kan ju klandra föräldrar, skola eller samhället i stort, men alla har ändå ett eget val vad de vill göra med sitt liv, säger Marcus Lodin, advokat och målsägandebiträde för mordoffrens anhöriga.
