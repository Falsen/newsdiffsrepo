Måndag 21 augusti 2017
Johanna Möllers mamma
vägras högre ersättning
Anna Mattsson

Johanna Möllers mamma låg och sov när hon plötsligt vaknade av att dotterns dåvarande pojkvän Mohammad Rajabi gick till attack.

På måndagen dömdes Johanna Möller och Mohammad Rajabi till livstids fängelse respektive 14 års fängelse för mordet på maken och mordförsöket på henne.

I domen slår tingsrätten fast att mamman fått allvarliga psykiska besvär efter knivattacken och att hennes ersättning för psykiskt lidande ska vara högre än schablonbeloppet på 50 000 kronor. Hon ska enligt tingsrätten få 75 000 kronor.

Mamman begärde även 150 000 kronor i ersättning för kränkning i samband med mordförsöket men tingsrätten medger 125 000 kronor.

– Vi tycker inte att det funnits tillräckliga skäl att frångå schablonbeloppet, säger Hans-Åke Nygren, rådman vid Västmanlands tingsrätt.



LÄS MER: Johanna Möller döms till livstids fängelse



Mamman ville även ha 100 000 kronor för sveda och värk men får 40 000 kronor.

"Ersättningen till henne för sveda och värk skall vara hög. Det belopp som hon fordrat framstår dock för tingsrätten som alldeles för högt", skriver tingsrätten i domen.

Totalt ska Johanna Möller och Mohammad Rajabi betala över 1,1 miljoner kronor i skadestånd till Möllers familj, exmakens anhöriga och ett försäkringsbolag. Skadeståndet till försäkringsbolaget är på 267 000 kronor då hon försökt få ut en stor livförsäkring som hon tecknat i sin makes namn innan han dog.
