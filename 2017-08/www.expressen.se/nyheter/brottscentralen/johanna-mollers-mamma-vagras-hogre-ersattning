Johanna Möllers mamma
vägras högre ersättning
Anna Mattsson

Johanna Möllers mamma låg och sov när hon plötsligt vaknade av att dotterns dåvarande pojkvän Mohammad Rajabi gick till attack.

På måndagen dömdes Johanna Möller och Mohammad Rajabi till livstids fängelse respektive 14 års fängelse för mordet på maken och mordförsöket på henne.

I domen slår tingsrätten fast att mamman fått allvarliga psykiska besvär efter knivattacken. Hon begärde totalt 354 000 i skadestånd från Johanna Möller och Mohammad Rajabi, men får 244 000.

Mamman begärde 100 000 för psykiskt lidande men får enligt tingsrätten 75 000 kronor. Hon får även 4 000 kronor för en tappad tand och ville ha 150 000 kronor för kränkning i samband med mordförsöket men tingsrätten medger 125 000 kronor.

– Vi tycker inte att det funnits tillräckliga skäl att frångå schablonbeloppet, säger Hans-Åke Nygren, rådman vid Västmanlands tingsrätt.

Mamman önskade även 100 000 kronor för sveda och värk men får 40 000 kronor.

"Ersättningen till henne för sveda och värk skall vara hög. Det belopp som hon fordrat framstår dock för tingsrätten som alldeles för högt", skriver tingsrätten i domen.

Totalt ska Johanna Möller och Mohammad Rajabi betala över 1,1 miljoner kronor i skadestånd till Möllers familj, exmakens anhöriga och ett försäkringsbolag. Försäkringsbolaget ska ha 267 000 kronor då hon försökt få ut en livförsäkring som hon tecknat i sin makes namn innan han dog.
