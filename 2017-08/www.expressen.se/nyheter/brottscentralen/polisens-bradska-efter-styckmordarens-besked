Polisens brådska – efter
styckmördarens besked
Jonathan Berntsson

Markus Pönkä, 33, var internationellt efterlyst och en av Europas mest jagade män när han greps i Gustavsberg utanför Stockholm i lördags kväll, efter att FAST-gruppen på polisens nationella operativa avdelning haft en omfattande spaningsinsats mot en lägenhet.

Markus Pönkä dömdes år 2005 till tolv års fängelse för att ha skjutit och styckat sin affärspartner i Estland. Den här gången ska han avtjäna ett fängelsestraff på tre år och åtta månader för att ha utfört bedrägerier genom ID-kapningar och för dataintrång – men flydde i stället för att inställa sig i fängelset i Finland.

Nu är Markus Pönkä även misstänkt för brott i Sverige under sin tid här.

– Det har upprättats anmälningar om brott i Sverige. Vilka har jag inte haft tid att sätta mig in i ännu och det är inte mitt bord. Men det är inte så allvarliga brott att det kommer att hindra ett överlämnande, säger åklagaren Björn Frithiof.



LÄS ÄVEN: Dömde styckmördaren Markus Pönkä jagas – i Sverige



I samband med gripandet hölls ett kortare förhör med Markus Pönkä. Då ville han, enligt åklagaren låta sig överlämnas. Men vid ett längre förhör på måndagseftermiddagen hade han ändrat sig.

– När det gäller överlämnandet har han samtyckt, så det kommer gå ganska snabbt. Jag väntar fortfarande på handlingarna innan jag kan fatta ett formellt beslut, men när det är gjort innebär det att finsk polis har högst fem dagar på sig att hämta honom.

Varför hade han ändrat sig?

– Troligen för att han hade en advokat som har förklarat rättsläget för honom. Det blir bara en fördröjning att sitta kvar i en arrest och häkte i Sverige här i onödan. Jag tror det är därför, att det är bättre att komma över och få saken avklarad.

Mannen beskrevs av finsk polis som farlig för allmänheten och det var tips som kom in efter att man gått ut med en efterlysning som ledde fram till gripandet.

Björn Frithiof säger att "det blir bråttom med överlämnandet".

– Han (Markus Pönkä, reds. anm.) är mån om att det ska hända någonting så fort som möjligt. Nu ska vi ta kontakt med finsk polis och se hur fort de kan komma hit.

Vad händer om den finska polisen inte kommer och hämtar honom inom de fem dagarna?

– Om de inte skulle komma att hända honom måste vi försätta honom på fri fot. Men det händer inte. Det är de som begärt att få honom överlämnad och det är nära till Finland. Vi har väldigt bra relationer med dem, så det lär inte bli några problem.

Markus Pönkäs advokat Marko Tuhkanen är fåordig.

– Jag kan bekräfta att det kommer att hållas ett förhör under dagen, sa han under förmiddagen, innan förhöret hade hållits.



LÄS ÄVEN: Finske styckmördare Markus Pönkä gripen i Stockholm



Det var polisens piketenhet i Stockholm som slog till mot lägenheten där Markus Pönkä gömde sig. Då hade förhandlare försökt få honom att överlämna sig frivilligt, något han inte gjorde.
