Mördaren misstänks för attack – mot medfånge
Magnus Hellberg

Efter händelsen på Norrtäljefängelset har Martin Jonsson tilldelats en varning. Han har även flyttats till ett annat högsäkerhetsfängelse – anstalten Tidaholm, enligt GP.

Händelsen som Martin Jonsson polisanmälts och varnats för inträffade under sen eftermiddag den 6 juli tidigare i år. Men det hela upptäcktes inte förrän dagen därpå, då kriminalvårdare gjorde en inspektion på den aktuella avdelningen. Då fann man en annan intern med skador på armar och i ansikte.

De misstänkte i ett tidigt skede att mannen utsatts för våld.

För att lösa mysteriet om vad som hade inträffat lät man gå igenom filmmaterial ur övervakningskameror från avdelningen. Dessa visade senare att offret, mannen som hade skador i ansikte och på en arm, kom till avdelningens dagrum strax före klockan sex på kvällen den sjätte juli. Enligt filmmaterialet var han då "till synes oskadd". Runt 15 minuter senare dök de andra internerna upp. Men bara efter någon minut gick de därifrån, rapporterar GP. Då ska offret ha varit kvar i dagrummet.

I en senare sekvens, klockan 18.17, syntes den morddömde Martin Jonsson i filmen – när han lämnade dagrummet. Enligt Kriminalvårdens dokument ska det då synas på filmmaterialet att han hade lindat om sina knogar på ena handen – den högra. Sex minuter senare kom offret in i bild. Kriminalvården skriver i handlingarna att "det framgår att han har tydliga märken i pannan och är väldigt smutsig på ryggen."

I sin bedömning skriver myndigheten att offret var oskadad klockan 17.57, men att bilden av honom, bara 26 minuter senare, visade att han hade tydliga märken i sin panna. "Våldet har således utövats någon gång inom det tidsintervallet", skriver myndigheten, enligt GP.

Vad beträffar Martin Jonsson, som av hovrätten dömdes till 18 års fängelse för mordet på Lotta Rudholm,  skriver Kriminalvården: "Av dokumenterade bilder framgår skador på fingerlederna".

Martin Jonsson säger själv, enligt myndigheten, att han inte har skadat någon annan person. I övrigt har han inte haft något att säga.

Efter händelsen isolerades Martin Jonsson från andra fångar. Dessutom gjordes det en polisanmälan. I mitten av juli fick han en varning. I ett senare skede fick han även lämna Norrtäljenanstalten och placerades i stället på anstalten Tidaholm.

"Genom att utöva fysiskt våld mot en annan medintagen har Martin Jonsson brustit i sin hänsyn mot medintagna och därmed brutit mot föreskrifter och villkor som gäller för verkställigheten", skriver Kriminalvården.
