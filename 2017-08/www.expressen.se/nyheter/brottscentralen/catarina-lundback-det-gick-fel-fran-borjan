Tisdag 22 augusti 2017
Catarina Lundbäck: "Det
gick fel från början"
Filippa Rogvall

Det var på morgonen den 8 augusti 2015 som Johanna Möller larmade SOS då hon inte kunde hitta sin make Aki Paasila. När räddningstjänsten kom till platsen hittades Aki Paasila drunknad på en meters djup vid strandkanten, alldeles intill sommarstugan där mord- och mordförsöket på föräldrarna senare skulle ske. Polisen skrev av det hela som en drunkningsolycka.

Johanna Möller döms till anstiftan till mord på maken Aki Paasila, vad säger du om det?

– Hade det stått för sig hade det nog inte blivit samma utgång. I det här fallet är bevisningen inte helt fullständig. Där kan man rikta mycket kritik mot hur den utredningen gjordes redan från start, att polisen då inte gjorde vad som krävdes för att starta en mordutredning. Man valde att betrakta det som en olycka. Det gick fel från början. Hade det stått själv hade det blivit en annan utgång, säger Catarina Lundbäck i Expressen TV.

Det har talats mycket om hanteringen av bevisningen i fallet när drunkningsmordet på maken Aki Paasila. Vad tycker du om polisens hantering av utredningen?

– Jag kan egentligen inte förstå hanteringen, eftersom anhöriga flaggade redan där och då att man borde titta närmare på den där kvinnan eftersom någonting inte stämde. Försäkringsbolaget sa nej till att betala ut, de var också skeptiska till att det hade varit en olycka, och att han skulle ha hamnat i vattnet av sig själv. Jag kan inte förstå att de inte gick vidare med det och undersökte honom, för att se hur vattnet hamnat i lungorna, redan när det här skedde. Då hade det säkerligen blivit en annan utgång. Det är säkerligen väldigt svårt att lösa det här nu, säger Catarina Lundbäck och fortsätter:

– Man har kunnat se att han inte hade rätt mängd kiselalger i lungorna som han borde ha haft om han hade drunknat där på platsen, så han måste ju ha drunknat någon annan stans och sedan blivit transporterad till den här platsen. Frågan är hur det gick till. Han hade ju alkohol i blodet, som kanske hade kunnat göra att han inte kan ta hand om sig själv så bra att han kan avvärja om någon vill göra någonting emot honom. Men frågan är vem? Gjorde hon det ensam eller fick hon hjälp av någon? När man inte vet hur personen har dött är det väldigt svårt att komma vidare. Jag tror att det här är en grej som kommer bli aktuellt i en eventuell överklagan.



LÄS MER: Johanna Möller döms till livstids fängelse



Ex-pojkvännen döms – förutom 14 års fängelse – även till utvisning. Hur kommenterar du det?

– Det är också en väntad utgång, eftersom det är ett fruktansvärt och otroligt allvarligt brott. Sedan kan man i för sig tänka att han var ung, han var under en enorm press. Även om det är rätt beslut kan jag ibland tänka att han verkligen drog det kortaste strået här. Han kom hit, han hade varit här en väldigt kort tid, och hamnar i hennes våld. Han är fullständigt beroende av henne och hon använder honom som ett vapen. Hon pressar honom och säger att "om du gör det jag vill så kan vi gifta oss och du kan stanna här". Han hade ingenting annat här i landet. Det är ett fruktansvärt brott, men jag vill lägga en stor del av ansvaret på henne, säger Catarina Lundbäck.
