Hundstall hotas – hundskötaren:
"Skottlossning mot byggnaden"
Alexandra Karlsson

Till Hundstallet i Stockholm kommer hundar som behöver tas om hand. Det kan röra sig om hundar som övergivits eller vars ägare på grund av ålder eller sjukdom inte kan ta hand om den. Men det finns också hundar som kommit hit efter beslut av polis och länsstyrelsen att ägaren inte är lämplig att ta hand om den på grund av att de vanvårdats eller utsatts för djurplågeri. I Stockholm har hittills under 2017 96 stycken hundar omhändertagits enligt Djurskyddslagen och sex stycken enligt Lag om tillsyn över hund och katt, enligt statistik från polisen. För personalen på Hundstallet kan vardagen bli väldigt hotfullt, då ägare som fått sin hund omhändertagen kommer för att ta tillbaka den.



LÄS OCKSÅ: Aggressiv hund till attack mot person



– Vi har haft skottlossning mot byggnaden. Vi har också varit med om att personer har slagit ner personalen med kedjor för att få sin hund, säger Ellinor som är hundskötare på Hundstallet och fortsätter.

–  Personer har också hoppat in på området och sprungit runt och jagat personal och försökt få tag på sin hund och hittar de inte hunden har de pratat med oss i personalen på ett väldigt hotfullt sätt, säger hon.

Hur är det att jobba med en sån hotbild?

– Vi har ett väldigt stort säkerhetsarbete kring oss. Vi har säkerhetsbolag och vakter runt oss som håller koll på verksamheten. Det gör att vi känner oss ganska säkra ändå och vi har även polisen som kommer hit väldigt ofta och besöker oss, säger hon.



LÄS OCKSÅ: Flera djur fast i brinnande ladugård



Hundstallet drivs av den ideella föreningen Svenska Hundskyddsföreningen. Några gånger om året bjuder de in allmänheten till lokalerna för att visa upp verksamheten och det är också en möjlighet för hundarna som ska omplaceras att få ett nytt hem. I september var det tänkt att Hundstallet skulle öppna dörrarna för allmänheten men på grund av en ökad hotbild har man tvingats ställa in.

– Det är jättetråkigt att vi inte kan ha vårt öppet hus som är väldigt populärt. I och med att vi har de här omhändertagna hundarna kan vi inte ha en öppen verksamhet året runt så just de här öppet hus dagarna är något vi jobbar stenhårt för, säger Ellinor.

Och de är också en möjlighet för hundarna att få ett nytt hem?

– Absolut. Många av hundarna flyttar just efter öppet hus för det kommer människor och ser de här hundarna på riktigt och blir väldigt förtjusta i dem. Så det är ju jättetråkigt, säger hon.

En av hundarna som bor på Hundstallet är pudeln Rufus. Han kom in till stallet som hittehund efter att ha hittats övergiven ute på gatan. Se mer av Rufus i tv-inslaget.
