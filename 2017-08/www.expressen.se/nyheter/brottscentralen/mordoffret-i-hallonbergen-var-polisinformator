Mordoffret i Hallonbergen var polisinformatör
Fredrik Sjöshult

Aftonbladet avslöjade tidigare i veckan att en polischef är misstänkt för tjänstefel och brott mot tystnadsplikten i samband med utredningen av de morden där åtta unga män nu åtalats.

Av förundersökningen om de tre morden i Hallonbergen och Sundbyberg, som nu blivit offentlig, framgår att den mördade mannen var polisinformatör.

Han och hans fru mördades i början av mars i Hallonbergen efter att mannen den 22 januari blivit vittne till det första av de tre mord som nu ingår i förundersökningen.

Strax efter mordet sökte mordvittnet kontakt med en känd polis på en specialenhet inom Stockholmspolisen för att lämna information. Han googlade sig fram till polisens namn och specialenheten.

Polisen träffade informatören tillsammans med en kollega vid en badmintonhall och inledde en kontakt med honom som senare fortsatte via telefonsamtal och sms.

Under mötet ska han också ha lämnat vidare en hylsa med koppling till mordet som han blivit vittne till den 22 januari.

Polisen som var informatörens hanterare lämnade inte hylsan vidare till mordutredarna. Han och en kollega som var med vid mötet lade hylsan i en plastpåse som förvarades på ett skrivbord, enligt ett PM som poliserna upprättat och som nu finns med i förundersökningen.

Utredarna av mordet den 22 januari fick kännedom om hylsan först efter att mannen förhörts om mordet i Hallonbergen där angreppet på offret börjat. Mordutredarna fick kontakt med honom i samband med dörrknackning i området och då lämnade han anonymt information om att hylsan redan lämnats till poliserna på specialenheten.



LÄS MER: Desperata larmsamtalet: "Han tänker hugga mig"



Mordutredarna kontaktade då den kände polismannen vid specialenheten som tagit emot hylsan och han gav den då till mordutredarna framgår det av ett PM i förundersökningen - en månad efter att han först tagit emot den.

Då hade det gått några dagar sedan dubbelmordet.

– Huruvida det som polisen har gjort är brottsligt eller ej vill jag inte uttala mig om. Det jag kan säga är att det som den här polismannen har gjort har inte haft någon påverkan för dubbelmordet, säger åklagaren Oskar Edvardsson.

Marcus Lodin, advokat och målsägandebiträde menar att de anhöriga vill poängtera att de känner ett stort förtroende för polisen. Samtidigt säger han:

– Min personliga uppfattning är att om en polis får ta emot en hylsa som någon hittar i ett parkeringsgarage där det skulle ha skett en skjutning en tid innan, då är det givetvis anmärkningsvärt att man inte lämnar den vidare till ansvarig person.

Den kände polisen säger i förhör att denne vid tillfället inte kände till att hylsan hade med mordet i Sundbyberg att göra. Polisen uppger att mannen talat osammanhängande.

Hade polisen förstått var hylsan kom ifrån hade denne lämnats vidare till utredarna direkt, uppger denne.

Enligt en chattkonversation som finns med i mordutredningen ska den kände polisen ha pratat med en utomstående person - en före detta polis - om mordet på informatören.

"Ngn kändis som blev klippt i HB idag", frågar ex-kollegan.

"Min UL. Var tyst om det", svarar polismannen.

I chatten ondgör sig polismannen som hanterat informatören över att han gått runt och "glappat" om en av de misstänkta mördarna och hans knarkhandel.



LÄS MER: Paret mördades vid bostaden – kompisgäng åtalas för mord



Chefsåklagare Martin Tidén på Särskilda åklagarkammaren leder utredningen om tjänstefel och brott mot tystnadsplikten efter specialenhetens hantering av informatören.

– I vår utredning är det fortfarande två personer som är misstänkta, men jag väntar på en utredningsåtgärd som förhoppningsvis blir kvar i början på september, säger han.

– Att säga att personen var informatör till polisen är fel rent juridiskt tekniskt, däremot har han lämnat information. En definition man brukar använda är uppgiftslämnare.

Expressen har utan framgång sökt den kände polisen.
