Polischef utreds för tjänstefel efter dubbelmord
Saga Skovdahl

I mitten av januari i år skedde det första mordet. En man besköts med flera skott, men överlevde och fick skjuts till Karolinska sjukhuset. Men sex personer ska ha tagit upp jakten – och vid sjukhuset stannat flyktbilen och gått till ny, den här gången dödlig, attack.

Drygt en månad senare inträffade ett dubbelmord i Hallonbergen i Sundbyberg. Offret var ett par i 40-årsåldern. Fyra män tog sig in i lägenheten och högg ihjäl kvinnan. Mannen rusade därifrån, men blev upphunnen och också han mördad.



LÄS MER: Man pratade med polisen – blev mördad av kompisgäng



En polispatrull som befann sig i området var snabbt på plats. De båda poliserna blev ögonvittnen till hur mannen knivhöggs, och öppnade omedelbart eld mot gärningsmännen, enligt polisuppgifter till Expressen.

– Polisen fick avlossa skott för att avstyra ett pågående brott, sa Towe Hägg, presstalesman hos Stockholmspolisen, till Expressen i mars.

Till veckan kommer åklagaren Olof Calmvik väcka åtal för de tre morden. Totalt kommer åtta unga män åtalas för det första mordet, dubbelmordet, eller för samtliga tre.

Polisen fattade tidigt misstankar om att morden kunde hänga ihop och att motivet bakom mordet på vittnet handlade om att just att tysta mannen eller hämnas för vittnesmålet.

I juli bekräftade åklagaren att det var huvudtesen.

– Mycket tyder på att ett av motiven var att hindra honom från att ha mer kontakt med polisen, sa Olof Calmvik då.



LÄS MER: 21-åringen misstänks för ett tredje mord



Mannen i 40-årsåldern var bekant med kompisgänget som misstänks ha utfört mordet. Kompisarna kopplas enligt åklagaren till knarkförsäljning.

En 21-årig man har pekats ut som huvudperson i samband med morden.

Enligt Aftonbladet utreds en polischef nu för brott mot tystnadsplikten och tjänstefel kopplat till dubbelmordet.

– I mitten av september kommer jag fatta ett beslut om förundersökningen fortsätter eller inte. Brottsrubriceringen är tjänstefel och brott mot tystnadsplikten. Vem som är inblandad pratar jag inte om. Vilka utredningsåtgärder som är gjorda och vilka som kommer att tilltas pratar jag inte heller om, säger åklagaren Martin Tidén, som leder den utredningen.

Kollegan Olof Calmvik, som ansvarar för mordutredningarna:

– Det finns inget i vår utredning som pekar på att uppgifter som eventuellt läckt har varit en anledning till att det här har skett

Polischefen i fråga arbetade enligt Aftonbladet inte med mordutredningarna. Exakt vad  misstankarna handlar om är oklart. Det misstänkta tjänstefelet kopplas till dubbelmordet.

– Jag har ingenting att säga om det här i nuläget, säger den misstänkte polischefen till Aftonbladet.

Polischefens advokat Anton Strand är övertygad om att förundersökningen kommer läggas ner.

– Jag kan säga så här, att det har i media felaktigt spekulerats om att det skulle ha ett samband med dubbelmordet såvida det skulle ha orsakat ett händelseförlopp. Det är bara ren missuppfattning och påstås inte ens som en brottsmisstanke, säger Anton Strand.
