Sonjas pojkvän åtalas
för brutala hotellmordet
Kim Malmgren

Bilder från olika övervakningskameror visar den 36-årige mannens färd genom Stockholm den 27 mars i år. När han anländer till Bromma går han in och snattar en Coca-Cola-flaska på Pressbyrån. Därefter tar han sig till hotellet där hans flickvän, 48-åriga Sonja Sabas Costich, hyr ett rum.

Två dagar senare hittas Sonja död på hotellrummet. Hon har blivit knivhuggen i halsen och lämnad att förblöda.

Efter händelsen bokar 36-åringen en enkelbiljett utomlands, men innan han hinner lämna Sverige grips han av polis, misstänkt för att ha utfört mordet.

Sedan dess har pojkvännen suttit häktad – och nu har åklagaren fattat beslut om att väcka åtal med rubriceringen mord.

36-åringen nekar till brott. I förhör har han berättat att han var på hotellet, att han knackade på dörren till Sonjas rum men att han sedan ska ha lämnat eftersom ingen öppnade.

När åtal nu väcks har åklagarsidan radat upp bevisning som man menar styrker att 36-åringen mördade Sonja.

– Den primära bevisningen består av telefonuppkopplingar, filmer från området och från tunnelbanan. Sedan har det även gjorts vissa beslag inne på rummet som kan kopplas till den misstänkte, säger kammaråklagare Oskar Edvardsson.

Beslagen utgörs bland annat av Coca-Cola-flaskan som 36-åringen snattade på Pressbyrån strax innan mordet. På flaskan finns både mannens DNA och fingeravtryck, samtidigt som det går att spåra flaskans serienummer till rätt butik.

Efter mordet sörjs Sonja av sina tre vuxna barn och deras familjer. I ett uttalande beskriver de henne som "motorn" i familjen och som "världens bästa människa".

– Hon var glad och positiv. Hon var en person som hjälpte till och ställde upp för oss i familjen och ordnade bostad. Nu har två av oss ingenstans att bo, säger Sonjas son.

Nu hoppas han och syskonen att mordåtalet slutar med en hård dom för den åtalade 36-åringen.

– Det är ett kallblodigt mord. Vår mamma har blivit mördad och lämnad på platsen som om inget hade hänt.

Det är först i efterhand som barnen via väninnor till Sonja har fått veta att hon inte vågade lämna 36-åringen.

– Jag hoppas att han får livstid. En sådan här person ska inte vara fri bland allmänheten, säger sonen.

Enligt åklagaren är det belagt att Sonja och den 36-årige mannen hade haft det "stormigt och bråkigt" tillsammans tidigare.

2015 utreddes mannen för grov misshandel med inslag av både sparkar och knytnävsslag. När Sonja drog tillbaka sin medverkan i fallet försvagades bevisningen och han dömdes slutligen till tre månaders fängelse för misshandel av normalgraden. 36-åringen fick också kontaktförbud mot Sonja men det upphörde senare på hennes begäran.

I förhör har flera personer berättat om att 36-åringen riktat dödshot mot Sonja och hennes anhöriga. 36-åringen själv har berättat att han kan få "snedtändningar":

– Jag får blackout alltså, jag blir, jag blir helt hysterisk. Jag kan ta sönder allting framför mig. Jag skriker väldigt aggressivt och hotfullt. Högt för jag vill inte att någon ska var i min väg då. Jag slänger, tar sönder saker hursomhelst.

Sammanlagt finns 36-åringen i 62 avsnitt i belastningsregistret och han är tidigare bland annat dömd för att ha knivskurit en kvinna i ansiktet.

36-åringen omhändertogs redan som 16-åring enligt LVU. Därefter har hans liv ”präglats av upprepade anstaltsvistelser, återfall i kriminalitet och blandmissbruk av droger. Han ska aldrig ha kunnat etablera sig på arbetsmarknaden”, enligt en paragraf 7-undersökning.
