Dömd styckmördare från
Finland jagas – i Sverige
Kim Malmgren

Finländske Markus Pönkä, 33, är uppsatt på Europols lista över Europas mest jagade brottslingar.

Nu finns nya omständigheter som talar för att Pönkä kan befinna sig i Sverige.

– Det finns vissa tecken på att han kan befinna sig i Sverige. Dyra bilar som har stulits i Finland och sedan hittats i norra Sverige kan kopplas till personer i hans närhet. Samtidigt har vi fått in tips, säger Kaj Björkqvist, utredningsledare vid finländska Centralkriminalpolisen.

Den svenska polisens Fast-grupp, som är specialiserad på att spåra och gripa internationellt efterlysta personer, är inkopplade och arbetar med ärendet.



LÄS ÄVEN: Finländsk styckmördare är tillbaka



Markus Pönkäs våldsamma historik gör att polisen är mycket angelägen att gripa honom.

År 2005 blev Pönkä ökänd när han mördade sin affärspartner, en 21-årig finländsk man, i Estland. Han sköt affärspartnern till döds och styckade sedan kroppen. Under rättegången menade Markus Pönkä att han hade skjutit mannen i självförsvar, och sedan utfört styckningen till följd av att han befann sig i chock.

Den estländska domstolen trodde inte på förklaringen och slog fast att bakomliggande motiv till mordet var att råna och tysta ett vittne. Markus Pönkä dömdes till tolv års fängelse och satt fängslad fram till den villkorliga frigivningen 2014.

Sedan dess har han dömts att avtjäna ytterligare ett fängelsestraff på tre år och åtta månader för att ha utfört bedrägerier genom ID-kapningar samt för dataintrång.

– Det är vad han är efterlyst för nu. I somras skulle anmäla sig till fängelset i Riihimäki men i stället så försvann han, säger Kaj Björkqvist och fortsätter:

– Vi har mycket mer på honom som vi har valt att inte gå ut med ännu.

Enligt Björkqvist är Pönkä att betrakta som farlig för allmänheten.

– Vi har klara tecken i Finland på att han är farlig. Han har haft tillgång till skjutvapen, och andra redskap som han har beställt tyder på att han förbereder något.

Förbereder vad?

– Det vet vi inte. Men vi har uppgifter på att han tidigare har planerat en kidnappning. Han har också haft ögon på de största bankerna i Helsingfors för att ta reda på vilka kunder som anses mer viktiga än andra.



Tips om Markus Pönkä kan lämnas till den svenska Fast-gruppen på telefonnummer 010-563 55 40 eller via mejl till fast@polisen.se.
