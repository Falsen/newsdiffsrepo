Misstänkt bombman till sjukhus efter förgiftning
Saga Skovdahl

Det var på torsdagen som en man i 35-årsåldern uppsökte sjukvården som snart kontaktade polisen. Detta eftersom mannen hade märkliga skador på lungorna.

Han hade troligen andats in klorgas – vilket kan användas vid tillverkning av sprängmedel, skriver Sala Allehanda.

Och polisen fattade snabbt misstankar om att det var just detta som mannen sysslat med.

Polisens bombgrupp kopplades in och en åklagare fattade beslut om husrannsakan.

– Bombgruppen kopplades in och en husrannsakan genomfördes i mannens lägenhet samt på flera andra adresser i Sala under lördagskvällen, säger Peter Danielsson vid polisen i Sala till tidningen.

Och arbetat var framgångsrikt.

– Vi har hittat spår av vad vi tror är rester av en hemmagjord bomb. Salabon är misstänkt för försök till allmänfarlig ödeläggelse och fynden har tagits i beslag, säger Peter Danielsson till Sala Allehanda.

Vid husrannsakan i mannens bostad påträffades även narkotika.

Vad mannen i 35-årsåldern skulle använda den hemmagjorda bomben till är oklart. Han har inte kunnat förhöras av polisen på grund av sina skador, skriver tidningen.

Polisen har kontaktat Säpo – som har uppgett att det inte finns några kopplingar till terrorism. Men polisen tror att det kan finnas fler inblandade och man hoppas kunna förhöra den skadade mannen inom de närmsta dagarna.

Enligt Sala Allehanda är mannen känd för polisen sedan tidigare – dock inte för den här typen av brottslighet.
