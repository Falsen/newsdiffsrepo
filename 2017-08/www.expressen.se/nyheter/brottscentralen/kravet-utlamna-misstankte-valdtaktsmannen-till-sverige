Kravet: Utlämna misstänkte
våldtäktsmannen till Sverige
Jonathan Berntsson

Kvinnorna skulle hem från krogen i februari i år och hoppade då in i en svarttaxi. Men färden gick inte dit de hade tänkt sig.

I stället tog chauffören sikte på ett gammalt militärområde i närheten av Ikea i Barkaby. Där ska han och en andra man ha våldtagit dem.

– De blev omväxlande våldtagna av de här två killarna. Med våld lyckades de fly därifrån, säger åklagaren Madeleine Pettersson.

En av männen som misstänks för den grova våldtäkten är Camatar-Memet Florin som greps av polisens speciella Fastgrupp i april efter att ha varit internationellt efterlyst av sitt hemland Rumänien för brott han begått där.

Det var också i Rumänien han greps och för närvarande avtjänar han, enligt Madeleine Pettersson, ett fyraårigt fängelsestraff där.



LÄS MER: Ung man jagas för överfall mot tre kvinnor



Nästa vecka kommer åklagaren att begära honom utlämnad till Sverige för att han ska kunna höras om våldtäkten i svarttaxin och ytterligare två övergrepp han står misstänkt för: en våldtäkt i Bromma i november i fjol och ett våldtäktsförsök i ett trapphus i Sundbyberg i februari.

– Man skriver en begäran om utlämning och i de flesta fall skickar man den elektroniskt. Sedan tar det sin tid innan man får svar. Han måste förhöras och delge misstanke innan jag kan väcka åtal, säger Madeleine Pettersson.

Skulle rumänska myndigheter säga nej till den svenska åklagarens begäran är det oklart vad som händer.

Enligt Madeleine Pettersson skulle det kunna innebära att det blir svårt att åtala Camatar-Memet Florin.



LÄS MER: Florin skulle avtjäna straff i hemlandet



– Jag vet inte om Rumänien kan komma att utlämna honom. Det vi i första hand hoppas på är att de ska lämna ut honom tillfälligt för lagföring så att man ska kunna förhöra honom, delge honom utredningen, väcka åtal och kunna väcka åtalet inom relativt kort tid, säger Madeleine Pettersson.

Vad händer om de inte utlämnar honom?

– Då blir det svårt. Då vet jag inte vad vi ska göra.

Madeleine Pettersson bedömer att bevisningen mot Camatar-Memet Florin är god. Bland annat handlar det om DNA-bevisning.

Advokaten han tilldelats, Gustaf Ljungström, har aldrig varit i kontakt med den misstänkte våldtäktsmannen.

– Jag har inte ens fått information om var han sitter i Rumänien. Vi får avvakta och se, utlämnande är en lång process. Skulle det bli så att Rumänien utlämnar honom ska jag givetvis träffa honom, säger Gustaf Ljungström.
