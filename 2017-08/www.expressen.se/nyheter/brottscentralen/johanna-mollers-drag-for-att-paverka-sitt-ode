Fredag 18 augusti 2017
Johanna Möllers drag –
för att påverka sitt öde
Karl Enn Henricsson

Johanna Möller, 42, har varit inlåst under lång tid – men det har inte hindrat henne från att göra det hon kan för att påverka sin egen situation.

Och hennes knep har varit många.

I ett brev till dottern från mitten av januari försökte hon få två av sina barn att skaffa ett alibi för mordkvällen. För besväret skulle de få 500 000 kronor vardera. Brevet beslagtogs av Kriminalvården. Personalen hittade även ett 40-tal lappar som Möller skrivit. På ett meddelande riktat till expojkvännen och kumpanen Mohammad Rajabi stod: "Neka allt, dem har inga bevis".

Men efter några månader i häktet erkände Mohammad Rajabi att han genomförde dödsattacken i sommarstugan den tredje augusti förra året. Då knivhöggs Johanna Möllers pappa Göran till döds, och hennes mamma skadades svårt. Rajabi menade att han instruerats av Möller.

Hon skrev även brev till polisutredarna, där hon lade fram hypoteser om bakgrunden till brotten, och försökte få polisen att rikta misstankar mot andra personer i sin närhet.

Under utredningens gång ska hon även ha hotat förhörsledarna.

"Johanna sade: 'Jag hoppas att sjukhuset har köpt in extra rullstolar för det är många som kommer få sina knäskålar sönderslagna efter det här, alla som skadar mig råkar ut för någonting. Alla som är elaka mot mig, de har råkat ut för någonting", skriver förhörsledarna i ett PM.

Förhörsledarna kände att hoten var riktade mot dem och Johanna Möller åtalades för hot mot tjänsteman samt för givande av muta, då hon även ska försökt muta en häktesvakt.

Innan rättegången mot Arbogakvinnan och Mohammad Rajabi, som inleddes i maj, skrev hon över 1 000 sidor brev till sin advokat Amanda Hikes. I breven framförde hon synpunkter, bland annat på polisens utredning.

"Hon har haft önskemål om ett stort antal utredningsåtgärder från min sida. Därtill har hon skrivit en stor mängd brev till mig med synpunkter bland annat på polisens utredning som jag har behövt hantera och kontrollera", skriver advokaten i sin kostnadsräkning som lämnats in till tingsrätten.

"Klienten har förnekat samtliga gärningar och varit mycket aktiv under utredningen".

Och i rättssalen fortsatte Möller att försöka styra processen. På ett block, som fångades på bild av Expressens fotograf, ville Möller att hennes make Aki Paasilas nya kvinna skulle pressas. "Ifrågasätt hennes meddelande natten 7/8", fanns att läsa.



LÄS MER: Johanna Möllers förvandling från skolflicka till mördare



Då rättegången hade börjat fortsatte Möllers brevskrivande till Hikes.

"Det, liksom hennes egna frågeställningar till förhörspersoner och övriga förslag om hur målet ska drivas, har gjort mitt arbete mer svårhanterligt", skriver Hikes vidare.

Men Möllers alla försök imponerade inte på rätten. Innan hon skickades på en rättspsykiatrisk undersökning konstaterade rätten att övertygande bevisning hade lagts fram för att hon är skyldig till bland annat mord och mordförsök på sin pappa respektive mamma.

Dessutom är hon enligt rätten skyldig till "i vart fall anstiftan av mord den 7-8 augusti 2015" på maken Paasila, som hittades död i Hjälmaren vid samma sommarstuga.

Den rättspsykiatriska undersökningen visade att Möller inte har någon allvarligt psykisk störning, och sålunda kan dömas till fängelse. Men efter det, den 1 augusti fick Västmanlands tingsrätt ett brev, där hon åter försökte bedyra sin oskuld, och lade fram nya hypoteser om bakgrunden till brotten.



LÄS MER: Arbogakvinnan Johanna Möllers liv



Vid den sista förhandlingsdagen i tingsrätten yrkade åklagare Jessica Wenna att Johanna Möller skulle dömas till livstids fängelse. Hon svarade med att direkt efter förhandlingen ha ett möte med sin advokat för att lägga upp planerna för framtiden. Efter mötet öppnade Amanda Hikes för att lägga fram ny bevisning vid den eventuella hovrättsförhandlingen.

– Det är klart att arbetet fortsätter nu. Vi är beredda att överklaga om hon döms, sa Hikes till Expressen.

Tingsrättens dom kommer den 21 augusti.

Expressen har via sms varit i kontakt med Amanda Hikes som meddelar att hon inte vill lämna ytterligare kommentarer.
