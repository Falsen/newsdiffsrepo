Två anhållna för dubbelmord
Kim Malmgren

Det var på måndagskvällen den 12 juni som det gifta paret – en man i 70-årsåldern och en kvinna i 60-årsåldern – hittades död i sitt hem.

Paret bodde på en gård på landsbygden utanför Mantorp mellan Linköping och Mjölby.

Sedan dess har polisen bedrivit en intensiv jakt på en eller flera gärningsmän och nu har det skett ett genombrott i utredningen.

På onsdagsmorgonen meddelar man i ett pressmeddelande att två personer har anhållits misstänkta för mord. De båda ska vara skäligen misstänkta vilket är den lägre misstankegraden.

– Eftersom utredningen är inne i ett tidigt skede kan jag inte lämna någon information förrän efter en eventuell häktningsframställan, säger chefsåklagaren i Linköping Pär Andersson.

Han hänvisar till att utredningen nu är inne i ett känsligt läge och vill därför inte kommentera när och var de två misstänkta kunde gripas.

En av de misstänkta har via sin advokat förnekat att han skulle ha med dådet att göra, skriver Corren.

Senast på fredag måste åklagare fatta beslut om de anhållna personerna ska begäras häktade.



LÄS MER: Rån kan ha koppling till mordet på äldre paret



Under onsdagen har polisen även genomfört en husrannsakan i en bostad i Mantorp, skriver Corren.

Polisens tekniker ska ha gått in och ut ur en bostad på platsen för att undersöka denna, enligt ett vittne som tidningen pratat med.

Polisen vill enligt tidningen inte kommentera om husrannsakan har något med utredningen att göra.

Enligt Linköping News ska mordplatsen ha fyllts med vatten. Extremt mycket vatten ska ha använts i perioden innan paret hittades döda.

Varken polis eller åklagare vill enligt Linköping News kommentera uppgifterna.

Paret i 70-årsåldern hittades döda i sitt hus i Mantorp strax efter klockan sex på kvällen den 12 juni. De ska enligt uppgifter till Aftonbladet ha varit bundna, nåt som dock inte polisen velat bekräfta.

Polisen misstänkte tidigt att dubbelmordet kan ha varit ett rånmord. Den bilden stärktes efter att tidningen Corren gått ut med uppgifter om att rånarna ska ha tvingat till sig bankomatkort och koder i samband med morden.

En uppgiftslämnare som ska ha förhörts av polisen har uppgett för tidningen att utredarna intresserat sig för om någon försökt få ut pengar från en bankomat vid ett Swedbank-kontor i Borensberg.

Mördarna misstänks där ha tagit ut pengar från paret under eftermiddagen den 11 juni.

I området kring bankomaten ska det finnas en väl synlig övervakningskamera. Polisen har dock hittills varit förtegen kring spåret.



LÄS MER: Dubbelmördare kan ha tagit ut pengar från offrens konton
