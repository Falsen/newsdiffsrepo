Förlängd åtalstid begärd om
terrordådet på Drottninggatan
Hannes Lundberg Andersson

"I dag den 30 augusti har vice chefsåklagare Hans Ihrman lämnat in en begäran om förlängd åtalstid i ärendet där en man är häktad på sannolika skäl misstänkt för terroristbrott i Stockholm den 7 april 2017", framgår i pressmeddelandet från Åklagarmyndigheten.

Vidare står det att åklagaren begärt förlängd åtalstid till den 28 september 2017. Häktningsförhandling kommer att hållas i Stockholms tingsrätt torsdagen den 31 augusti.

Rakhmat Akilovs försvarsadvokat Johan Eriksson skriver i ett sms:

"Jag har ingen annan kommentar än att utredningen inte är klar ännu."

Det är inte första gången förlängd åtalstid begärts i fallet.

– Vi får se närmare under hösten hur saker och ting utvecklar sig. I höst vet vi kanske lite mer. Planen är att det rullar på och det kommer krävas en betydligt längre utredningstid innan vi är nöjda, sa vice chefsåklagare Ihrman när åtalstiden förlängdes i somras.

Terrordådet utfördes i centrala Stockholm där Rakhmat Akilov, 39, från Uzbekistan misstänks ha stulit en lastbil för att sen meja ner människor på Drottninggatan. De fem dödsoffren är: Ebba Åkerlund, 11, Lena Wahlberg, 69, Maïlys Dereymaeker, 31, Chris Bevington, 41 och Marie Kide, 66.

Rakhmat Akilov har erkänt att det var han som genomförde attacken, och uppgifter till Expressen gör gällande att han sagt sig vara "nöjd". Det finns uppgifter om att Akilov har kopplingar till terrorgruppen IS.
