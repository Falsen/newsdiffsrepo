Släpptes ur häktet – blev
mördad en månad senare
Jonathan Berntsson

I kampen mot den grova organiserade brottsligheten slog tungt beväpnad polis till mot ett antal adresser i Stockholm vid en gryningsräd i slutet av maj. Totalt häktades elva personer. Flera av dem hade kopplingar till det kriminella gänget i Östberga, andra till det tungt kriminellt belastade nätverket Lejonen.



LÄS MER: Två bröder mördade i den blodiga konflikten



Två av de som satt häktade tillhör samma familj, en 21-årig man och hans storebror.

Enligt polisen har de båda centrala roller i Östberganätverket, som under flera års tid utkämpat en dödlig konflikt med ett rivaliserande gäng från Bredäng i Stockholms södra förorter.

Utredningen handlade om främst om människorov. Men sedan en tid tillbaka är den nedlagd.

Det beslutet fattade åklagaren Erik Wendeby.

– Bevisläget var så pass att man ansåg att åtal inte kunde väckas, men det har varit fråga om så kallad gängrelaterad brottslighet. Att utredningen lades ner var en kombination av att både vittnesbevisningen och den tekniska bevisningen inte räckte till, med särskild tonvikt på den tekniska bevisningen skulle jag säga, säger Erik Wendeby.

Den 28 juni blev den 21-årige mannen släppt från häktet. Knappt två månader senare, den 15 augusti, blev han mördad i ett parkeringsgarage i Östberga.

Enligt uppgifter till Expressen stod skytten och väntade på mannen när han kom till garaget i en bil tillsammans med en annan man och ett barn. Gärningsmannen ska ha beordrat sina offer att gå ned på knä.

Den ena mannen kunde dock fly från platsen med barnet, men 21-åringen blev ihjälskjuten.

Polisen har ännu inte gripit någon för mordet.

– Det är inget att hymla med att vi har haft och har ett antal konflikter i den här regionen. Vi får se vad vi kommer fram till, säger Lars Byström, polisens presstalesperson i Stockholm.

Enligt Aftonbladet hade polisen haft en riktad insats mot det aktuella området i förra veckan och så väl uniformerad personal som civilspanare hade uppsikt över personer som man misstänkte kunde vara inblandad i gängkonflikten. Aftonbladet skriver att man befarade hämndaktioner efter ett tidigare mord i år, i Vårberg. Polisens insats ska ha avbrutits bara dagarna innan mordet.

Mordet på 21-åringen är inte det första som drabbat familjen.

För fyra år sedan, i september 2013, sköts en annan av hans bröder ihjäl i Örby. För det mordet har ingen åtalats.



LÄS MER: Unik granskning – gängen inifrån



Senare, i oktober samma år, sköts det mot två män med framstående roller i Bredängsnätverket, som satt i en bil. För mordförsöket dömdes 21-åringens bror till sju års fängelse efter vad som hovrätten beskriver som en hämndaktion.

Polisen vädjar om hjälp från vittnen för att lösa mordet på 21-åringen.
