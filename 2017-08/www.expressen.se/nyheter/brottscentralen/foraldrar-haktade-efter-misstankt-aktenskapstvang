Föräldrar häktade efter misstänkt äktenskapstvång
Kim Malmgren

Det var för en knapp månad sedan under pågående sommarlov, den 28 juli, som flickan ska ha blivit bortgift under en resa till Irak.

– Det är en tjej som har blivit bortgift och det är hennes föräldrar som är misstänkta, säger Jessica Wenna till P4 Västmanland.

Händelsen uppdagades efter att en närstående till flickan slagit larm. Flickan i fråga befinner sig nu på ett skyddat boende.

Åklagare Jessica Wenna väljer att vara fåordig i inledningen av utredningen.

– Det är extra hög risk för att utredningen påverkas om det kommer ut omständigheter. De som vet vad som hänt är ofta familjemedlemmar och vid hedersstrukturer finns ett kollektivistiskt snarare än individualistiskt synsätt som gör att de inblandade tänker på familjen i helhet mer än den drabbade, säger hon till SVT Nyheter Västmanland.

Nuvarande häktningstid löper fram till den 6 september, då åklagaren måste begära om åtalsförlängning eller väcka åtal för att hålla mannen och kvinnan fortsatt frihetsberövade.
