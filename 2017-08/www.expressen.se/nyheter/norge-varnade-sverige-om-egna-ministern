Norge varnade Sverige
om egna ministern
Hanna Jakobson

Norges invandringsminister Sylvi Listhaug, (Frp) besöker Sverige och Rinkeby på tisdagen. Samma dag skulle hon träffat Sveriges nya migrationsminister Heléne Fritzon, (S) men norska tidningen Verdens Gang skrev på tisdagen att Fritzon plötsligt ställde in mötet.

– Det har blivit väldigt tydligt under de senaste dagarna att Listhaugs besök är ett inslag i den norska valkampanjen. Listhaug verkar mer intresserad av att sprida en missvisande bild av Sverige. Jag träffar gärna min ministerkollega efter det norska valet, skriver Heléne Fritzon i ett mejl till tidningen och syftade på kampanjandet inför det norska stortingsvalet den 11 september.

Enligt Verdens Gang skulle Listhaug ta med sig en rapport till Rinkeby för att visa på Sveriges kostnader för invandringen.

Men redan veckan innan besöket kom varningar från norskt officiellt håll till regeringskansliet där man beklagade sig över ministerns planer under besöket, uppger flera källor på UD för Expressen. Något som  Aftonbladet var först att rapportera om.

Varningen ska, enligt uppgifter, ha gått ut på att invandringsministerns syfte med resan var att måla upp en dålig bild av Sverige, som en del av hennes egen valkampanj.

Det ska också ha funnits en oro över att relationen till Sverige skulle ta skada av besöket.

Enligt uppgifter till Expressen har Listhaugs agenda för Sverige-besöket orsakat irritation inom den norska regeringen. Det finns en uppfattning hos båda länderna att man inte drar in varandra i sina respektive valkampanjer, oavsett partitillhörighet.

– Man brukar inte ägna sig åt att förolämpa, i det här fallet ett nära grannland som man har mycket nära samarbete med, innan man åker dit, säger en uppgiftslämnare.

Signalen från svenska regeringen, är enligt Expressens källor, att man inte tänker låta valkampanjen påverka ländernas relationer även om den norska ministerns beteende uppfattas som mycket olämpligt.

– Det brukar inte gå till så här, säger en annan källa.

Det inställda mötet upprörde den norska ministern.

– Jag minns inte om ett ministermöte har ställts in med så här kort varsel tidigare, säger Sylvi Listhaug till Dagbladet.

Stockholms finansborgarråd Karin Wanngård (S) är kritisk till ministerns besök.

"Sylvi Listhaug, valde att använda vår gästfrihet till att göra populistiska och osanna poänger i den norska valrörelsen. Det gör mig både besviken och arg och jag tycker Sylvi Listhaug är skyldig stockholmarna en ursäkt.", säger hon i ett uttalande.
