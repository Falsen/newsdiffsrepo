Finska kolonin – 50 år senare
Lars Lindström

Upplands Väsby. Finlands sak är vår. Det var den svenska frivilligrörelsens valspråk under andra världskriget. Men efter kriget snodde vi hundratusentals arbetsföra unga människor från vårt fattigare grannland för att bygga upp den industri som blev grundplattan i det svenska välståndet.

Mer än 400 000 invandrade från Finland under 35 år, och rekordåret 1970 kom 90 000. Många åkte tillbaka, men ännu fler stannade, fick barn som rotade sig och barnbarn som rotade sig ännu mer.

Statistiska centralbyrån räknade för ett par år sedan ut att det finns mer än 700 000 svenskar som har finsk anknytning, det vill säga är första, andra eller tredje generationen invandrare.

I Finska föreningens lokaler på Björkvallavägen i Upplands Väsby norr om Stockholm var det förhandsval till riksdagen förra helgen, och i morgon är det lunch med laxsoppa som några av medlemmarna själva lagar till.

Finska riksdagsvalet är inte så intressant för de mer än 100 000 sverigefinnar som har rösträtt. Bara nio procent brukar lägga sin röst.

– Vi har varit här för länge. Vi blir mer påverkade av den svenska politiken, säger Birgit Välimäki, en välfriserad 64-åring som tagit på sig att vara ordförande.

Hon sitter vid ett stort bord och dricker kaffe tillsammans med några andra medlemmar i Finska föreningen, eller Suomi Seura, som det står på träbiten i fönstret. Hembakade bullar och karelska piroger frestar på ett serveringsfat i glas på bordet.

Maija Ronkainen kom som 21-åring från Björneborg till Gävle 1963.

– Jag jobbade vid löpande bandet på Agafabriken. Vi gjorde tv-apparater, jag satt så här och tryckte in olika komponenter, berättar hon och visar med händerna hur det gick till.

Efter Aga blev det järnverket i Forsbacka och Sandviken innan hon kom till Väsby, där hon har jobbat som lokalvårdare. Hon blev både arg och besviken när hon fick sin första pensionsutbetalning.

– Fast jag har jobbat heltid i 51 år, hela livet, räcker inte pengarna till någonting.

Sedan drar hon ned skratt när hon säger:

– Jag är 63 år... nej, vänta, 73!

Intill sitter Leena Salo, 74, och stickar ett par vantar. Hon berättar:

– Jag kom 1967 från Tammerfors. Min man flyttade först, sedan kom jag. Han jobbade på Marabou, och vi bodde i Sundbyberg. Till Väsby kom jag för kanske 15 år sedan.

– Jag satt för mycket hemma när jag blev ensam. Jag var deprimerad. Men det här har hjälpt mig mycket, att komma hit. Jag har blivit bättre, mycket bättre.

Birgit Välimäki säger att just så är det meningen att föreningen ska fungera.

– Många gamla finnar gör inte så mycket, och blir isolerade. De här kontakterna är viktiga. Man kan bara komma hit och sitta med oss också. Man behöver inte ens prata.

Föreningen är under ett år utlokaliserad till denna källarlokal eftersom det pågår stambyte och elförbättring och annat i ordinarie lokal, där de hållit till i mer än två decennier.

– Det blev trassligt förra helgen när vi hade förhandsval inför finska valet. Folk stod utanför det andra huset och undrade vart vi hade tagit vägen. Ändå hade vi gjort reklam för den här adressen. De kom från Kungsängen och Vallentuna och alla möjliga håll, berättar Birgit Välimäki.

De flesta som invandrade från Finland under de här åren hamnade i tunga och slitsamma jobb, på orter som Västerås, Luleå, Surahammar, Eskilstuna och Fagersta. Sulo Käki, 62, flyttade till Sandviken 1970.

Han säger:

– Jag var metallarbetare, jag har varit arbetare hela livet.

Men finländarna kom även till Upplands Väsby, där i dag var femte invånare har finsk anknytning. Heikki Nevalainen, 64, kom till Sverige 1970 och började arbeta på Jästfabriken i Rotebro, bara fem kilometer söderut. Han säger:

– Jästfabriken finns kvar. Jag började som maskinskötare och sedan blev det mekaniska verkstan. Där var jag maskinreparatör. Jag jobbade där i 24 år sedan gick jag till byggfirman NCC, som hade kontor i Väsby. Jag har bara haft två jobb. Nu trampar jag luft, hahaha...

I ett hörn av lokalen sitter ett annat gäng sverigefinnar och spelar kort under en åttakantig väggklocka i furu och med en finsk folkdräkt på väggen.

Klädpoker, påstår de, men de måste skämta för ingen tar av ett enda plagg under flera timmar. På frågan vem som är bäst i poker pekar alla på Hilkka Hartikainen, en 81-årig dam i grönspräcklig blus och ett lurigt leende.

Oiva Haaranen, 67, kom till Sverige som 17-åring, började på järnverket i Sandviken, sedan blev det Gränges, och så landstingets inköpscentral. Heikki Viinikka, 86, slår alla på fingrarna när han berättar att han flyttade till Sverige redan 1951.

I ett annat rum står flera pappskivor med svartvita fotografier från föreningens långa historia; den bildades 1963. Där är ett fotografi från en konsert med den finländske sångaren och kompositören M A Numminen. Aili Haaranen, 74, studerar bilderna närgånget för att hitta sina barn, men lyckas inte spåra dem. Hon utvandrade från Kauhajoki i Österbotten 1963, och har tre barn och fem barnbarn.

– Vi åker över ibland, men inte så ofta numera. Kanske en gång om året. När barnen var små åkte vi oftare till Finland.

På en vit vägghylla står en gyllene pokal som är en vinst i en dragkamp. En annan i form av en kägla är en vinst i en bowlingturnering 1973. Högst upp på en hylla med glasdörrar står en rad blåvita standar från finska föreningar som kommit på besök.

Allt andas svunna tider. Inget tyder på en generationsväxling. Nästa hållplats är äldreboendet i Upplands Väsby, där de spelar finsk musik och visar finska filmer. Barnen är inte så intresserade av finska traditioner. De flesta har barnbarn som inte pratar finska. Finlands sak är svår. Det är väl det som kallas integration.

Aili Haaranen säger:

– Traditioner? Äsch, vi har ju samma matvanor här som i Finland. Fast vid jul gör vi många finska lådor. Morotslåda. Kålrotslåda. Med ägg och grädde.
