Så lever nazistledarnas familjer i dag
Michael Syrén



Niklas Frank, 78, är son till Adolf Hitlers advokat – och generalguvernören i Polen, Hans Frank.

”Slaktaren från Krakow”, som han också kallades, var ansvarig för hundratusentals polackers död.

För Expressen avslöjar nu sonen att hans pappa var bisexuell och sexuellt attraherad av Hitler.

- Han var verkligen kär i Hitler, säger Niklas Frank.



Niklas Frank är i dag den ende överlevande i sin familj.

Hans pappa, Hans Frank, hängdes 1946 för krigsförbrytelser och brott mot mänskligheten efter att ha haft ansvaret för hundratusentals polackers död.

Hans mamma dog 1959 och hans syskon har sedan dess dött en efter en: brodern Norman blev alkoholist, systern Brigitte tog sitt liv när hon var 46 år med sin då åttaårige son bredvid sig i sängen och hans bror Michael dog av hjärtproblem efter ett flera långt liv som matsmissbrukare.

Niklas Frank jobbade tidigare som journalist på den tyska tidningen Stern och har skrivit flera böcker – bland annat ”Der Vater” där han fördömer sin pappa.

I en intervju med Expressen berättar han mycket ingående och detaljerat om sitt liv som nazistbarn.

– Vi levde ett liv i enorm lyx, med Leonardo da Vinci tavlor på väggarna och vi barn fick alltid dyra presenter av de som besökte oss och vi åkte i de finaste Mercedesbilarna. Vi trodde att pappa ägde Polen, säger Niklas Frank.

Men han berättar också om problemen i nazisthemmet.

– Min pappa var bisexuell och attraherad av Hitler, han hade dessutom en älskarinna och ville efter 1942 skilja sig från min mamma. Men mamma tog strid och hon skickade bland annat foton till Adolf Hitler på sig själv och oss barn – och Hitler förbjöd dem att skilja sig.

– Mamma hade också en sexuell relation med pappas bäste vän som sedan avrättades av Heinrich Himmler på order av Hitler. Pappa trodde att jag var son till hennes älskare. Han accepterade inte mig som sin son och kallade mig ofta för ”fremdi” (främling).

Niklas Frank berättar att han innan hans böcker hade publicerats blev väl bemött i Tyskland även då han berättade vem hans pappa var.

– En fattig man bjöd mig till och med på mat en gång. Jag hade bara fördelar, säger han.

Men efter att böckerna började säljas kom problemen.

– Mina syskon hatade mig, säger han.

I dag är han orolig för de högerextrema rörelserna i Europa och han litar inte ens på sitt eget folk:

– Vi lärde oss inget från de tolv naziståren, vi är fortfarande ynkryggar, säger han och suckar. Men vi är trots allt världsmästare i fotboll.



LÄS MER: Så lever nazist-bödlarnas barn i dag



Hans farfar var den fruktade kommendanten på Auschwitz, Rudolf Höss.

Hans pappa fostrades till att bli nazist och ljög för sin son om att hans farfar var ansvarig för 1,1 miljoner människors död.

I dag har han helt tagit avstånd från sin pappa.

- Om min farfar hade en grav skulle jag spotta på den, säger kommendantens barnbarn Rainer Höss, 52.



Rainer Höss farfar, Rudolf Höss, var kommendant på Auschwitz och dömdes till döden för brott mot mänskligheten.

Han avrättades i en galge mitt emot koncentrationslägrets krematorium 16 april 1947.

När Rainer i dag ser bilden på sin farfar hängandes i galgen mår han bra.

– Jag känner glädje. Jag vet att de hängde honom och hans liv slutade där, säger Rainer Höss.

Rainer hade tills han var 15 år ingen aning om att hans farfar var den fruktade kommendanten.

Hans pappa hade vid ett tillfälle ljugit för honom när han frågade om detta, men den hemska sanningen uppdagades då han var som 15 år.

När hans pappa, som då jobbade som säljare på Volvo i Göteborg, var på tjänsteresa lät hans mamma honom läsa historieböcker i hemmet och uppvaknandet blev en chock.

– Det går inte att beskriva en sån känsla med ord. Ingen vill vara sonson till en massmördare, säger han.

Rainer Höss lämnade hemmet och träffade bara sin pappa ytterligare en gång när han var 18 år.

- Han slog mig, men då slog jag tillbaka och för första gången såg rädsla i hans ögon. Det räckte för mig.

Som barn träffade han också sin farmor, kommendantens hustru, Hedwig Höss några gånger.

- Det blev alldeles kallt när hon kom in i ett rum. Omedelbart var det som hon var kommendantens hustru igen. Alla slutade att prata och lyssnade på henne. Det var som ett diktatorskap. Hon sa alltid att en Höss aldrig gråter.

Men 1989 begick hans farmor självmord i Washington D. C i USA.

- Jag är övertygad om att hon tog cyanidkapslar. Jag såg kapslarna flera gånger i hennes smyckeskrin, hon hade också hår från Rudolf innan de hängde honom och deras vigselringar, säger Rainer Höss.

I dag är han lärare, har skrivit böcker och visar runt skolklasser på Auschwitz.

- När jag kommer in i min farfars hus i Auschwitz rör jag aldrig en sak. Det är mitt sätt att hantera situationen, säger Rainer Höss.

Han är också, liksom, generalguvernören Hans Franks son, orolig för högerextrema krafter i Europa.

- I Frankrik e har du Le Pen, i Holland Wilders, i Sverige SD som jag vet är ett högerparti. Och i Tyskland har vi NPD. De växer i tysthet och det gör mig rädd, säger Höss.



LÄS OCKSÅ: Här är nazistkvinnorna som dödade för Hitler



Albert Speer var Adolf Hitlers arkitekt och ritade tredje rikets monumentala byggnadsprojekt.

Speer dömdes till 20 års fängelse efter kriget.

Hans dotter, Hilde Schramm, 80, lever ett helt annat liv än sin pappa.

- Jag öppnade mitt hem för flyktingar, säger hon.



Albert Speer var Tredje rikets främsta arkitekt.

Speer planerade också, tillsammans med Führen, staden Germania som skulle ersätta Berlin som ny huvudstad i Hitlers planerade världsrike. Han var även rustningsminister i nazistriket.

Speer dömdes i Nürnberg till 20 års fängelse och avtjänade sitt straff på Spandaufängelset tillsammans med bland andra Rudolf Hess, som under 1930-talet var Hitlers ställföreträdare.

1966 släpptes han fri och höll sig undan publicitet och uppmärksamhet.

Under flera år skrev han boken Tredje riket inifrån – och han blev rik på skrivandet.

Speer dog 1981 under en resa till London.

Hitlers arkitekt fick sex barn som samtliga lever i dag – ett av barnen, Albert Speer Jr, blev också arkitekt.

Hans ena dotter, Hilde Schramm är pensionerad universitetslärare. I dag är hon änka och upplåter hon sitt hem i Berlin åt flyktingar.

- När det kom flyktingar till Tyskland och de inte hade någonstans att ta vägen öppnade jag mitt hem för jag hade gott om utrymme och lät dem få ett bra ställde att vara på.

- De är vänliga och känsliga och vi gillar varandra, därför bor de fortfarande kvar, säger Hilde Schramm.

Får du betalt?

- Jag får betalt av staten och det är ett rimligt belopp, andra borde också hjälpa till. Det är inget märkvärdigt, säger Schramm.

Har du fått lida av att vara Albert Speers dotter?

- Nej, men nu märker jag att du styr dina frågor mot min pappa. Jag har pratat färdigt om honom. Jag har mitt eget liv, säger Schramm.

Hon har också startat en stiftelse – "Zurückgeben” (Ge tillbaka) där syftet är att ge judiska kvinnor pengar för att de ska studera konst eller vetenskap.

Till den brittiska tidningen the Guardian har hon tidigare sagt att hon vägrar att känna skuld för vad hennes pappa gjorde under nazisttiden.

- Du vet, jag var bara ett barn. Hur skulle jag kunna känna skuld för vad han gjorde eller vad han var under den tiden.
