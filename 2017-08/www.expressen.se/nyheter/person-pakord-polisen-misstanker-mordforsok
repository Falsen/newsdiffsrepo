Person påkörd – polisen misstänker mordförsök
Magnus Hellberg

Polisen i Västerbotten utreder ett misstänkt mordförsök alternativt dråpförsök efter att en person blivit påkörd i Vilhelmina vid fyra tiden på torsdagsmorgonen.

"Påkörningen skedde i nära anslutning till ett bråk där flera personer var inblandade. Bråket och påkörningen kan ha ett samband", skriver polisen i Västerbotten på sin webbsajt.

Den skadade personen, som är i 25-30-årsåldern, är förd akut till sjukhus. Samtidigt pågår det en större polisinsats i ett villaområde i Vilhelmina, rapporterar Västerbottens Kuriren. Själva insatsen ska ha inletts under natten.

Marie Andersson, kommunikatör vid polisen i Umeå, säger till VK att det kan finnas ett samband mellan påkörningen och den pågående polisinsatsen:

Är det en pågående situation?

– Nej, man jobbar med en utredning. Vi hoppas inom kort kunna gå ut med mer information om vad som inträffat, säger hon.

Per Andersson, RLC-befäl vid polisen i Västerbotten, är förtegen om vad som händer i utredningen kring mordförsöket.

– Du får tala med förundersökningsledaren, det är han som äger ärendet och får uttala sig.

Jari Kiemunki är förundersökningsledare vid polisen i Västerbotten – nu säger han:

– Vi söker klarhet i vad som har hänt, varför och vem som har gjort vad. Vi håller förhör, och tekniker är skickade till platsen för att göra brottsplatsundersökning. Vi har också haft brottsplatsundersökningshundar där.

Vid klockan 13.35 meddelar polisen i Västerbotten:

"En person har gripits, misstänkt för påkörningen. Ett inledande förhör har hållits med personen. Åklagare kommer under dagen att fatta beslut om personen ska anhållas eller inte."
