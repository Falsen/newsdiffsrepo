Löfvens nya varning för Vladimir Putin
Niklas Svensson

Det var på en presskonferens under Folk och försvars rikskonferens i Sälen som Stefan Löfven under söndagseftermiddagen kom med en ny varning för Rysslands president.

Statsministern fick frågan om det finns en risk för att Ryssland försöker påverka den svenska valrörelsen, och han svarade:

– Vi kan i alla fall inte utesluta det. Det är ju uppenbarligen dokumenterat i USA hur det gått till där. Och vi har i år redan val i Frankrike, Tyskland och Italien. Jag tror att även de länderna funderar på hur man ska freda sig från intrång.

Enligt statsministern arbetar regeringen nu febrilt med att motarbeta, försvåra och angripa ett sådant tänkbart scenario, och han nämner att det under 2017 är flera viktiga val i Europa; i Tyskland, Frankrike och Italien.

– Jag är helt säker på att alla sitter och funderar på hur man fredar sig.

Hur gör man det då?

– Det är dels en teknikfråga. Vi måste se till att ha den absolut bästa tekniken för att skydda oss, men det är också en medvetandefråga. Vi behöver höja kompetensen och bli varse vad som är sann information och inte sann information.



LÄS MER: Stefan Löfvens vädjan om svenska försvarspolitiken



På en fråga om det i dag pågår några påverkansförsök mot Sverige svarade Stefan Löfven:

– Jag kan inte gå i god för att det inte pågår.

Han hänvisade samtidigt till den nya säkerhetsstrategi som presenterats under dagen.

– Det kommer kräva teknikförbättringar och teknikutveckling, men också kunskap och kompetens.

Statsministern konstaterade också:

– En påverkan från vilket land som helst i ett lands demokratiska process är fullständigt oacceptabelt.
