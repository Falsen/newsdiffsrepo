Alice Bah Kuhnke återanvänder
Nobelklänning: "Högtidligt"
Elias Giertz

Som kultur- och demokratiminister har Alice Bah Kuhnke (MP) ansvar för samefrågor. Därför var det inte oväntat att hon närvarade vid Sametingets öppnande i Östersund på onsdagen.

Där presenterade hon politiska nyheter – men mest omtalad blev hon för sin klänning. I publiken var det många som tyckte sig känna igen klänningen.

Och mycket riktigt – den bars av ministern redan i december 2014, när hon gick på sin första Nobelfest.

– Jag hade den med en polo i klarröd samisk färg under. Det är ett högtidligt öppnande och då vill jag vara högtidligt klädd, säger Alice Bah Kuhnke.

Klänningen, som passande nog är smyckad med samiska mönster, är designad av Sara Björne och blev en stor snackis när hon bar den 2014.

– Dels återanvänder jag gärna vackra saker – och detta är ju ett högtidligt tillfälle, precis som Nobel. Det känns bra att ha den på sig här i dag, säger Bah Kuhnke.

Alice Bah Kuhnke presenterade också en nyhet i form av ett ökat anslag till Sametinget nästa år om 11 miljoner kronor.

– Det har aldrig höjts så mycket tidigare. Vi gör nu den historiskt största investeringen i samiskt självbestämmande genom att höja anslaget. Det är för att Sametinget är det enskilt viktigaste forumet för samisk politik.
