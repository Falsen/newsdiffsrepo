Melania Trump hånas
– för sin stormklädsel
Hannes Lundberg Andersson

Orkanen Harvey, som drog in över Texas i slutet av förra veckan, har slagit rekord i regnmängd över delstaten. Sjöar och dammar riskerar att översvämmas och brista på grund av skyfallet, och flera personer är rapporterade döda i ovädret.

På tisdagen lämnade USA:s president Donald Trump Vita huset i Washington DC, tillammans med hustrun Melania, för att resa till förödelsen i Texas. Och det tog inte lång tid förrän presidenthustruns klädval hamnade i visst fokus.

Ex-modellen Melania Trump är känd för att väcka uppmärksamhet med sina kläder, då hon följer med maken på hans tjänsteresor. Så även den här gången. Iklädd skräddarsydda capribyxor, en militärgrön bomberjacka, pilotglasögon – och pumps med stilettklackar.

Skribenten Maria Del Russo skriver på Twitter att Melania Trump ser ut som en Barbiedocka som ska övervaka översvämningarna.

"Ganska säker på att Loubs inte är vattentäta, gumman", skriver hon och syftar på skor av lyxmärket Louboutin.

Tv-producenten och författaren Brad Wollack skriver också hånfullt om Melania Trumps klädval. Via Twitter skriver han:

"Hjälp är på väg, Texas! Oroa er inte, Melania har sina speciella storm-stiletter."

Komikern Jessica Kirson skriver även hon, och riktar sig direkt till Melania Trump:

"Du kan plocka upp bråte med dina klackar", skriver hon på Twitter.

Jessica Kirsons bror, "Scrubs"-stjärnan Zach Braff, hånar även han USA:s första dam. Via Twitter skriver han:

"Melania på väg till en katastrofzon i stilettklackar är min Halloweenutklädnad."

President Donald Trump reste iklädd mer traditionella kläder för tillfället, skriver nyhetsbyrån AFP. Presidenten hade på sig en svart regnjacka med huva, bruna kängor och khakibyxor.

När paret anlände till Texas hade Melania Trump bytt delar av sin outfit. På fötterna hade hon då ett par vanliga, vita skor av tennismodell.

Via mejl kommenterar Melania Trumps talesperson Stephanie Grisham klädhånen.

"Det är sorgligt att vi har en aktiv och pågående naturkatastrof i Texas, och att folk oroar sig för hennes skor", skriver hon till Fox News.
