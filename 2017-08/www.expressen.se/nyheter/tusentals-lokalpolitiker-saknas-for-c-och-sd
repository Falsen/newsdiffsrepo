Tisdag 22 augusti 2017
Tusentals lokalpolitiker saknas för C och SD
Elin Kardell

Framgångarna i opinionen för både Centerpartiet och Sverigedemokraterna betyder att partierna måste hitta ett stort antal nya kandidater till kommun- och landstingsvalen 2018.

Står beräkningarna som SvD gjort fast kommer Centerpartiet ha fördubblat förtroendevalda i landet från 5600 till 10200 stycken.

Partiet måste hitta runt 5600 personer som kan och vill sitta i fullmäktige och nämnder på sin fritid. De hade svart att fylla sina valsedlar redan till förra valet. Men partisekreteraren Michael Arthurson säger att det är någonting partiet jobbat aktivt med under mandatperioden.

– Rent numerärt ska vi inte ha något problem med att klara av det här även om vi får fler förtroendevalda. Däremot, om det blir ett riktigt bra valresultat, så får vi satsa ännu mer på utbildningsinsatser, säger han till SvD.



LÄS MER: Väljaropinionen oförändrad i Sifos nya mätning



Det är med andra ord den politiska erfarenheten som är svår att hitta, och därför behöver man lägga mycket tid på att lära upp nya politiker.

Även Sverigedemokraterna står inför utmaningen. De behöver hitta runt 1000 nya kandidater. Även de har redan haft problem med att fylla sina stolar på grund av diverse avhopp, uteslutningar och precis som för Centerpartiet – bristen på politisk erfarenhet.

Men Sverigedemokraterna har ytterliga en taktik. De vill locka över politiker från andra partier. I mitten av maj kunde de exempelvis presentera Patrick Reslow från Moderaterna.

– Det finns kandidater i andra partier som är villiga att gå över, och det pågår diskussioner där vi försöker få över politiker. Framför allt på lokalnivå, säger Sverigedemokraternas partisekreterare Richard Jomshof till SvD.
