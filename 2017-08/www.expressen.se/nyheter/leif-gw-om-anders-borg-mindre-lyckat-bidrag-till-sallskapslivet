Måndag 21 augusti 2017
Leif GW om Anders Borg: "Mindre lyckat bidrag till sällskapslivet"
Anna Mattsson

På måndag drar andra säsongen av "GW:s mord" i gång och med anledning av det gästade han Nyhetsmorgon på söndagen. I det första avsnittet granskar professorn Knutbyfallet.

I söndagens intervju i Nyhetsmorgon avhandlades dock även aktuella nyhetshändelser som uppmärksammats stort under sommaren – däribland fylleskandalen med Anders Borg.

Den tidigare finansministern ska under en fest i Stockholms skärgård i juli ha agerat hotfullt, visat sitt könsorgan och skrikit skällsord som "hora" och "slampa" till kvinnliga gäster.

Han ska också ha försökt ta på andra personers könsorgan. Anders Borg har "fått elavbrott i sitt så dags obefintliga huvud och inför en mindre krets av medgäster gjort sig skyldig till det som man på juristprosa kallar för ofredande, sexuellt ofredande och förolämpning", skrev Leif GW Persson i en krönika i samband med avslöjandet.



LÄS MER: Borg-skandalen: Detta har hänt

I Nyhetsmorgon berättade han även att han pratat med ett par som var på den aktuella skärgårdsfesten.

– Som det framställs av dem, och jag har ingen anledning att misstro någon av dem, så tycks det ha varit ett mindre lyckat bidrag till sällskapslivet – ungefär som det beskrivits i medierna.

Leif GW Persson känner själv Anders Borg.

– Jag tycker han är en hygglig och framför allt moralisk människa, vilket kan låta väldigt konstigt. Han måste ha fått någon form av fylleknäpp helt enkelt, säger han i Nyhetsmorgon.

Leif GW Persson tycker inte att det är konstigt att polisen inte gått vidare med händelsen.

– Sexuellt ofredande, att man viftar med egen snopp och griper efter andras, och att man kallar folk fula saker, förolämpning heter det, ska ju den som drabbas av det anmäla. Det är inget man med automatik kan ta upp, och så har inte skett i det här fallet.



LÄS MER: LEIF GW PERSSON: Hög tid du rycker upp dig Anders Borg



Andra säsongen av "GW:s mord"  har premiär på TV4 måndag den 21 augusti klockan 21.00.
