Frågorna som pressar Löfven om IT-skandalen
Hanna Jakobson

På söndagskvällen kom plötsligt nyheten från Dagens Nyheter: en av statsministerns närmaste medarbetare, hans statssekreterare Emma Lennartsson avgår med omedelbar verkan.

Orsaken, säger Lennartsson till tidningen, är att hon begått misstag som kan kopplas till IT-skandalen på Transportstyrelsen som uppdagades i somras. Det handlar om myndighetens outsourcing av IT-tjänster till IBM trots att Säkerhetspolisen varnade för att hemliga handlingar kunde komma i obehöriga händer.

Lennartsson ska ha deltagit i minst två möten på justitiedepartementet under 2016 där frågan om ett tillsynsärende på myndigheten kommit upp, drygt ett halvår tidigare än hon sagt att hon hade informationen.

Hon har uppgett för DN:s reporter Hans Olsson att hennes misstag upptäcktes i samband med den genomgång som regeringskansliet inlett efter att riksdagens Konstitutionsutskott, KU, påbörjat sin granskning.

Expressen har tagit del av de 21 skriftliga frågor som KU skickat till regeringen.

– Frågorna är så breda att de även täcker Emma Lennartssons agerande. Vi frågar om vad statsrådsberedningen fått för information och hur man har agerat, säger en person med koppling till utskottet.

Till exempel vill KU veta när statsrådsberedningen (där Emma Lennartsson arbetade, reds.anm) fick information om Transportstyrelsens planer alternativt beslut att outsourca myndighetens IT-system och hur informationen kom, samt vad den innehöll.

Utskottet vill också veta om det förekom kontakter mellan statsrådsberedningen och andra departement i frågan samt när närings- respektive försvarsdepartementet fick information om ärendet.

Samtidigt kryper skandalen allt närmare statsministern. Stefan Löfven får frågan om när han fick kännedom om outsourcingen, vilken information han fick, varifrån den kom och vilka åtgärder han vidtog.

Dessutom ställs frågor kring när försvarsminister Peter Hultqvist blev varse och vilka åtgärder han vidtagit.

Senast den 7 september nästa vecka ska svaren vara inne.

Emma Lennartsson är den tredje personen nära Löfven som fått gå med anledning av skandalen på Transportstyrelsen. Först infrastrukturminister Anna Johansson och inrikesminister Anders Ygeman, S.

Samtidigt kvarstår misstroendehotet mot försvarsminister Peter Hultqvist, S, eftersom han också kände till ärendet.

Dock öppnade alliansledarna Annie Lööf, C, och Jan Björklund, L, på måndagen för att den nya informationen om Lennartsson kan komma att påverka misstroendehotet mot försvarsministern.

Lööf säger att hon inte kan svara ja eller nej på om det kan bli aktuellt att rikta ett misstroende mot Stefan Löfven, utan att det beror på vilken ytterligare information som framkommer.

På måndagseftermiddagen krävde SD-ledaren Jimmie Åkesson statsministerns avgång med anledning av frågan.

Stefan Löfven har avböjt att kommentera Emma Lennartssons avgång.
