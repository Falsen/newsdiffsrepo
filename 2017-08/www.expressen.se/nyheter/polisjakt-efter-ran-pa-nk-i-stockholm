Flera jagas efter kupp på NK i Stockholm
Mikaela Lindahl

En bil körde natten mot onsdagen rakt igenom entrén till varuhuset NK på Hamngatan i Stockholm. Exakt vad som har blivit stulet är fortfarande oklart.

– Det finns uppgifter om att de burit ut någon form av gods till flyktbilen, säger Carina Andersson.

– Men vad det handlar kan jag inte säga och det kan nog inte personalen på NK heller göra förrän de gjort en inventering.

Personer på plats vittnar om att det ska ha rört sig om fem till sex gärningsmän.

– Vi håller på och eftersöker dem i detta nu, säger Mats Almquist, också han vakthavande befäl hos polisen.

Ingen har dock gripits ännu. Polisen har inte heller några spår efter gärningsmännens flyktbil, en grå Audi.

– Vi hade hoppats att allmänheten skulle hitta den stående någonstans, säger Eva Nilsson, presstalesperson vid Stockholmspolisen.

Hon är dock hoppfull om att den kommer att påträffas.

– Den kommer att hittas någonstans men det hade varit bra om gjorts så fort som möjligt och att någon kunnat se ett bilbyte och hur de flytt.

Larmet om smash and grab-kuppen kom in till polisen klockan 03.36 natten mot onsdag och polisen har under dagen förhört vittnen. En teknisk undersökning har även genomförts på platsen. Avspärrningarna hävdes först klockan 13.25.

– Men vad de kunnat säkra för spår har jag inga uppgifter om. De har ju precis lämnat platsen, säger Eva Nilsson.

Polisen har inlett en förundersökning om grov stöld.
