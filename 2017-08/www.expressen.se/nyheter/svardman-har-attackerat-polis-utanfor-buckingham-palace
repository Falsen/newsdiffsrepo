Svärdman har attackerat polis utanför Buckingham Palace
Johanna Cardell

Mannen ska vara gripen. Två poliser ska ha fått lindriga skador på armarna innan de övermannade gärningsmannen.

Flera turister bevittnade attacken. Enligt vittnen ska mannen ha varit beväpnad med ett svärd eller en stor kniv.



LÄS OCKSÅ: Man angrep soldater med machete i Bryssel



Buckingham Palace, den brittiska monarkens officiella residens, har spärrats av efter attacken.

Det är minst ett halvt dussin polisbilar och tungt beväpnade poliser på plats.

”Något pågår vid Buckingham Palace, det är så många poliser som kommer”, skriver ett vittne på sociala medier.

”En man har gripits för grov misshandel och attack mot tjänsteman. Två manliga poliser ådrog sig lindriga skador när de övermannade gärningsmannen. De behandlades av ambulanspersonal på plats och har inte behövt uppsöka sjukhus. Inga andra personer har skadats. Poliser befinner sig fortfarande på platsen”, meddelar polisen.

Under helgen inträffar Bank holiday i Storbritannien, en storhelg när många reser inom landet. Ett stort antal turister beräknas befinna sig i London under de här dagarna.

Drottning Elizabeth befann sig inte i Buckingham Palace vid tillfället, hon är på sitt skotska residens Balmoral uppger Scottish Sun.

Attacken inträffade bara en timme efter det att en liknande attack inträffat i Bryssel. Där skadades två soldater av en man som attackerade dem med en machete. Gärningsmannen sköts och är mycket allvarligt skadad.

Initialt fanns inga tecken på att attacken skulle vara terrorrelaterad. Men på lördagen uppgav polisen att mannen anhållits med stöd av brittisk terrorlag, rapporterar nyhetsbyrån AFP.
