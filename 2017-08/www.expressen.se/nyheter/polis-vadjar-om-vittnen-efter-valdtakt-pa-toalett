Polis vädjar om vittnen efter våldtäkt på toalett
Annica Ögren

Under natten mellan lördagen den åttonde april och söndagen nionde april fick polisen in larm om att en kvinna ska ha blivit våldtagen inne på en handikapptoalett på krogen Villa Strömpis i Örebro.

En gärningsman har gripits för brottet och sitter sedan onsdagen häktad för sannolika skäl misstänkt för våldtäkt

Nu vädjar polisen om iakttagelser kring händelsen mellan klockan 01.00 och 01.30 och uppmanar personer som stod i kön utanför toaletten att höra av sig.

– Vi är intresserade av att komma i kontakt med personer som stod i kön till toaletten som kan ha gjort iakttagelser när kvinnan och mannen gick in, eller ut, från toaletten, säger Håkan Söresson, utredare vid grova brott på polisen i Örebro.
