Franske presidenten betalade 262 000 kronor för smink
Åsa Asplid

Den nyvalde franske presidenten Emmanuel Macron hyllades för sitt ungdomliga utseende under valkampanjen.

Men den pojkaktiga charmen är långt ifrån gratis.

När presidenten den här veckan lämnade in sina första fakturor till Elyséepalatsets administrative chef visade det sig att Macron lagt sammanlagt 262 000 kronor på smink under sina första tre månader på jobbet uppger franska tidningen Le Point. Det rör sig om två olika fakturor på 100 000 kronor respektive 162 000 kronor som är utställda till presidentens privata sminkös Natcha M.

– Det handlar om olika presskonferenser och utlandsresor där han varit tvungen att ta med sig den här personen, säger en talesperson för Elyséepalatset enligt Le Figaro.

De medger att summan är i högsta laget, men tycker ändå att Macron hållit sig inom rimlighetens gräns:

– Det är mindre än hans företrädare har betalat.

Ex-presidenten François Hollande gjorde sig känd för att företräda "shamposocialism" efter att det blev känt att han inte bara spenderade omkring 100 000 kronor i månaden på smink utan även lika mycket på en frisör rapporterar The Guardian.

Men det är oklart om jämförelsen med den vidlyftigare Hollande blidkar den franska allmänheten.

Uppgifterna om Macrons kosmetikakostnader kommer samtidigt som han försöker få igenom kontroversiella nya arbetslagar, och nu har Elyséepalatset lovat att se över presidentens utgifter.

– Vi ska se över behovet av de här kostnaderna och undersöka om det finns mindre dyra alternativ, säger Elyséepalatset.
