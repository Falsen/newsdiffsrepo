Försvarsministerns flygplan bombhotat
Hannes Lundberg Andersson

Larmet om bombhotet mot flygplanet i Luleå kom in på onsdagen. Flygplanet, med destination Stockholm, fick utrymmas. Efter en halvtimme fick dock alla passagerare åter komma ombord. Då hade polisen sökt igenom flygplanet utan att hitta några misstänkta föremål.

Enligt SVT Nyheter var Sveriges försvarsminister Peter Hultqvist, S, en av passagerarna på det bombhotade planet. En person, som själv var ombord på planet, berättar för SVT att tre personer längst fram snabbt leddes ut när hotet kom.

Varken Säpo eller Peter Hultqvists pressekreterare vill bekräfta – eller dementera – uppgifterna.

– Vi går inte ut med tider eller överhuvudtaget om på vilket sätt vi reser, säger Marinette Nyh Radebo, pressekreterare hos försvarsministern, till SVT.

– När det gäller våra skyddspersoner har vi en generell princip och strategi. Det är svårt för oss att gå in i och kommentera. Det motverkar våra egna syften, säger Simon Bynert, pressekreterare på Säpo till SVT.

Dock bekräftar polisens förundersökningsledare, Inge Barsk vid polisen i Luleå, att försvarsministern var bokad på flighten. Det ska dock inte finnas något hot riktat direkt mot Hultqvist.

Hotet ska ha kommit in via telefon. Polisen har uppfattat det som en busringning.

Expressen söker försvarsminister Peter Hultqvist via pressekreterare Marinette Nyh Radebo.
