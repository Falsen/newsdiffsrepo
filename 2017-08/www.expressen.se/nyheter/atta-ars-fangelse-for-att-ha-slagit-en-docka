Åtta års fängelse för
att ha slagit en docka
Stefan Soxbo

Det har skett flera attacker mot hemlösa i Las Vegas under det senaste året. Två dödliga attacker inträffade den 4 januari respektive den 3 februari. Innan dess, den 30 november 2016, inträffade ett mordförsök mot en tredje man, som dock kom undan med livhanken i behåll. Vid samtliga tillfällen användes en hammare.

Polisen misstänkte att det rörde sig om en och samma gärningsman och bestämde sig för att skapa ett lockbete för att försöka fånga mördaren.

Vid samtliga tillfällen hade de hemlösa attackerats när de sov på ödsliga platser. Polischefen Andrew Walsh bestämde därför att polisen skulle rigga en docka, som skulle se ut som en till synes sovande man, på en normalt sett övergiven plats i Las Vegas och videoövervaka denna.

Planen lyckades. Polisen såg hur en 30-årig man attackerade dockan med en hammare. Mannen greps och erkände under förhör att han trodde att han hade attackerat en levande människa.

På grund av svårigheterna i att bevisa att 30-åringen även hade utfört de tidigare hammarattackerna kunde mannen inte ställas inför rätta för våldsdåden – åklagaren fick istället nöja sig med en uppgörelse då mannen erkänner sig skyldig till att ha attackerat en docka i tron att det var en levande människa.

– Det är bra för invånarna att han gick med på den här uppgörelsen. Han är inte kvar på gatorna längre, sade Andrew Walsh.

30-åringen kommer att sitta i fängelse i minst åtta år och max 20 år.

– De flesta skulle nog inte tro att man kan hamna i fängelse för att ha attackerat en docka. Det här kan lära oss alla att amerikanska lagar i kriminalfall också tar hänsyn till vad förövarens faktiska avsikt var, kommenterade juridikprofessorn Deborah Denno fallet.
