Bröderna från Borås dog i kriget i Syrien
Kassem Hamadé

För drygt en månad sedan åkte Khaldoun El Hassan från Borås till Tripoli i norra Libanon. Han var orolig och rädd.

Hans söner El Moatassem, 19, och Hassan, 20, hade sedan några månader tillbaka varit i Syrien för jihad.

Vad Khaldoun El Hassan inte visste var att sönerna planerade för en gemensam attack mot en av den syriska arméns posteringar. De, eller deras chefer från den islamistiska gruppen Jound El Sham, valde den ökända vägspärren Abou Zaid utanför Homs.

Attacken ägde rum fredagen den 2 augusti.

- Jag kände till att de var i Syrien. Jag var orolig. Jag hade mardrömmar om mina söners öde och fruktade att de skulle dödas i strid - men aldrig att en av dem skulle spränga sig till döds, säger Khaldoun El Hassan när Expressen träffar honom i storfamiljens morfars enkla hus i fattiga kvarteret El-Mankoubin i Tripoli i norra Libanon.

Khaldoun El Hassan.Foto: Kassem HamadeKhaldoun är förkrossad men samlad. Hans hustru är sjuk och tar nervmediciner. Kvarteret är känt för att dess innevånare stöder upproret i Syrien. Flera stora affischer av El Moatassem och Hassan hänger i området. De hyllas som martyrer.

Pappan beskriver dem som skötsamma killar. De var omtyckta av sina lärare i Borås och hade många vänner.

- Vi alla är chockade. Jag har inte riktigt förstått det som hänt. Jag vet att El Moatassem pulveriserades och att ingenting blev kvar av honom. Men jag får mardrömmar och ångestkänsla när jag tänker på Hassan. De säger att han sköts ned och blev kvar i ett område mellan rebeller och armén. Tänk om han lever och behöver hjälp. Tänk om han lever och djur äter upp honom, säger Khaldoun El Hassan.

Men varken El Moatassem eller Hassan är kvar i livet.

El Moatassems bilbomb sprängdes en bit från vägspärren, enligt Syriens armé. Islamistiska gruppen Jound Al Sham hävdar att El Moatassem lyckades döda minst fyra soldater. Hassans kropp är i syriska arméns förvar. Statliga televisionen i Syrien visade efter attacken bilder på Hassan som då var dödad, liksom tre av hans kamrater.

Kvarterets namn, Al Manklubin, betyder "katastrofdrabbade".

Samma beskrivning används av grannar och vänner när de talar om familjen Deeb/El Hassan.

Flera, syskon, kusiner och vänner till bröderna samlas varje kväll hos gamle morfar Mohamed Deeb för att ta emot "gratulationer" för "martyrdöden". Det är inte första gången familjen Deeb/El Hassan öppnar sina hus för minnesceremonier.

Morfar Mohamed Deeb, som beskriver regimen i Syrien med alla möjliga djuriska namn, har tio söner:

En dödades i kriget mellan Israel och Libanon 2006.

En annan sköts ned i strid mellan islamistiska gruppen Fatah al-Islam och Libanons armé i maj 2007. Det blev orsaken till arméns offensiv mot flyktinglägret Nahr el-Bared i Tripoli.

En tredje är fängslad på livstid i Tyskland sedan 2008 för att ha planerat terrordåd mot en tågstation i landet.

En fjärde sitter sedan sex år tillbaka fängslad i Libanon för att ha planerat terrordåd.

En femte, som är svensk medborgare, stoppades på flygplatsen i Beirut för ett par månader sedan och anklagades för att ha försökt att smuggla mörkerkikare. Han förnekade brott.

Två kusiner dödades dessutom i ett syriskt bakhåll i närheten av staden Talkalakh för åtta månader sedan. Innan dess arresterade Libanons militära underrättelsetjänst en annan kusin som studerade till officer. Han anklagades för kontakter med islamistiska grupper som planerade terrordåd mot Libanons armé. För drygt en vecka sedan förlorade familjen ytterligare två medlemmar - svensk-libaneserna El Moatassem och Hassan.

- El Moatassem skulle avsluta sina gymnasiala studier och studera vidare till mekaniker. Hassan hade precis börjat på en universitetskurs och ville utbilda sig till dataingenjör men avbröt sina studier och åkte till Syrien, säger Khaldoun medan resten av den stora släkten sitter i närheten och lyssnar uppmärksamt.

Familjen flydde från kriget i Libanon för att bosätta sig i Sverige. Deras pappa kom till Borås på 80-talet och sönerna, som inte är födda i Sverige, flyttade efter som barn. Under sin uppväxt bodde de elva år i Borås.

Båda bröderna var intresserade av sport. De spelade fotboll och tränade styrketräning. Deras morbror visar många bilder från tiden i Sverige. Bilderna och det familjen berättar ger en känsla av att killarna var glada, snälla och helt vanliga svenska tonåringar.

Enligt pappan var sönerna omtyckta i skolan. Han berättar att en av deras lärarinnor ringde för att uttrycka sin sorg när hon nyligen fick höra vad som hänt.

Khaldoun beskriver sin familj som vilken troende muslimsk familj som helst. Men kriget i Syrien fick sönerna El Moatassem och Hassan att engagera sig i konflikten och i islam.

Khaldoun El Hassan var emot sönernas engagemang i kriget. För fyra månader sedan åkte Khaldoun själv till det krigsdrabbade Syrien och hämtade sina söner. Han hittade dem utanför Aleppo.

- När de åkte till Syrien första gången planerade jag för att skicka folk efter dem, söva ner dem och hämta dem tillbaka. I stället åkte jag själv till Aleppo. Jag ringde till dem och sa att jag var på väg till Syrien. De ville inte att jag skulle komma - men jag gjorde det, säger Khaldoun.

Han tog sig till Turkiet och vidare till gränsen mot Syrien. Där möttes han upp av en kontaktperson som transporterade honom till sönerna i Aleppo. Efter 15 timmars samtal gick de med på att återvända.

- De försökte få mig att förstå varför de var där. De kände frustration över det som syriska folket utsattes för och ville hjälpa rebellerna. De kände att det var deras plikt och argumenterade att det var lika legitimt att försvara folket i Syrien som om de skulle försvara Sverige mot angrepp från andra länder, säger Khaldoun El Hassan.

Han köpte inte sönernas argument. Han förklarade att deras mamma låg sjuk och kollapsade.

- Jag sa att de kunde kämpa och utöva "jihad" på flera andra sätt än att delta i kriget.

El Moatassem och Hassan följde med honom hem till Borås. En kort tid senare åkte Hassan tillbaka till Syrien. Khaldoun blev ännu mer orolig att El Moatassem skulle följa efter sin bror igen och gömde undan hans pass. En dag när Khaldoun vaknade var sonen borta.

- Han kanske hade skaffat ett nytt pass eller använt ett falskt pass. Det vet jag inte. Jag vet inte vilka som hjälpte honom att åka till Syrien. Jag tror inte att någon betalade till mina söner för att delta i kriget. De ringde och tiggde pengar för att ladda sina mobiltelefonkort. Mina söner var unga och arga tonåringar som inte kunde låta folket i Syrien slaktas utan att de agerade, säger Khaldoun.

För drygt en vecka sedan satt Khaldoun och ringde runt till olika personer och gjorde desperata försök för att få sina söner tillbaka. Då fick han plötsligt ett telefonsamtal från en anonym person som sa "grattis, din son El Moatassem dog martyrdöden när han sprängde sig själv mot en armépostering".

- Jag chockades av samtalet. Min hustru kollapsade och alla grät, säger Khaldoun. Två timmar efter det första samtal ringde samma anonyma person igen och sa "grattis, din andre son Hassan dog martyrdöden när han attackerade samma armépostering".

Nu har Khaldoun El Hassan ett enda önskemål - han vill få sin sons döda kropp tillbaka. Han vädjar via Expressen till svenska utrikesdepartementet om hjälp.

- Mina söner åkte till Syrien som svenskar. Båda är nu döda. Regimen har ingen nytta av att hålla dem kvar. Jag vet att El Moatassem sprängdes i bitar och inte ens en enda tand blev kvar av honom. Men jag vill få Hassans kropp tillbaka, säger han.
