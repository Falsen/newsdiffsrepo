Nordkorea skjuter robot över Japan – spänningen i regionen ökar
Arne Lapidus

För första gången sedan 2009 avfyrade Nordkorea en robot över Japan. Beskjutningen från den slutna diktaturen fick Japans regering att utlösa varningssystemet J-Alert – med textmeddelanden till alla invånare i norra Japan om att söka skydd i en "robust byggnad eller källare".

Roboten hade en 2 700 kilometer lång bana och passerade Hokkaido, den nordligaste av Japans fyra stora öar, innan den slog ned i havet och gick i tre bitar.

– Det är ett allvarligt hot mot vår nation utan motstycke, säger Japans högsta politiska tjänsteman, regeringssekreterare Yoshihide Suga.

Han understryker att avfyrandet av roboten är ett klart brott mot FN:s resolutioner och säger att Japan ska agera i nära samarbete med USA, Sydkorea och andra berörda nationer för att besluta om en reaktion.

Det amerikanska försvarshögkvarteret Pentagon bekräftar att Nordkorea avfyrat en robot, men säger att den inte utgjorde något hot mot Nordamerika.

Japans premiärminister Shinzo Abe försäkrar sina oroliga medborgare att han ska göra allt i sin makt för att skydda dem.

– Vi ska göra vårt yttersta för att beslutsamt skydda folkets liv, sade han innan regeringen och den militära ledningen höll ett krismöte med anledning av den nordkoreanska roboten.

Nordkoreas diktator Kim Jong-Un har genomfört en lång rad robotprov under det senaste året med avsikt att förbättra landets offensiva kapacitet. Och, varnar många bedömare, för att kunna utrusta robotarna med kärnstridsspetsar. Han hotade nyligen att sända robotar mot Japan och mot havet nära den amerikanska militärbasen Guam i Stilla havet.

Efter två framgångsrika robotprov den senaste månaden har Nordkorea av allt att döma förmågan att skjuta robotar med större delen av USA inom räckvidden.

Nordkorea avlossade tre ballistiska kortdistansrobotar i lördags och nu en fjärde mot Japan. Det ökar på nytt spänningen med USA. För några veckor sedan hotade president Donald Trump att möta det nordkoreanska robothotet med "eld och raseri", alltså med ett massivt motangrepp.

Den upphetsade krigsretoriken mellan Nordkoreas och USA:s ledare fick många bedömare och politiker att varna för att minsta snedsteg eller missuppfattning kunde utlösa blodig konfrontation mellan de båda kärnvapenmakterna.

Den senaste roboten över Japan kom samtidigt som USA och Sydkorea genomför stora militärövningar på södra delen av Koreahalvön. Tiotusentals soldater från de båda länderna deltar i övningarna, som Nordkorea betraktar som mycket provocerande – och kan vara en anledning till att Kim Jong-Un beslutade att skjuta mot Japan just nu

Projektilen ska ha passerat Japan 06.06 lokal tid och slagit ned i Japanska havet.

Japanska myndigheter skickade ut ett textmeddelande där de uppmanade människor i nordöstra Japan att söka skydd omedelbart.

Även Pentagon bekräftar uppgifterna, enligt Reuters.

– Vi kan bekräfta att missilen som avfyrades från Nordkorea passerade över Japan. Vi håller på att utvärdera detta, säger Rob Manning, presschef på det amerikanska försvarsdepartementet, enligt ABCNews.



Den japanska regeringen varnade för att följande områden kunde vara i farozonen: Hokkaido, Aomori, Iwate, Miyagi, Akita, Yamagata, Fukushima, Ibaraki, Tochigi, Gunma, Niigata och Nagano.

USA och Sydkorea har just nu en militär övning i området.

– Nordkorea brukar agera häftigt på den här övningen. Det som är allvarligare än det här är att roboten verkar ha passerat Japan, säger Mats Larsson, Expressens utrikesredaktör.

– Vi får väl se hur reaktionen blir från USA. Jag skulle tro att den kommer snart, säger Mats Larsson.

Det amerikanska försvarshögkvarteret Pentagon säger att man fortfarande utvärderar det nordkoreanska avfyrandet av roboten.

"Vi bedömer att Nordkorea avlossade en robot under de senaste 90 minuterna. Vi kan bekräfta att den nordkoreanska roboten flög över Japan. Vi håller fortfarande på och utvärderar detta avlossande. Det nordamerikanska luftförsvarskommandot (Norad) slog fast att roboten som avlossades från Nordkorea inte utgjorde ett hot mot Nordamerika. Vi samarbetar nära med Stillahavskommandot, Det strategiska kommandot och Norad och kommer med en uppdatering snarast möjligt", lyder Pentagons uttalande.
