Sydkoreas varning: "Utrota Nordkoreas ledning"
Arne Lapidus

För första gången sedan 2009 avfyrade Nordkorea en robot över Japan. Robotuppskjutningen från den slutna diktaturen fick Japans regering att utlösa varningssystemet J-Alert – med textmeddelanden till alla invånare i norra Japan om att söka skydd i en "robust byggnad eller källare".

Roboten hade en 270 mil lång bana och passerade Hokkaido, den nordligaste av Japans fyra stora öar, innan den slog ned i havet och gick i tre bitar.

– Det är ett allvarligt hot mot vår nation som saknar motstycke, säger Japans högsta politiska tjänsteman, regeringssekreterare Yoshihide Suga.

Han understryker att avfyrandet av roboten är ett klart brott mot FN:s resolutioner och säger att Japan ska agera i nära samarbete med USA, Sydkorea och andra berörda nationer för att besluta om en reaktion.

Med anledning av missiltestet har FN:s säkerhetsråd kallat till ett extrainsatt möte under tisdagen, det efter påtryckningar från både Sydkorea, Japan och USA.

Även Kina har uttalat sig om robotuppskjutningen. I ett skarpt uttalande om situationen med Nordkorea säger utrikesdepartementets talesperson Hua Chunying att "gränsen är nådd" när det gäller spänningarna på Koreahalvön och manar till återhållsamhet.

Kina återupprepade även kraven på fredssamtal mellan parterna.

– Press och sanktioner mot Nordkorea kan inte lösa frågan, sa Hua Chunying.

Även Ryssland har uttalat sig och säger att landet är "extremt oroat" över situationen i Nordkorea.

– Vi ser en tendens till eskalering ... och vi är extremt oroade över den utvecklingen, säger Sergei Ryabkov, landets vice utrikesminister, enligt den ryska statliga nyhetsbyrån RIA Novosti.

Det amerikanska försvarshögkvarteret Pentagon bekräftar att Nordkorea avfyrat en robot, men säger att den inte utgjorde något hot mot Nordamerika.

Japans premiärminister Shinzo Abe försäkrar sina oroliga medborgare att han ska göra allt i sin makt för att skydda dem.

– Vi ska göra vårt yttersta för att beslutsamt skydda folkets liv, sade han innan regeringen och den militära ledningen höll ett krismöte med anledning av den nordkoreanska roboten.

Bara timmar efter Nordkoreas missiltest genomförde Sydkorea en militärövning. Fyra stridsplan, av modellen F-15K, släppte då åtta MK84-bomber över en simulerad måltavla i den nordöstra Gangwon-provinsen, fem timmar utanför Seoul. Vid en presskonferens efter militärövningen sa Yoon Young-Chan, talesman för den sydkoreanska regeringen, att Sydkorea ville "visa upp en stark bestraffningsförmåga mot Nordkorea".

– Om Nordkorea hotar det sydkoreanska folkets säkerhet och Sydkoreas allians med USA med sina kärnvapen och missiler kommer våra flygstyrkor att utrota Nordkoreas ledning med vår starka anfallsförmåga, säger Lee Kuk-no, överste i den sydkoreanske armén, i en video, enligt Daily Mail.

"Världen har tagit emot Nordkoreas budskap klart och tydligt: den här regimen har signalerat sitt förakt för sina grannar och för alla medlemmar i FN", säger Donald Trump i ett uttalande och fortsätter:

"Hot och destabiliserande åtgärder ökar bara Nordkoreas isolering i regionen och runtom i världen."

Enligt Trump övervägs nu flera åtgärder mot Nordkorea.

"Alla alternativ är möjliga", säger han i uttalandet.

Nordkoreas diktator Kim Jong-Un har genomfört en lång rad robotprov under det senaste året med avsikt att förbättra landets offensiva kapacitet. Och, varnar många bedömare, för att kunna utrusta robotarna med kärnstridsspetsar. Han hotade nyligen att sända robotar mot Japan och mot havet nära den amerikanska militärbasen Guam i Stilla havet.

Efter två framgångsrika robotprov den senaste månaden har Nordkorea av allt att döma förmågan att skjuta robotar med större delen av USA inom räckvidd.

Nordkorea avlossade tre ballistiska kortdistansrobotar i lördags och nu en fjärde mot Japan. Det ökar på nytt spänningen med USA. För några veckor sedan hotade president Donald Trump att möta det nordkoreanska robothotet med "eld och raseri", alltså med ett massivt motangrepp.

Den upphetsade krigsretoriken mellan Nordkoreas och USA:s ledare fick många bedömare och politiker att varna för att minsta snedsteg eller missuppfattning kunde utlösa blodig konfrontation mellan de båda kärnvapenmakterna.



LÄS ÄVEN: Nordkoreas mystiska specialförband



Den senaste roboten över Japan kom samtidigt som USA och Sydkorea genomför stora militärövningar på södra delen av Koreahalvön. Tiotusentals soldater från de båda länderna deltar i övningarna, som Nordkorea betraktar som mycket provocerande – och kan vara en anledning till att Kim Jong-Un beslutade att skjuta mot Japan just nu

Projektilen ska ha passerat Japan 06.06 lokal tid och slagit ned i Japanska havet.

Japanska myndigheter skickade ut ett textmeddelande där de uppmanade människor i nordöstra Japan att söka skydd omedelbart.

Även Pentagon bekräftar uppgifterna, enligt Reuters.

– Vi kan bekräfta att missilen som avfyrades från Nordkorea passerade över Japan. Vi håller på att utvärdera detta, säger Rob Manning, presschef på det amerikanska försvarsdepartementet, enligt ABCNews.



USA och Sydkorea har just nu en militär övning i området.

– Nordkorea brukar agera häftigt på den här övningen. Det som är allvarligare än det här är att roboten verkar ha passerat Japan, säger Mats Larsson, Expressens utrikesredaktör.



LÄS ÄVEN: Mats Larsson: Detta är precis vad världen har fruktat



– Vi får väl se hur reaktionen blir från USA. Jag skulle tro att den kommer snart, säger Mats Larsson.

Tidigt på tisdagsmorgonen bekräftades att Abe och Trump talat med varandra i telefon i 40 minuter och att de kommit överens om att "ytterligare förstärka pressen på Nordkorea".
