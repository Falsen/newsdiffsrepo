En person har hittats död i en lägenhet
Hannes Lundberg Andersson

Det var ambulansen som först larmades till lägenheten i Kungsängen i Upplands-Bro kommun nordväst om Stockholm, där det skulle finnas en skadad person.

Men mannen visade sig vara död och ambulanspersonalen kontaktade polisen. Klockan var då 18.55 på fredagskvällen.

– Vi fick in det som ett dödsfall, en människa som har dött i sin lägenhet. Sådant som händer hur ofta som helst, säger Marie–Louise Nilsson, stationsbefäl i Sollentuna.

Men på plats bedömde att omständigheterna kring dödsfallet var sådana att en mordutredning inleddes. En person har gripits misstänkt för mord, alternativt dråp.

Polisen lämnar inte ut några uppgifter om den misstänkte.

En tredje person har hämtats till förhör.

– Det är en person som befann sig i närheten, men inte vid själva händelsen utan efteråt, säger Marie–Louise Nilsson.

Lägenheten där den döde mannen hittades ska ha varit hans bostad. Polisen tror att han också har dött där.

– Men det är många oklarheter än så länge, säger Marie–Louise Nilsson.

Vad får er att tro att det kan var ett mord?

– Jag kan inte säga något om det än så länge. Tekniker har inte varit där, säger Marie–Louise Nilsson.

Polisen kommer nu att genomföra en teknisk undersökning i lägenheten.
