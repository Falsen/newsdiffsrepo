Kurdistan till folkomröstning om
självständighet och parlamentsval
Annica Ögren

Efter att den kurdiska presidenten Massoud Barzani haft möte med Kurdistans politiska partier i huvudstaden Erbil på onsdagen, har man enats om årets datum då en folkomröstning och självständighet och parlamentsval kommer hållas i Kurdistan. Det rapporterar Rudaw.

Självständighetsvalet kommer hållas den 25 september och parlamentsvalet den 6 november i år.

Barzani ska även utse folkomröstningskommittéer i tre utskott som kommer besöka andra länder samt grannländerna.

Kurdistans premiärminister Nechirvan Barzani säger även i en intervju med Times Record News i förra månaden att en folkomröstning om självständighet "visar det internationella samfundet vad befolkningen vill ha".

Hemim Hawrami, president Barzanis assistent, skriver på twitter: "Stora nyheter. Kurdistan folkomröstning för självständighet sker 25/9/2017."

Även komikern Soran Ismail, som har irakisk-kurdiskt påbrå har twittrat om de nya uppgifterna och beskriver folkomröstningen som "enormt!".

Sakine Madon, VLT:s politiska redaktör och tidigare kolumnist på Expressens ledarsidor, har rötter i turkiska delen av Kurdistan, och är positivt inställd till en folkomröstning.

– Det är fantastiskt, om det blir av. Kurderna är världens största nation utan stat. Turkiet, Syrien, Irak och Iran har med alla medel försökt bli av med kurder, genom allt från gasbombningar till påtvingad assimilation. Självständighet har därför blivit en dröm för många kurder, säger hon.

Däremot menar Madon att Kurdistans grannar kan reagera negativt på folkomröstningen om självständighet. Särskilt Turkiet, där kurderna utgör cirka 25-30 procent av befolkningen. Men även andra länder kan komma visa nervositet inför det kommande valet, enligt Madon.

– Men det viktigaste för Mellanöstern är att grupper som utsatts för folkmordsförsök och fördrivning, såsom kurder och inte minst de kristna grupperna, får leva i fred och trygghet. Om Kurdistan skulle bli självständigt hoppas jag att det uppstår ett självstyre även för regionens kristna. De finns knappt kvar och utsätts för grym förföljelse, och läget är riktigt illa sedan IS framfart, säger hon.

Oppositionspartiet Gorran, som har krävt en ombildning av Kurdistans parlament för att överhuvudtaget ge sig in i diskussionerna, meddelade under tisdagen att de tar avböjer att delta i mötet.

– Som Förändringsrörelsen kommer vi inte delta i mötet, säger Shorish Haji, ordförande för Gorran enligt Rudaw.

Det kurdiska parlamentet har inte sammankallats sedan oktober 2015 så säkerhetsstyrkor i Erbil – till stor del under kontroll av Kurdistans Demokratiska Parti (KDP) – hindrade en talesperson inom Gorran från att återvända till huvudstaden där parlamentet är beläget.

Läget mellan de två partierna förvärrades senare under 2015 när Gorran-influencerade protester utbröt i oktober månad i Sulaymaniya-provinsen, söder om Erbil, där ett antal personer från KDP dödades. Partiet anklagade då Gorran för att ligga bakom protesterna, vilket partiet förnekade.

Kurderna har länge varit utsatta för olika former av förtryck och de har slagits för ett självständigt Kurdistan i generationer. Detta har skapat konflikter mellan de olika kurdiska grupperna som sträcker sig över fyra landområden: Turkiet, Irak, Iran och Syrien.

Men andra länder så som USA, Storbritannien och Frankrike har också intressen i regionen. Likaså Ryssland. Deras förhållande till kurderna har traditionellt sett balanserats med ländernas förhållande med de olika statliga regimerna i regionen.

Sedan IS framfart har kurderna blivit en viktig allierad, då IS anses som den gemensamma fienden.

Sverige har inte erkänt Kurdistan som en självständig stat.
