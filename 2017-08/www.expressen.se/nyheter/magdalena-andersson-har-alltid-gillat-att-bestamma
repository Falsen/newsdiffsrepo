"Har alltid gillat att bestämma"
Hanna Jakobson

Magdalena Andersson sitter framåtlutad i en av regeringsplanets mjuka läderstolar, bläddrar i sina papper och läser högt.

Fotografiskt minne, säger medarbetarna.

Den här morgonen har hon inte det där kokta ägget i handväskan som vanligt. Kolhydratsstoppet bryts tillfälligt, det blir knäckebröd.

Snart ska Sveriges finansminister sitta på scenen på OECD:s högkvarter i Paris för att debattera riskerna när inte alla får ta del av globaliseringens fördelar.

Efter knappt tio minuter i byggnaden har Elin Eliasson, politisk sakkunnig, fixat fram tre ägg. Staben har också förslag på en park där finansministern kan ta en promenad när det blir en lucka i schemat.

De beskriver en chosefri chef med skyhöga förväntningar i kombination med förmågan att lyssna utåt.

Själv medger Magdalena Andersson att hon ställer höga krav: "ni jobbar på Finansdepartementet" men att hon är "mycket snällare än Göran Persson”.

Ändå trivdes hon hos den politiske strategen, som hon kallar honom. En stimulerande och fostrande tillvaro, där hon fick chansen att växa. Bland annat var hon Perssons kontakt med finansdepartementet efter de värsta krisåren på 1990-talet.

– Jag har alltid haft en väldigt stor respekt, men jag har aldrig varit rädd för honom. Men har man väldigt stort behov av positiv feedback så kanske det inte var rätt miljö.

Hon är en av få som vet hur det är att arbeta under både Persson och Stefan Löfven. Ministerkollegerna Morgan Johansson, Ylva Johansson och Ibrahim Baylan vet också.

– Vi kompletterar varandra bra. Vi har olika bakgrund men väldigt lika i viktiga värderingsfrågor och i att vi aldrig drivits av viljan att stå längst fram. Vi har båda drivits av viljan att göra förändring. Det viktiga har varit att åstadkomma en bättre värld snarare än i vilken position vi varit, säger hon om Löfven.

Har ni aldrig bråkat?

– Bråkat? Nej. Verkligen inte. Man bråkar inte med sin chef. Han är en sån person som man har en sådan respekt för. Om han vill något eller tycker något så är det väl grundat och genomtänkt. Det är helt otänkbart att någon skulle bråka med Stefan.

Bråkar någon med dig då?

– Det beror på vad man menar med bråkar. Men jag har en speciell roll. Och alla ministrar har höga ambitioner och vi får inte ihop en budget om alla får som de vill.

Hennes ministerkollega Gabriel Wikström är sjukskriven för utbrändhet. Magdalena Andersson funderar länge på vad som får henne att orka förutom maten, sömnen och motionen.

– Det handlar om att veta vad som funkar för en själv och vad som funkat hittills. Man ska vara ödmjuk. Ingen kan säga detta aldrig skulle hända. Man får anpassa ambitionerna till det jobb man har. Familjen prioriteras och så får man göra mindre av annat. Projekt där hemma är inte aktuellt nu, att starta renovering går bort.

Varje dag vill hon gå 10 000 steg. I dag blir det bland OECD:s välskötta planteringar i Paris. Samma runda om och om igen i vårvita tygskor.

– Jag blir väldigt rastlös om jag inte får möjlighet att gå. Man kan ta gåmöten eller telefonsamtal under tiden.

Bolund brukar haka på, EU-kollegerna gör det inte.

Efter promenaden ansluter hon till de andra ministrarna för att underteckna ett globalt avtal som ska motverka skatteplanering. Syftet är att få multinationella företag att betala mer skatt.

En lång ceremoni och några kråkor senare lämnar S-ministern den franska huvudstaden i samma flygplan som hon kom.

Hemma i Sverige är det kris hos både moderater och liberaler. Någon skadeglädje känner hon inte.

– Däremot önskar jag att oppositionspartierna ser det som Stefan Löfven såg redan för fem år sen. Att blockpolitiken inte är vägen framåt som det svenska politiska landskapet ser ut. Allt som händer som gör att den polletten kan trilla ner hos de borgerliga partierna är naturligtvis till gagn för svensk politik.

Jan Björklund har öppnat för att sitta som minister i en S-ledd regering. Skulle du kunna tänka dig det omvända, sitta som minister i en regering ledd av till exempel Moderaterna?

– Oftast när man har en regering ledd av flera partier så har det största partiet statsministerposten. Det är naturligt. Man vet aldrig hur politiken utvecklas och just nu ser det inte ut som att Moderaterna är det största partiet efter nästa val.

Det låter inte som att du stänger dörren helt?

– Det är inte läge att stänga dörrar.

Efteråt vill Magdalena Andersson förtydliga att hon ser det som "ytterst osannolikt" att sätta sig i en regering ledd av M-ledaren Anna Kinberg Batra. Men hon oroas över att läget i riksdagen efter valet 2018 blir komplicerat.

– Anledningen till att jag inte svarar nej på frågan är att jag inte tycker att vi ska ägna oss åt att utesluta olika saker. Det övergripande målet, enligt Andersson, är att landet ska kunna styras.

Frågan är hur stor roll hon själv kommer att spela i det styret. Makten har alltid varit central för Magdalena Andersson.

– Jag har alltid gillat att bestämma. När jag var barn drömde jag om att vara Konsum-föreståndare, det är också en ledarskapsfunktion.

Senare, som ung SSU-are förfördes hon av politiken när de lyckades driva igenom ett aktivitetshus för ungdomar i uppväxtstaden Uppsala.

– Jag hade säkert kunna jobba inom den ideella sektorn eller statlig eller kommunal myndighet. Jag tror att jag hade varit i en ledande position där också eftersom jag är ganska förtjust i att bestämma. Om man ska förändra världen då behöver man inflytande.

Partiledarfrågan är het med opinionskris i Moderaterna och en utmanad Jan Björklund i Liberalerna. Hos Socialdemokraterna är diskussionen inte lika varm men när den bubblar upp pekas ofta inrikesminister Anders Ygeman eller civilminister Ardalan Shekarabi ut som potentiella efterträdare. Den lyhörde kan också ana namnet Andersson.

Dagens Nyheters Karin Eriksson beskrev i en stor intervju med Magdalena Andersson hur hon är "på träningsläger i högklackat".

Själv vill hon inte förhålla sig till frågan.

– Jag är finansminister. Det är det som passar mig och mitt kynne. Och så har vi en fantastisk partiledare i Stefan Löfven. Jag förväntar mig att han kommer att sitta många år framöver.

Blir du inte smickrad?

– Jag blir nog mer smickrad om någon säger att jag håller hårt i pengarna.

Det är nästan natt när regeringsplanet landar på Arlanda. Klockan 07 är det samling på finansdepartementet inför torsdagens presskonferens om att regeringen höjer bankavgiften. Detta trots storbanken Nordeas hot om att flytta huvudkontoret till Danmark eller Finland.

Kritik och starka reaktioner har Magdalena Andersson vant sig vid. Nu senast av Finanspolitiska rådet som i maj kritiserade regeringen för att inte spara tillräckligt i högkonjunktur.

– Det är ett tufft arbete och något som kan bli mycket diskuterat, säger hon om de snart tre åren som finansminister.

I juli står Magdalena Andersson på Almedalsscenen för att tala på temat välfärd med sikte mot valrörelsen 2018 när statsminister Stefan Löfven skippar politikerveckan för att resa runt i landet.

– Någon ska ju göra det. När Reinfeldt inte var där så var det Borg.
