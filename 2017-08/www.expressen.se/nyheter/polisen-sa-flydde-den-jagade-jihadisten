Polisen: Så ska den
jagade jihadisten flytt
Federico Moreno

Motorcykelpoliser som stoppar bilar och genomsöker bakgator är en vanlig syn på lördagen i Barcelona.

De letar efter mannen som misstänks ha kört skåpbilen på La Rambla och som är den ende i terrorcellen som ska vara på fri fot.

Tolv män mellan 17 och 34 år ingår i den terrorcell som på torsdagen utförde flera attacker i Barcelona och regionen Katalonien.

De unga männen ska ha radikaliserats de senaste åren men inte varit kända av polisen.

Att varken spansk eller annan underrättelsetjänst kände till dem, förbryllar både experter och polismyndigheten.

Polisen tror att männen kan ha haft hjälp av radikala islamister i Marocko, rapporterar La Vanguardia.



LÄS MER: Här tillverkades bomberna – mitt i turistparadiset



Av de tolv som ska ingå i terrorcellen sköts fem ihjäl av polis när de utförde ett terrordåd i turiststaden Cambrils timmar efter attacken på La Rambla.

Två andra ska ha avlidit i en explosion i ett hus i Alcanar på onsdagskvällen. Enligt El Pais har polisen även hitta likdelar från ytterligare tre personer i huset.

Fyra personer har också gripits.

Alla, utom en spanjor, har marockansk nationalitet.

Den ende som saknas är alltså Younes Abouyaaqoub, 22 år, från byn Ripoll.

Flera invånare har berättat för Expressen att han var den mest blyge och tillbakadragne av den grupp unga män som ingick i det som tros ha varit en terrorcell.

Polisen har gåt ut med att man tror att Younes Abouyaaqoub var den som körde skåpbilen på La Rambla, även om en teori är att de nya likdelar som hittats i bombfabriken i explosionen i Alcanar i onsdags bland annat kan tillhöra honom. Vem som i så fall körde skåpbilen är oklart.

Efter terrordådet, mitt i kaoset som uppstod i det turisttäta området, ska föraren av skåpbilen – eventuellt Younes Abouyaaqoub – ha flytt via tunnelbanan.



LÄS MER: Idyllen blev centrum i Europas terrorjakt

Föraren tros ha tagit tåget på stationen Liceu, vid ramblan, och gått av i stationen Maria Cristina.

Ute på gatan tros han ha stoppat en bil, kapat den och dödat föraren, en 34-årig man, med ett 20 centimeter djupt knivhugg i bröstet.

I sin jakt på föraren har polisen satt upp flera vägspärrar i nordöstra Spanien och sökandet fokuseras till   områdena Ripoll och Manlleu, rapporterar nyhetsbyrån AP.

Om det nu var Younes Abouyaaqoub som körde skåpbilen så ska han ha tagit över ratten. I en vägkontroll accelererade han, körde på en polis och stannade inte trots att polisen avfyrade 10 skott.

Bilen, en Ford Focus, hittades senare övergiven med den mördade 34-åringen i baksätet, i kommunen Sant Just Desvern.

Polisen tror nu att terrorcellens plan var att detonera tre bilbomber.

Därför turades de om att tillverka sprängmaterial i ett hus i Alcanar.

I huset, där en stor explosion misstänks ha dödat tre och skadat en misstänkt på onsdagskvällen, har polisen funnit spår av samma typ av sprängämne som användes vid terrorattackerna i Paris i november 2015 och i Bryssel i mars 2016.

Enligt La Vanguardia rör det sig om det extremt explosiva ämnet TATP.

Terrorcellen ska ha hyrt tre bilar, vilket gjort det lättare för polisen att snabbt identifiera männen.

Spaniens regering håller under lördagen möte för att besluta om man ska höja terrornivån till grad 5, ”mycket högt hot”, vilket innebär att man kan använda militärens hjälp för att garantera säkerheten.

Terrordåden i Barcelona och regionen Katalonien har kostat 14 människoliv. Hundratals personer är skadade. Enligt El Pais är läget kritiskt för 15 av dem.
