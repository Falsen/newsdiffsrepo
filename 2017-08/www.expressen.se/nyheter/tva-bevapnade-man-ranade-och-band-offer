Två beväpnade män rånade och band offer
Magnus Hellberg

Larmet om personrånet i en bostad i Stockholmsförorten Skärholmen inkom till polisen klockan 20:36 på torsdagskvällen. Polisen utreder händelsen som ett grovt rån.

Okända gärningspersoner ska dessförinnan ha trängt sig in i en lägenhet.

"Två okända, maskerade och beväpnade gärningspersoner har hotat och bundit brottsoffret i bostaden. I lägenheten fanns även två barn under 15 år. De okända gärningspersonerna tillgrep bland annat smycken, kontanter och en personbil", uppger polisen på sin webbsida under fredagsmorgonen.

Ett intensivt sökande efter de maskerade rånarna inleddes under torsdagskvällen – men det blev resultatlöst.

Det har även genomförts dörrknackning i närområdet.

Enligt polisen behövde ingen ambulanssjukvård efter det brutala rånet. Brottsoffrets bostad, en lägenhet, har spärrats av i väntan på att kriminalteknikerna ska genomföra en undersökning.

Enligt Towe Hägg, presstalesperson vid Stockholmspolisen, var ingen gripen som misstänkt under fredagsmorgonen.

– Det hade jag mer än gärna berättat, om vi hade haft någon gripen för det här. Men det har vi inte.

– Jag svarade på frågan om någon var gripen – och det har vi inte, säger Towe Hägg.
