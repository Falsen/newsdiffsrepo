Trump skyller Charlottesville-kritik på medierna
Anne-Sofie Näslund

USA:s president Donald Trump höll i natt sitt första rallyliknande möte sedan vit makt-demonstrationen i Charlottesville.

Lokala medier i Arizona som Abc15 skrev inför mötet att tusentals människor samlats i staden – både Trump-supportrar och personer som ville visa sin ilska efter att presidenten försvarade vit makt-demonstranterna och sa att många av dem varit "väldigt fina människor".

Poliser i full kravallmundering använde i natt tårgas för skingra demonstranter, rapporterar CNN. Kaosartade bilder visade också hur en gata nära arenan fylldes rök, men ingen person ska ha blivit allvarligt skadad och demonstrationerna ska ha varit mestadels fredliga, rapporterar nyhetskanalen.

Under sitt tal uppmärksammade Trump demonstranterna – men menade att de inte var så många.

– Bara så att ni vet så är det enligt secret service inte så mycket folk där ute som protesterar, sade Trump under talet, rapporterar CNN.

Under sitt tal i staden menade presidenten att mycket av den kritik som uppstått efter Charlottesville berott på medias rapportering.

– De rapporterar inte fakta. De vill inte rapportera att jag talade kraftfullt mot hat, trångsynthet och våld, och starkt fördömde nynazister, vit-maktrörelsen och KKK, sade han i talet, enligt politiksajten The Hill.

Presidenten fortsatte talet med att återigen läsa upp det uttalande som han gjorde efter Charlottesville. Däremot utelämnade han – till skillnad från sitt tidigare uttalande – det han sagt om att hatet och trångsyntheten fanns på "många sidor" och att flera av vit makt-demonstranterna var "väldigt fina människor", skriver CNN.

På onsdagsmorgonen, svensk tid, twittrade den amerikanske presidenten. Han la då upp ett videoklipp från sitt tal med texten "media är inte bara en plattform för hatgrupper, media väljer dessutom att inte se gängvåldet på våra gator!".

Efter våldsamheterna i Charlottesville – som kretsade runt borttagandet av en sydstatsstaty – har flera städer valt att ta bort sina sydstatsmonument, skriver CNN. I en stad i Virigina har man i samband med detta lyckats samla in över 20 000 namnunderskrifter för att ersätta monumentet med en staty av rapparen Missy Elliot, något som bland annat DN har skrivit om.

Donald Trump har i förra veckan kallat nedplockandet av monumenten för "dåraktigt" och kallat dem "vackra". I sitt tal i Phoenix nämnde han inte själva monumenten – men sade att de försökte "ta bort vår historia" och "arv" till följd av händelserna i Charlottesville, rapporterar CNN.

Den kontroversielle tidigare sheriffen Joe Arpario, som i flera decennier anklagats för rasprofiliering, kan benådas av Trump, skriver CNN.

Han var sheriff i Arizona i tolv år innan han sparkades, efter att det förra månaden i domstol slagits fast att han systematiskt diskriminerat latinamerikaner.

– Men jag kommer inte att göra det i kväll för jag vill inte skapa någon kontrovers. Men sheriffen Joe kan må bra i dag, sade Trump i sitt tal och möttes av jubel från publiken.

Om Arpario benådas skulle det vara den första person som Trump benådar som president. En sheriff är i USA en ofta folkvald polischef, som i flera fall också har en motsvarande roll till Sveriges kronofogde.

I sitt tal drog den amerikanska presidenten också upp det intensifierade ordkriget mellan USA och Nordkorea. Den nordkoreanska diktatorn har tidigare hotat att slå till mot den amerikanska militärbasen Guam i Stilla havet. Trump menar däremot att hans hot om att anfalla tillbaka har varit effektiva.

– Jag respekterar det faktum att jag tror att Kim Jong-un börjar respekter oss, sade han i sitt tal enligt CNN.

Ytterligare ett ämne som togs upp var den omtalade muren mellan USA och Mexiko. Enligt BBC ska Trump ha lovat att stänga ned regeringen ifall det är vad som krävs för att kunna bygga muren längsmed den mexikanska gränsen.

Trumps tal på Phoenix Convention Center inleddes klockan 19 lokal tid, men supportrar och demonstranter började samlas utanför redan under förmiddagen. Flera grupper på Facebook försökte organisera alla demonstranter och minst tre olika större demonstrationer var på gång inför talet, skriver Abc15. Demonstrationerna går under namn som "No hate in our streets" och "Protest and resist the dictator".

Inför de väntade demonstrationerna hade till och med Phoenix borgmästare, demokraten Greg Stanton, försökt få Trump att skjuta upp besöket tills den värsta ilskan lagt sig – och skriver i Washington Post att han är rädd att möte kommer förvärra situationen.

– Amerika är i smärta. Och smärtan beror till stor del på att Trump har släckt rasistiska spänningar med bensin, skriver Stanton i Washington Post.

– Med sitt planerade besök i Phoenix på tisdag fruktar jag att presidenten kan tända en tändsticka.

Även flera personer i Vita huset hade uttryckt oro över besöket, skriver nyhetsbyrån Reuters.

Presidenten fortsätter på onsdag sin resa till Reno i Nevada för ytterligare ett tal.
