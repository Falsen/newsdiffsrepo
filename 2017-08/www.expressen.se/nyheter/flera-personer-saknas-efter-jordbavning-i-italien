Tisdag 22 augusti 2017
Flera personer saknas efter jordbävning i Italien
Mikaela Lindahl

Jordbävningen ska ha inträffat strax före klockan nio på måndagskvällen på turistön Ischia i sydvästra Italien.

Enligt The Independent ska flera byggnader på badorten Casamicciola på den norra delen av ön ha rasat ihop, däribland en kyrka.

Det är fortfarande oklart exakt hur många som skadats eller påverkats i samband med händelsen. Enligt Sky News så har officiella italienska källor bekräftat att en äldre kvinna avlidit och att sju personer fortfarande saknas.

BBC skriver att minst 25 personer skadats.

Roberto Allocca, en läkare vid det lokala sjukhuset, berättade för TV-kanalen Sky TG24 att minst 20 personer behandlats från skador. Majoriteten har fått vård utomhus, då skalvet gjort att man evakuerat större delen av sjukhuset.

De initiala uppgifterna var att skalvet mätte 3,6 på Richterskalan. Därefter har dock flera olika siffror förekommit. Italienska Nationella institutet för geofysik och vulkanologi (INGV) bedömer magnituden till 4,0, men både USA:s geologiska myndighet USGS och europeiska EMSC uppskattar den till 4,3.

Texten uppdateras.
