Timmarna som fällde Anna Kinberg Batra
Hanna Jakobson

Tisdag 14:52

Ända sen Anna Kinberg Batras närmande mot Sverigedemokraterna i januari har kritiken mot avsändaren ökat i styrka.

Under sommaren har det kokat tyst hos motståndarna.

Sen kom de där opinionssiffrorna i Dagens Nyheter på tisdagen. De dystra siffrorna för Moderaterna i Stockholm blev katalysatorn som rullade i gång allt igen, menar vissa.

Efter att Pehr Granfalk, M, kommunstyrelsens ordförande i Solna, i P4 Stockholm på tisdagseftermiddagen krävt M-ledarens avgång öppnades dammluckorna.



Onsdag 10:00

Moderatledaren Anna Kinberg Batra är bestämd. Under förmiddagens pressträff på högkvarteret på Blasieholmen upprepar hon i intervju efter intervju: Det är minsann inte hon som ska avgå, det är Stefan Löfven. Själv siktar hon på att bli Sveriges första kvinnliga statsminister.

Dessutom påminner hon om att pressträffen handlar om försvarsfrågorna.

På onsdagen kommer Dagens Nyheter och Ipsos med ännu en kalldusch. Bara sex procent av väljarkåren svarar att de föredrar Anna Kinberg Batra som statsminister. Långt ifrån allianskollegan Annie Lööfs 17 procent.



Torsdag 07:20

Dagen börjar med ett meddelande från Visby. Och det är inte till Kinberg Batras fördel.

– En kvalificerad majoritet anser att vi behöver få ett nytt ledarskap på plats snarast, säger Jesper Skalberg Karlsson, M-riksdagsledamot från Gotlands län till SVT.

Flera förbund följer i Gotlands spår under dagen. Partiledaren är osynlig. "Hon jobbar", meddelar staben.



Torsdag klockan 14:20

”Beskedet från vår partiledare ligger fast”. Sms:et kommer från Moderaternas presschef Linda Norberg.

Nästan samtidigt bekräftar Kinberg Batras egen hemtrakt, Stockholms stad, att de svikit henne. Ordföranden Joakim Larsson, M, ber nästan om ursäkt i tv. Efter följer Västernorrland och flera andra.

Personer i partiet beskriver Anna Kinberg Batra som en kämpe, en som inte ger upp bara för att det är svårt. Strategin är att härda ut medan motståndarna får ur sig kritiken.

Vid 17-tiden vädjar hennes skuggfinansminister och samtidigt utpekad favorit att ta över, Ulf Kristersson, till partiet genom TT:

– Vi måste lugna ner oss, det måste bli en ordnad diskussion och alla måste tänka efter ordentligt. Vi står ett år före ett val, det här är på allvar.

På andra sidan undrar man när hon ska fatta att det är kört.

Vid 20-tiden bekräftar Östergötland sin ståndpunkt från vårens kritikstorm. 21:56 blir Jämtland det elfte förbundet som kräver partiledarens avgång.

Under kvällen ger Anna Kinberg Batra upp. Hon ringer de hon måste ringa.

Annie Lööf beskriver senare ett känslosamt samtal och en ilska över att politiken hamnat i skymundan. Jan Björklund berättar om sina ord till kollegan:

– Jag sa att det var sorgligt. Och att jag efterhand som vi jobbat ihop fått ett mycket, mycket stort förtroende för henne.



Fredag klockan 9:30

Moderaterna bjuder in redaktionerna till pressträff på Blasieholmen. Partiledaren ska prata om situationen i partiet.

Alla stolar är upptagna och pressekreterarna allvarliga när Anna Kinberg Batra kliver in. Uniformen är snarlik den hon valdes i, i januari 2015. Mörk med skarpa skärningar.

– För att lösa uppgiften jag valdes för, att leda oss hela vägen till en ny regering efter valet, måste förutsättningarna finnas. Det är min bedömning att de inte gör längre. Jag har därför meddelat valberedningens ordförande att jag vill lämna uppdraget som partiledare.

Liberalernas partiledare, som själv befinner sig i en partiledarstrid, är upprörd efter att beslutet är offentliggjort. Han kallar kritikerna för kuppmakare. Och säger att krisen delvis orsakades av det där SD-beskedet i januari.

– Min uppmaning till Moderaterna är att stänga igen dörren till Sverigedemokraterna.



Fredag 13.00

Trots att Anna Kinberg Batra aviserat sin avgång fortsätter hennes arbete. En extrastämma där en ny partiledare ska utses måste spikas. Partistyrelsen sammanträder över telefon.

På söndag ska valberedningen ha sitt första möte i jakten på en efterträdare. Och det är viktigt att det blir rätt, säger partisekreteraren Anders Edholm, som skickas fram efter mötet. Om ett år är det val.

– Vi har inte tid att vänta alltför länge.
