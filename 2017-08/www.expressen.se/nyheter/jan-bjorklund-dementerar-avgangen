Jan Björklund dementerar avgången
Hannes Lundberg Andersson

Jan Björklund påstods under torsdagsförmiddagen avgå som partiledare för Liberalerna, tidigare Folkpartiet, efter nio år.

Det framgick av riksdagens webbplats, skrev tidningen Aftonbladet, något som citerades av flera medier, däribland Expressen. I Aftonbladets första artikel stod:

"Jan Björklund slutar som partiledare för Liberalerna, enligt riksdagens webbplats."

Det dementerades dock snabbt av Jan Björklund. Till Dagens Nyheter sa han kort efter att uppgiften kom:

– Jag sitter kvar.

– Jag blev oerhört förvånad. Vi får reda ut det med riksdagens webbtjänst. Det ligger ingenting alls i uppgiften. Jag sitter kvar som partiledare, sa Björklund vidare.









Även via Twitter dementerar Jan Björklund den felaktiga uppgiften om hans avgång.

"Någon vill tydligen att jag ska avgå. Uppgifterna i media är dock felaktiga", skriver han.

På riksdagens hemsida står även att Annie Lööf, partiledare för Centerpartiet, ska sluta på sin post. Under rubriken "aktuella uppdrag" står det att hennes roll som partiledare upphör den 19 oktober. Precis som Liberalerna dementerar Centerpartiet de uppgifterna.









Sen ramlade resten av partiledarnas påstådda avgångsdatum in:

√ SD-ledaren Jimmie Åkesson och KD:s Ebba Busch Thor påstods lämna sina poster den 1 oktober 2018.

√ M-ledaren Anna Kinberg Batra påstods lämna ledarrollen den 14 oktober 2018.

√ MP:s språkrör Gustav Fridolin och Isabella Lövin påstods lämna den 1 oktober 2018 respektive den 1 juli 2017.

√ Jonas Sjöstedt, V, påstods lämna partiledarrollen den 6 oktober 2018.

√ Statsminister Stefan Löfven, tillika ledare för S, påstods lämna sin tjänst den 1 oktober 2018.









På riksdagens hemsida finns ett meddelande om att tekniskt arbete pågår på webbplatsen under dagen.

"Det kan innebära vissa störningar", står det i meddelandet.

Samtidigt dök det alltså upp ett felaktigt meddelande, som har skärmdumpats från riksdagens hemsida av flera personer. I meddelandet stod det, under rubriken "ändringar i ledamöternas uppdrag", att:

"Jan Björklund (L) slutar 2016-10-06 som partiledare för Liberalerna."

En av de som delat med sig av skärmdumpen är Dagens Nyheters reporter Mikael Delin.









Jessica Stringer Bodin, tillförordnad sektionschef för riksdagsförvaltningens webbplats, att felmeddelandet verkar bero på ett fel i datasystemet.

– Det verkar som att vi har haft ett fel i ett av våra källsystem. Det har visats något på webbplatsen som inte är korrekt. Vi håller själva på att undersöka vad det är som har hänt.

Men någon har ju skrivit texten att Jan Björklund avgår?

– Ja, så är det ju. Är det den mänskliga faktorn som är problemet? Det vet vi inte, men det kan vara troligt.

Det finns inget som tyder på att ni utsatts för en hackerattack?

– Inte vad vi kan se just nu, men vi undersöker det också. Fast det verkar inte så.

Sveriges Radio uppger via Kammarkansliet att felet berodde på ett misstag i datasystemets datumangivelser. Systemet kräver att det finns ett start- och slutdatum för varje ledamot. Uppgifterna ska korrigeras konstant, annars går de automatiskt ut på riksdagens sajt. Det var det som hände på torsdagen, uppger Sveriges Radio.

Liberalernas gruppchef Christer Nylander har kontaktat riskdagens talman och kräver nu en utredning.

– Det vi vet nu är att det är någon form av tekniskt fel i kombination med den mänskliga faktorn som har gjort att det blivit så här, säger han och fortsätter:

– Vi förväntar oss en ordentlig utredning och förklaring till vad som hänt. Det är inte acceptabelt att riskdagens hemsida ger felaktig.

Hur resonerar ni kring säkerheten, finns det något som tyder på att sidan hackats eller att det handlar om en person som inte borde jobba där?

– Den informationen har jag inte nu. Men det är sådana tankar som ligger bakom vårt krav på en utredning. Det finns ju många som jobbar med desinformation och som vill sprida felaktiga uppgifter. Parlamentets hemsida måste man kunna lita på, säger Nylander.

Sofia Olsson Olsén, Aftonbladets chefredaktör, vd och ansvarig utgivare, kommenterar publiceringen av de felaktiga bilderna i ett mejl till Expressen.

"Riksdagen publicerade uppgiften på sin hemsida. Vi var i kontakt med en person på Liberalernas pressavdelning som inte dementerade denna uppgift", skriver Sofia Olsson Olsén och fortsätter:

"Vi ser allvarligt på att det inte går att lita på riksdagens egen informationskanal, men givetvis föranleder det en intern diskussion om våra rutiner."









De felaktiga uppgifterna om Jan Björklund – och Annie Lööf – kommer kort efter att något av en maktstrid pågått inom Liberalerna.

Expressens politiska krönikör K-G Bergström skriver i flera tweets:

"Vilket scoop för riksdagens webb. Det var där nyheten om Jan Björklunds avgång presenterades. Märkligt att inte partiet var först."

"Fast nu dementeras uppgiften. Så märkligt att riksdagen av alla tycks ha blivit lurad."

"Björklund själv bekräftar i retweet till mig att uppgiften är falsk. Borde nog bli räfst och rättarting på riksdagens webbavdelning."
