Här är nya bilderna på Leonore som fyller år
Johan T Lindwall

Prinsessan Leonore föddes i dag för två år sedan på New York Presbyterian Weill Cornell Medical på Manhattan i USA. På lördagsmorgonen lade prinsessan Madeleine ut nya bilder på Leonore på sin Facebook. Iklädd blågrå klänning syns den nu tvååriga prinsessan blåsa ut sina födelsedagsljus.

"Tiden flyger förbi – vår Leonore är två år. De lyckligaste födelsedagsönskningar till vår vackra och söta dotter", skriver Madeleine.

I början av veckan flög prinsessan Madeleine med Leonore och sonen Nicolas från London, där de numera bor, till Stockholm för att i dag fira dotterns födelsedag. Pappa Chris O´Neill anslöt under fredagen.

Födelsedagen började med att hovet under morgonen släppte nya bilder på prinsessan Leonore. De är tagna i Stockholm tidigare i veckan och visar att hon sannerligen är pappa upp i dagen!

– En kombination av mig och Madeleine, har Chris tidigare sagt till Expressen.

Leonore firas i dag som en riktig prinsessa. Mormor Silvia har under veckan, enligt uppgift, förberett för tårtkalas hemma på Drottningholms slott och meningen är att alla i familjen ska samlas där under eftermiddagen.













Kungen har under veckan varit på teknikresa i Japan men är nu hemma igen för att fira sitt barnbarn.

Med på tårtkalaset finns naturligtvis också åtminstone ett par av Leonores faddrar. Kronprinsessan Victoria, som ska bli mamma vilken dag som helst, är given gäst tillsammans med maken Daniel och prinsessan Estelle.

Även kungakusinen Patrick Sommerlath, som också är en av Leonores faddrar, kommer med sin familj. Likaså Madeleines bästis Louise "Lussan" Gottlieb, som även hon är gudförälder till Leonore.

När tvåårskalaset är över är det bara att ladda om till nästa födelsedag. På tisdag är det nämligen dags för nytt kalas, då prinsessan Estelle fyller fyra år. Enligt uppgift kommer hon att firas med tårta och bullar hemma på Haga slott, under förutsättning att mamma inte har fått åka till BB för att föda en ny prins eller prinsessa.
