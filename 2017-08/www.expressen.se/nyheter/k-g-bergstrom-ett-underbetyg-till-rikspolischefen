K-G Bergström: Ett underbetyg till rikspolischefen
Patrik Micu

Att polisen skjuter till 7,1 miljarder kronor extra till polisen var dagens stora politiska nyhet, och även något Stefan Löfven tog upp i sitt sommartal i Eskilstuna.

Enligt regeringen var detta 300 miljoner mer än vad polisen själv begärt.

K-G Bergströms analys är att detta på ett sätt är ett underkännande av rikspolischefen Dan Eliasson och hans ledningsgrupp.

– Har de inte förstånd att begära mer pengar än vad regeringen är beredd att tillföra, så är det ett underkännande. Det hör ju till traditionen att myndigheterna tar i lite grann.

K-G Bergström menar att regeringens krav att polisen ska satsa på personalens arbetsmiljö kan ses som ännu ett underbetyg till rikspolischefen.

– Man kräver att det blir bättre arbetsmiljö så att det inte blir så många avhopp från polisen. Det är ju oerhört allvarligt att man som regering måste ställa krav på detta, det borde ju faktiskt arbetsgivaren ha kunnat räkna ut själva, kommenterar K-G Bergström.

I sitt sommartal tog Stefan Löfven även upp kampen mot rasismen - och kampen mot terrorismen.

Han talade om feminism och flörtade med publiken genom att citera nedlagda popgruppen Kent (som är från Eskilstuna).

K-G Bergström noterar att statsministern även talade länge om kampen mot antisemitism, och att regeringen vill återinföra ett bidrag som gör det möjligt för fler skolklasser att resa på studiebesök till nazisternas koncentrationsläger Auschwitz i Polen.
