Här lämnar Hultqvist Folk och Försvar
Niklas Svensson

Klockan nio i dag inleddes mötet mellan regeringen och allianspartierna i ett mötesrum på Högfjällshotellet i Sälen. En kvart innan det började satt försvarsminister Peter Hultqvist i frukostmatsalen bara några meter från sammanträdesrummet.

Expressen mötte honom när han lämnade lokalen.

Peter Hultqvist - varför ska inte du vara med på mötet?

- Du, jag har inga kommentarer till det där.

Varför har du inga kommentarer?

- Nej, men det är så att den här gruppen leds av Jan Salestrand (försvarsministerns statssekreterare, red anm.), så är det.

Jo, men du är försvarsminister.

- Ja, men alltså, vi har ju gjort den här arbetsfördelningen så det är inga problem. Det är så att Jan Salestrand leder det här mötet.

Det finns de som har synpunkter på att du är här men väljer att inte delta i mötet. Tycker du inte att det är viktigt att komma överens med oppositionen?

- Jag tycker det är jätteviktigt, oerhört viktigt.

Men det är inte viktigt för dig att delta?

- Vi har gjort den arbetsfördelningen, att Jan Salestrand leder de här mötena. Och det är hans arbetsuppgift.

Vem har gjort den arbetsfördelningen?

- Jag har gett honom det uppdraget.

Varför då?

- Därför att, det är så, att han kommer att jobba som ordförande i den här gruppen. Jag kommer naturligtvis att följa arbetet och ta kontakter i sammanhanget, så det är inget problem.

Det är naturligt för dig att inte delta i de här samtalen?

- Du, jag kommer att delta på olika sätt, men han leder arbetsgruppen.

Men du är ju på plats?

- Ja, men jag ska åka nu.
