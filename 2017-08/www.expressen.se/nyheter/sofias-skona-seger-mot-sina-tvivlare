Sofias sköna seger mot sina tvivlare
Johan T Lindwall

"Året med kungafamiljen" har blivit något av en höjdpunkt för många tv-tittare. Över två miljoner brukar se programmet, så även kungafamiljen.

Den 5 januari sänds årets program, men redan nu kan Expressen berätta om höjdpunkterna. Den här gången är det särskilt två personer som hamnar i extra fokus: Prinsessan Sofia och prins Carl Philip.

Vi får än en gång följa bröllopet i Slottskyrkan. De berättar också om hur de upplevde den där varma junidagen.

– Det blev ett riktigt sagobröllop. Vi är så nöjda. Vi blev bemötta med så mycket omtanke. Både i Sverige och utanför Sveriges gränser, säger prinsessan Sofia i programmet.

Under året har SVT också exklusivt fått följa med prinsessan till Kapstaden i Sydafrika och hennes livsprojekt Project Playground - som hjälper utsatta barn och ungdomar att få en meningsfull fritid efter skolan och på helgerna.

Sofia berättar om synpunkterna som till en början fanns när hon och kollegan Frida Vesterberg 2010 skulle dra i gång projektet i en kåkstad.

– Det fanns ett visst motstånd. Att två vita tjejer skulle in i en kåkstad och öppna ett center för barnen. Men med hårt arbete och mycket jävlar anamma fick vi den respekten vi behövde och kunde visa att vi var här för att stanna. Vi gör mycket väldigt bra, säger Sofia till SVT.

När Sofia blev prinsessa lämnade hon det operativa arbetet i Project Playground och blev hedersordförande, men avslöjar i "Året med kungafamiljen" att hon är kvar.

– Jag jobbar kvar med Project Playground. Jobbar mer övergripande. Jobbar fortfarande med den tiden jag kan. Ett par dagar i veckan på kontoret i Stockholm. Och sedan är jag här nere, säger Sofia till SVT:s producent Sara Bull på plats i kåkstaden i Sydafrika.

Tittarna får också följa med till Sofias projekt "Play on wheels" - där barn med funktionsnedsättningar får hjälp. Hon berättar att det i kåkstäderna är ett stort stigma kring barn och vuxna med funktionsnedsättningar, att de ofta stängs inne. Genom projektet får den möjlighet att komma ut, få leka och känna sig som vilka barn som helst, berättar Sofia.

– Att spendera tid med de här så fantastiska själarna ger mig en enorm glädje, men samtidigt en enorm frustration över hur samhället ser ut. Men man ser världen från ett helt annat perspektiv. Jag är glad för att jag får ha den här delen av mitt liv. Det ger oerhört mycket insikt och man blir mer ödmjuk inför livet på alla sätt.

"Året med kungafamiljen" sänds i SVT1 den 5 januari kl 20.00.
