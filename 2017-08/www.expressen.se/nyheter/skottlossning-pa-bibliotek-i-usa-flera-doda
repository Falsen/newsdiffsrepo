Skottlossning på bibliotek i USA – två personer döda
Mikaela Lindahl

Det var vid 16-tiden lokal tid som mannen började skjuta inne på biblioteket i delstaten New Mexiko i USA.

– Det hände så snabbt. Vi flydde snabbt därifrån. Jag glömde kvar min handväska, säger biblioteksbesökaren Vanessa Aguirre till Reuters.

Hon befann sig inne på biblioteket tillsammans med sin son för att låna böcker.

Ett stort polispådrag var snabbt på palts och efter att ha omringat byggnaden kunde den misstänkte skytten gripas, eskorteras ut från biblioteket och in i en polisbil, skriver Reuters. Enligt den lokala polisen ska den misstänkte skytten ha överlämnat sig frivilligt och inte gjort något motstånd vid gripandet.

Innan han greps hann han dock skjuta sammanlagt sex personer. Två av dem, två kvinnor, avled av sina skador medan de övriga fyra vårdas på sjukhus. För två av dem ska tillståndet vara kritiskt.

Efter skottdådet gick stadens borgmästare David Lasford ut och kommenterade den tragiska händelsen.

– Det här är ett hårt slag mot vår stad. Två individer har förlorat sina liv. Deras familjer kommer inte att få se dem komma hem, säger David Lasford till Reuters.

Skjutningen inträffade i staden Clovis nära den mexikanska gränsen. Clovis har omkring 40 000 invånare och ligger 30 mil öster om delstatens största stad Albuquerque.

Motivet bakom bakom attacken är fortfarande oklart.
