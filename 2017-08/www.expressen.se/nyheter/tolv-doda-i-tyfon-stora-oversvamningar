Tolv döda i tyfon –
stora översvämningar
Stefan Soxbo

En av de starkaste tyfonerna som uppmätts i regionen har hittills orsakat flera dödsfall i de södra delarna av Kina, skriver Reuters.

Minst åtta personer har dött på halvön tillika spelparadiset Macau, en speciell administrativ region som tillhör Kina, och som tidigare varit en portugisisk koloni.

Tyfonen har försatt stora delar av regionen utan ström och under vatten. Över 600 000 personer ska ha drabbats av strömavbrott, skriver nyhetsbyrån.

– Staden ser ut som en krigszon, säger en tjänsteman till Reuters.

Ytterligare minst fyra personer har dött till följd av tyfonen Hato i den kinesiska provinsen Guangdong. Bland dödsoffren fanns en 62-årig man (föll mot sin död), en 45-årig man (träffades av en bil) och en 30-årig man (krossad av en vägg), skriver CNN.

I Guangdong har den internationella flygplatsen drabbats svårt, och ett stort antal flygningar och tåg har ställts in till följd av detta. Tusentals boende längst kusten har tvingats evakuera.

Hongkong utfärdade högsta möjliga stormvarning för första gången på fem år, men den har nu sänkts något. Det finns uppgifter om att 34 personer ska ha skadats i Hongkong, som inte har drabbats av en liknande tyfon på fem år, uppger Reuters.

Omkring 60 miljoner människor befinner sig i tyfonens väg. Bilder i sociala medier från de stormdrabbade områdena visar kraftiga översvämningar och kollapsade byggnadsställningar.

Även Hongkongs internationella flygplats drabbades av tyfonen – uppemot 480 flygningar ställdes in under onsdagskvällen och man flaggar på torsdagen för ytterligare förseningar, skriver CNN.
