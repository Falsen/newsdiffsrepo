Peter Springare ska
utredas för dataintrång
Filippa Rogvall

Det var i februari i år som polisen Peter Springare, förutom att publicera ett flertal omdiskuterade inlägg på Facebook, skrev en debattartikel i Nerikes Allehanda. I den presenterar han flera olika uppgifter som fick polismyndigheten att agera – bland annat att han sammanställt egen statistik med hjälp av polisens databaser.

Dagen efter artikeln publicerats inkom en anmälan till Särskilda åklagarkammaren, där polismyndigheten uppger att man har anledning att tro att Springare gjort sig skyldig till dataintrång eller tjänstefel.



LÄS MER: Örebropolisen Peter Springare anmäls efter Facebookinlägg



– Man har anmält honom eftersom man misstänker att han har gjort slagningar (i polismyndighetens datorer, reds anm.) som han inte varit behörig att göra, säger chefsåklagaren Lena Lithner vid Särskilda Åklagarkammaren till SVT Örebro då.

Med anmälan inkom även bevismaterial, men vilken typ av bevis det handlar om vill chefsåklagaren inte kommentera.

Nu meddelar den Särskilda åklagarkammaren – som främst handlägger misstankar om brott av poliser, åklagare, domare, riksdagsmän och andra befattningshavare –  att de beslutat att gå vidare med ärendet.

– Jag har beslutat att inleda en förundersökning, säger Lena Lithner till SVT Nyheter Örebro på måndagen.

Hon avböjer sedan att lämna fler kommentarer med hänvisning till förundersökningssekretess.

På Facebook skrev Peter Springare i februari om en kraftig överrepresentation av kriminella invandrare vid grova våldsbrott i Örebro. Han anklagades av vissa för att uppmuntra rasism men hyllades av andra och fick en stödgrupp på Facebook med 216 000 medlemmar.



LÄS MER: Leif GW Perssons varning till Peter Springare



Han anmäldes i samband med detta också för hets mot folkgrupp – en förundersökning som senare lades ned.

– Det enda jag kan säga är väl att polismyndigheten gräver vidare för att om möjligt hitta något som de kan hänföra till något brottsligt. Jag kan tänka mig att de tillsatt en ordentlig resurs för att hitta något. I synnerlighet som de misslyckades med anmälningen om hets mot folkgrupp. Det är ju så det fungerar inom polismyndigheten, skrev Peter Springare i ett sms till Expressen då.
