Carl Bildt om M-krisen: "Jag är starkt bekymrad"
Åsa Asplid

Det har varit turbulenta dagar för Moderaterna sedan det ena länsförbundet efter det andra ställde sig bakom avgångskraven på partiledare Anna Kinberg Batra.

Till slut blev situationen omöjlig, och i fredags morse meddelade oppositionsledaren att hon lämnar sin post. Några timmar senare lämnade hon landet tillsammans med sin make och flög enligt uppgifter till Aftonbladet till Italien.

Det innebär att Moderaterna i nuläget står utan partiledare - och det pågår ett intensivt arbete för att hitta en ersättare så snart som möjligt.

Situationen oroar tidigare M-ledaren Carl Bildt djupt och han fruktar för sitt partis framtid.

På bloggen "Alla dessa dagar" skriver han om sina känslor runt den pågående krisen:

"Varierande och sannerligen inte odramatiska dagar i Stockholm, och då inte minst i mitt eget parti. Att jag är starkt bekymrad över utvecklingen säger sig självt."

Samtidigt tar han avstånd från de inom partiet som tvingat bort Anna Kinberg Batra och uttrycker sitt tydliga stöd för henne och att hon skulle ha passat bra som statsminister.

"Jag tror – vilket jag ser att Annie Lööf också säger – att Anna skulle ha blivit en bra statsminister, och jag vet att hon var brett uppskattad i alliansen och i dess arbete." skriver Carl Bildt.

Under söndagen samlas Moderaternas valberedning för ett extrainkallat möte. Ulf Kristersson och Elisabeth Svantesson är två toppnamn som diskuterats för att ta över rollen.

– Det är väl ingen jättehemlighet att säga att de naturligtvis på ett sätt är med i en process, säger Lars-Ingvar Ljungman, valberedningens ordförande.



LÄS MER: Valberedningen om ny ledare: "De är med i en process"



Moderaterna kommer troligen att kalla till en extra stämma innan den ordinarie stämman i oktober för att välja en ny partiledare.
