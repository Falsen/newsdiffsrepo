Mannen som sökte goda
nyheter om Trump slutar
Stefan Soxbo

31-årige Andy Hemming jobbade med research under Donald Trumps valkampanj. Hemmings jobb i Vita huset bestod i att hitta positiv medierapportering om Donald Trump och hans administration på tv, radio och internet.

– För varje positiv artikel  i medierna om vårt arbete är det säkert 150 negativa. Vi tycker att de positiva nyheterna har fått väldigt lite utrymme, säger Vita husets pressekreterare Sarah Huckabee Sanders.

Hemming skickade därför regelbundet epost om positivt färgade artiklar till omkring 1000 reportrar, programledare på tv och andra ”influencers” – inte för att någon kunde läsa hans mejl i början.

”Det tog flera veckor innan någon informerade Hemming om att Vita husets IT-system inte klarar av mejl med så många epostadresser. Alla hans mejl blockerades därför av en brandvägg och nådde noll läsare”, skrev Politico tidigare under månaden.

LÄS MER: Över tusen vilseledande eller falska påståenden av Donald Trump

När det tekniska problemet löstes trodde Trumps dåvarande pressekreterare Sean Spicer, som själv lämnade sitt jobb den 21 juli, att Hemmings sammanställningar kunde bidra till att vända trenden av mestadels negativ medierapportering om Trump-administrationen. Men nu lämnar Andy Hemming Vita huset – och sin lön på 89 000 dollar (omkring 712 000 svenska kronor).

Enligt Vita huset var det ett ”ömsesidigt beslut” mellan Vita huset och Hemming att han skulle lämna sitt jobb.

– Andy är smart och begåvad och vi önskar honom all välgång, säger Sarah Huckabee Sanders till Politico.
