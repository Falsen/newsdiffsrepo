Så slipper du falska
konton på Facebook
Alexandra Andersson

Under de senaste månaderna har många Facebook-användare, framför allt män, fått utstå vänförfrågningar från falska konton – ibland flera gånger om dagen.

De falska kontona utger sig för att vara unga kvinnor, som ofta är lättklädda och anspelar på porr och sexuella tjänster.

Syftet bakom kontona kan vara att locka dig till att klicka på länkar, som inte sällan leder till sexuellt innehåll, och binda upp dig till snåriga avtal som resulterar i att det dras pengar från ditt konto.

Det hela går ut på att du tackar ja till vänförfrågningen från den falska profilen. Därefter kommer bedragarens fejkkonto att synas i ditt nyhetsflöde – vilket ökar risken för att du klickar på farliga länkar.

Det kan också handla om att bedragaren vill få tillgång till dina användaruppgifter, eller ta över ditt konto.

I ett uttalande från den 24 augusti uppger Facebook att de dagligen stänger ner över en miljon falska konton.

Men hittills har de inte lyckats med att få bukt på problemet.

Facebook tipsar sina användare att anmäla konton som man misstänker är falska. Dessutom kan man på egen hand stoppa en del av vänskapsförfrågningarna under fliken "sekretessinställningar".

Genom att inställningen att endast vänners vänner kan skicka vänförfrågningar till dig, kan du hindra att förfrågningar skickas från konton som du inte har några gemensamma vänner med.

Knepet hänger däremot på att dina egna, riktiga, vänner inte heller accepterar vänförfrågningar från de falska kontona.

I ett svar till Aftonbladet skriver Facebooks PR-byrå i Norden följande om de falska vänförfrågningarna:

”Vårt globala nätverk växer varje dag och vi strävar efter att välkomna människor till en miljö fri från sexuellt eller grovt innehåll. För att göra detta litar vi på andra människor. Om du ser något på Facebook som du anser bryter mot våra regler, anmäl det. Vi har dedikerade team som jobbar världen över med att se över det du anmäler för att se till så att Facebook är säkert”.
