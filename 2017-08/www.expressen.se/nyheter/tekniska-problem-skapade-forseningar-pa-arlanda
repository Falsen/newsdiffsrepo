Tisdag 22 augusti 2017
Tekniska problem skapade förseningar på Arlanda
Nanna von Knorring

Arlanda flygplats har drabbats av tekniska problem och alla resenärer är tvungna att checka in manuellt vid flygplatsens incheckningsdiskar, vilket skapar köer och förseningar i flygtrafiken från Arlanda.

– Vi har ett IT-relaterat problem, vi har problem med incheckningssystemet och därför så sker all incheckning manuellt just nu och det har skapat en hel del förseningar under kvällen, säger Åsa Öhman, pressansvarig vid Swedavias presstjänst.

– Man har lokaliserat själva problemet och jobbar på att lösa det, men just nu har vi ingen prognos på när det här kan vara löst.

Alla incheckningsdiskar på Arlanda flygplats ska vara bemannade, men incheckningen måste göras manuellt, vilket orsakar köbildningen. I stort sett alla flyg från flygplatsen påverkas av förseningarna.

Vid 21-tiden finns fortfarande ingen prognos för när problemet kan vara avhjälpt.

– Det är fortfarande samma status, man har inte lyckats lösa problemet än. Det är fortfarande den manuella incheckningen som gäller, säger Åsa Öhman.

– Nu börjar det tunna ut med avgångar ju senare det blir och då går det fortare för alla.

Hur länge flygbolagen väntar på alla passagerare avgör de själva.

– Det beror lite på vilken flight man ska med, men det är kortare förseningstider nu. Nu är vi nere på kring 30 minuter i snitt, säger Åsa Öhman vid 21-tiden på måndagskvällen.

Vid halv elva tiden meddelade Swedavia att de tekniska problemen var lösta, och att all incheckning nu rullar på som vanligt.

Men vad problemet var vet man ännu inte.

– Vi kommer att ha något mindre förseningar nu under kvällen men inga flighter har ställts in. I takt med att trafiken blir allt glesare under natten kommer vi i morgon att åter vara i fas, säger Åsa Öhman.
