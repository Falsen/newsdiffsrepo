FI-ledaren polisanmäld – anklagas för plagiat
Magnus Hellberg

Feministiskt initiativs partiledare Victoria Kawesa anklagas för plagiat. Orsaken är att hon ska ha hållit ett föredrag – och i detta använt en annan forskares material, skriver partipolitiskt obundna Feministiskt perspektiv och Aftonbladet. På uppmaning av Göteborgs universitet har den aktuella forskaren nu gjort en polisanmälan mot Fi-ledaren.

– Vi har uppmuntrat Therese Svensson att göra en polisanmälan, även om vi inte varit direkt inblandade. Men vi har tagit över ärendet eftersom det är ett principiellt viktigt ärende, säger Gró Einarsdóttir, ordförande för doktarandkommittén vid Göteborgs universitet, till tidningen.

Striden har sin grund i genuskonferensen, G16, i Göteborg, som hölls i höstas.

Fi-ledaren, själv doktorand i genusvetenskap, hade bjudits in för att föreläsa.

Hon valde bland annat att göra det genom en Powerpoint-presentation. Men ett 20-tal av de sidor som hon använde sig av var publicerade sedan tidigare – av doktoranden Therese Svensson vid Göteborgs universitet.

Victoria Kawesa genomförde sin föreläsning – men utan att ange varifrån hon hämtat materialet.

Nu har ärendet gått till polisen som ska utreda om brott har begåtts.

– Det var ett misstag att jag inte angett källan i powerpoint-presentationen. Linköpings Universitet utredde detta och det ledde till att jag fick en erinran, men att det inte ansågs vara plagiat. Jag begick ett misstag och jag har sett till att källan nu finns angiven på platser där min presentation är omnämnd på nätet. Och jag har även bett om ursäkt skriftligen, säger Victoria Kawesa i ett mejl till Expressen.

Hon har fortsatt fullt förtroende från sitt parti:

– Det vi kan konstatera är dock att en polisanmälan i sig behöver inte leda till en förundersökning samt att händelsen som föranlett anklagelsen tidigare har utretts juridiskt på det sätt som inblandade instanser och organisationer bedömt vara relevant. Den inträffade också före det att Victoria blev vald till partiledare. Att hon fått en erinran vid Linköpings Universitet var redan då officiellt och hon hade också offentligt berättat om sitt misstag, att hon rättat till det enligt universitetets anvisningar samt bett skriftligen om ursäkt. Om hennes misstag ska bedömas på ett annat sätt är inte Feministiskt initiativs sak att bedöma. Vårt förtroende för Victoria Kawesa är odelat, säger Amanda Mogensen, kommunikationsansvarig för Feministiskt initiativ.
