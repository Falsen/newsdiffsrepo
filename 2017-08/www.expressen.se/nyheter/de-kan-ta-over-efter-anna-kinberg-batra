De kan ta över efter Anna Kinberg Batra
Filippa Rogvall

Anna Kinberg Batra har efter flera tunga avgångskrav meddelat att hon lämnar rollen som Moderaternas partiledare. Nu har en intensiv process inletts där valberedningen ska ta fram nya kandidater till uppdraget.

Under fredagsförmiddagen sammanträder partistyrelsen för att diskutera hur man ska gå vidare. Bland annat när man ska ha extrastämman med partiledarval – vid den ordinarie stämman i oktober eller tidigare än så.

På söndag möts valberedningen för att diskutera tidsplanen. Och det är bråttom.

– Vi har ett år till valet och vi måste ha en partiledare på plats så fort som möjligt som kan föra vår talan, säger Lars-Ingvar Ljungman, valberedningens ordförande samt ordförande i Skåne.

– Vi kommer i stora drag följa samma process som när Fredrik hoppade av efter valet 2014.



LÄS MER: Anna Kinberg Batra avgår



Han själv stod bakom sin partiledare och säger att "allt det nu är historia". Ljungman vill inte kommentera om någon har anmält intresse för partiledarposten.

– Det kan jag inte kommentera, säger han.

Det finns i nuläget ingen självklar ersättare för att styra partiet. Men i praktiken står det mellan två personer ur partistyrelsen: Ulf Kristersson och Elisabeth Svantesson.

Dagens Nyheter har gjort en enkät hos 88 förtroendevalda M-politiker. Den visar att Ulf Kristersson har störst stöd hos dem.  47 procent uppger att de vill se honom som nästa partiledare. Även Elisabeth Svantesson är populär, enligt enkäten. Hon får stöd av 21 procent av de som svarat på enkäten.

Enligt källor till Svenska Dagbladet skulle både kandidaterna, Elisabeth Svantesson och Ulf Kristersson, tacka ja till partiledarposten om de får frågan.



Ulf Kristersson, 53, är partiets ekonomiskpolitiska talesperson och har framstått som en stor favorit om han ställer upp. Han var socialförsäkringsminister 2010-2014 och anses vara en skicklig debattör, skriver DI.

I går sa han att uppdraget inte var aktuellt. I dag skriver Kristersson på sin Facebook, kort efter Kinberg Batras presskonferens:

"Moderaterna befinner sig i en allvarlig situation, som har lett fram till att Anna Kinberg Batra har fattat det svåra beslutet att avgå bara ett år före valet. Jag uppskattar sedan många år Anna både som vän och som kollega, och känner djupt med henne i dag. Även i politiken är det mycket bättre att prata med varandra, än om varandra".

Han är kryptisk om sin egen framtid i partiet men utesluter ingenting.

"Får nu många frågor med anledning av dagens dramatiska besked. [...] Frågan om vilken roll jag själv kan komma att spela för Moderaterna i framtiden har inget svar i dag. Den diskussionen kommer jag föra i våra interna samtal, och bara där", skriver han.



LÄS MER: Det här har hänt i krisen inom Moderaterna



Inte heller utpekade Elisabeth Svantesson, 49, partiets arbetsmarknadspolitiska talesperson och partiets vice ordförande, har hittills sagt att hon ställer upp. Hon var också arbetsmarknadsminister under Reinfeldtregeringens sista år. Det som talar emot henne är bakgrunden inom den religiösa rörelsen "Ja till livet".

"Det är nu viktigt att vi moderater tar lärdom av den här perioden och för en ärlig diskussion, med varandra, om vägen framåt för partiet", skriver Svantesson på sin Facebook i dag.



LÄS MER: Två tänkbara scenarion efter avgången



Bland de mindre troliga namnen finns bland annat tidigare försvarsministern Mikael Odenberg. I går kunde Expressen avslöja att han inte skulle tacka nej till uppdraget om han blev tillfrågad av valberedningen – men att han inte hade för avsikt att utmana någon annan kandidat.

DN konstaterar att Odenberg är "populär i flera moderatläger." Tidningen nämner också den migrationspolitiske talespersonen Johan Forssell och riksdagsledamoten Hanif Bali.

En annan önskedröm från Moderaterna är att den tidigare statsministern och utrikesministern Carl Bildt skulle lockas tillbaka, menar K-G Bergström.

– Skulle det ske då är naturligtvis både Kristersson och Svantesson chanslösa. Men jag tror inte att det är så mycket som talar för Carl Bildt tar den risken som det trots allt innebär. Samtidigt är jag övertygad om att han är väldigt sugen på politik. Han har ju just nu inte någon tydlig politisk roll överhuvudtaget, säger han till Expressen TV.

Bland de oväntade namnen som det spekuleras kring finns Maria Rankka, vd för Stockholms handelskammare och tidigare Muf-ordföranden, och advokaten Gunnar Strömmer, ledamot av partistyrelsen. Även Irene Svenonius, finanslandstingsrådet i Stockholm, har nämnts som tänkbar kandidat.

Den tidigare finansministern Anders Borg nämndes i våras som en tänkbar kandidat, men efter skandalen på en skärgårdsfest i somras är han utesluten.

Den tidigare partisekreteraren Tomas Tobé anses inte heller längre vara en het kandidat. Han kommenterar också avgångsbeskedet på Facebook i dag:

"Vi måste också i partiet tala mer gott om varandra och sluta upp bakom den partiledare som väljs. Uppgiften kvarstår".

Spelbolagen har även spel på vem som ska ta över partiledarrollen efter Anna Kinberg Batra.

Bäst ser det ut för Ulf Kristersson som ger 1,60 gånger pengarna hos Betsson medan Elisabeth Svantesson ligger strax därefter med 2,30.

Därefter finns namn som Gunilla Carlsson, Mikael Odenberg och Johan Forsell.
