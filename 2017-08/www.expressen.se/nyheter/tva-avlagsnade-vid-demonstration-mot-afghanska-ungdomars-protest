Två avlägsnade vid demonstration
mot afghanska ungdomars protest
Saga Skovdahl

Det är två veckor sedan en grupp afghanska ungdomar inledde sin demonstration mot utvisningar till landet vid Medborgarplatsen. Kvällen innan höll ungdomarna till vid Mynttorget i Gamla stan och blev där attackerade av den nazistiska gruppen Nordisk ungdom.

Lördagens motdemonstration på Medborgarplatsen arrangeras under parollen "Stå upp för Sverige". På Facebook finns ett event om sammankomsten:

"Vi vill visa vårt missnöje främst till politikerna men också rättsväsendet att dom överhuvudtaget tillåter denna form av ockupation på en allmän plats genom att ha en tyst sammankomst nu på lördag klockan 13. Ta med en svensk flagga!", står det på sidan.

Enligt Dagens Nyheter saknar motdemonstrationen tillstånd.

Tidningen uppger att polisen har gett tillstånd till tre olika sammankomster på Medborgarplatsen – till den grupp som arrangerar den pågående sittdemonstrationen, Ung i Sverige, till Kämpa Sthlm, en grupp som säger sig arbeta för bred antifascistisk kamp, och till Hammarby handboll som har handbollsfest för vuxna och barn.

Två personer har avlägsnats från Medborgarplatsen för att ha stört ordningen. De omhändertogs av polis efter att ha gått in i flyktingmanifestationen och skrikit rasistiska slagord.

– De har gjort sig skyldiga till ordningsstörning. Men de är inte misstänkta för brott, säger Kjell Lindgren vid polisen i Stockholm.

Andra motdemonstranter behöver inte avföras från Medborgarplatsen så länge de inte stör ordningen, enligt Kjell Lindgren.

Enligt honom är det "helt lugnt" vid Medborgarplatsen vid 14.40 på lördagen.

– Det skanderas litegrann, men det är väl som det ska, säger Kjell Lindgren.

I samband med att de afghanska ungdomarna flyttade demonstrationen till Medborgarplatsen utökade polisen sin bevakning. Enligt Kjell Lindgren är polisen redo att hantera en eventuell konfrontation under lördagen.

– Vi är tillräckligt många för att hantera den här situationen och om det händer något annat, säger han.

En av dem som visat sitt stöd för de afghanska ungdomarna är artisten Veronica Maggio.

Enligt Expressens reporter på plats skanderar människorna på trappan "Afghanistan är inte säkert, Afghanistan is not safe". En betydligt mindre grupp motdemonstranter svarar: "Rösten skallar, Sverige åt oss". Motdemonstranterna är ungefär 80 till antalet. De ska också ha ropat "ut med packet", enligt Expressens reporter på plats.

Människorna på trappan, som är betydligt fler, skanderar "kärlek" och bär hjärtan på kläder, målat i ansiktet och på papper de håller upp.

Sverige utvisar fortfarande personer som inte har rätt att stanna i landet till Afghanistan – trots att säkerhetsläget i landet förvärrats under de senaste månaderna. Utrikesdepartementet avråder från resor till Afghanistan. "Oroligheter förekommer av och till i stora delar av landet och säkerhetsläget kan snabbt förändras", skriver den svenska ambassaden i Kabul på sin hemsida.

Enligt Migrationsverkets generaldirektör Mikael Ribbenvik är inte hela Afghanistan drabbat av konflikter. "Vår bedömning är att konflikten inte nått en nivå där den drabbar alla i hela landet, alltså den nivå som krävs för att alla som kommer därifrån har rätt att stanna", skrev generaldirektören i ett brev till demonstranterna för en tid sedan.

Vid 17.30 på lördagen finns tre polisanmälningar rörande händelser på Medborgarplatsen.

En anmälan rör motdemonstrationen – som saknar tillstånd. Här finns ingen misstänkt, men det  är den person som arrangerar sammankomsten som blir anmäld, uppger Kjell Lindgren vid polisen till Expressens reporter på plats.

De andra anmälningarna rör hets mot folkgrupp respektive olaga hot, alternativt ofredande. Här finns två misstänkta gärningsmän, som båda är kända av polisen.
