Kroppar hittade på Mont
Blanc – efter över 20 år
Stefan Soxbo

Kropparna hittades på bergmassivet Mont Blancs italienska sida.

– Glaciären rör sig ständigt och vi kan säga att dödsfallen inträffade runt 1995, sade en talesperson för fjällräddningen i området.

Kropparna, som hittades av en fransk bergsklättrare, var sammanknutna med rep.

Fyndet kommer bara en månad efter en liknande upptäckt. Då hittades kvarlevorna av ett schweiziskt par som försvann för 75 år sedan i Alperna. Skomakaren Marcelin och läraren Francine Dumoulin, som hade sju barn, hade gått för att mjölka sina kor den 15 augusti 1942.

– De sade att de skulle komma hem på kvällen, eller kanske dagen efter om de blev trötta, säger Monique. Sen fick jag en kram av min pappa, säger dottern Monique Gautschy-Dumoulin som var elva år gammal när hon sist träffade sina föräldrar i livet.

De hittades perfekt bevarade infrusna i en glaciär, hållandes om varandra.

– Vi slutade aldrig leta efter dem. Vi trodde och hoppades att vi skulle kunna ge dem den begravning som de förtjänade, sade parets yngsta dotter, 75-åriga Marceline Udry-Dumoulin, efter upptäckten.

Bara en vecka senare hittades kroppen av en tysk man som hade varit försvunnen sedan den 11 augusti 1987. En räddningsarbetare sade efter upptäckten att mannen hade haft olämpliga skor vilket kan ha resulterat i att han halkade och föll ner i en skreva.

Schweizisk polis säger att klimatförändringarna kan leda till att hundratals lik hittas i takt med att glaciärerna smälter.
