Måndag 21 augusti 2017
Hanif Bali (M) om demonstranterna
på Medis: "Låt dem strejka ihjäl sig"
Filippa Rogvall

Sittdemonstrationen för att stoppa utvisningarna av asylsökande afghaner fortsätter på Medborgarplatsen i Stockholm.

På söndagskvällen svarade riksdagsledamoten Hanif Bali (M) på en kommentar på Twitter, där en användare undrade vem som var ansvarig för att ta hand om och bemöta personerna som demonstrerade.

"Ingen – låt dem strejka ihjäl sig fram tills verkställighetsdatum", svarade Hanif Bali (M) då.

Formuleringen har väckt starka reaktioner på Twitter. "En riksdagsman uttrycker detta förakt mot strejkande människor. Skamligt oavsett partifärg", skriver en användare.

Bali menar däremot att formuleringen var bildligt menad.

– Det är precis som att man är sen med lunchen, "jag håller på att svälta ihjäl mig" det är ett idiom, ett uttryck. Krama ihjäl någon, skrika ihjäl sig, springa ihjäl sig, slita ihjäl sig, jobba ihjäl sig. Jag tycker att de ska få strejka där tills de tröttnar på det, tills deras utvisningar verkställs, säger Hanif Bali.



LÄS ÄVEN: ALEX SCHULMAN: Ni är inte Sverige



Han menar att det i sammanhanget handlade om ett svar på den motdemonstration som hölls i lördags, arrangerad av nätverket "Stå upp för Sverige".

– Sammanhanget var att jag fördömde de som var och skrek "ut med packet". Jag tyckte det var kontraproduktivt att skrika så, jag tycker i stället att de kan få sitta där tills de tröttnar på det. Svensk lag ändras inte för att någon sätter sig någonstans, och vi tar inte retroaktiva beslut på lagar, säger Hanif Bali.

Du tycker inte att det är ett olämpligt sätt att formulera sig på?

– Verkligen inte. De enda jag har sett medvetet missuppfatta det är politiska motståndare, säger Hanif Bali.

Jessica Polfjärd (M), gruppledare för Moderaterna i riksdagen, menar att det var olämpligt skrivet av Hanif Bali.

– Det är inte lämpligt skrivet, viktigt att man håller god ton på Twitter, skriver hon i ett sms till Expressen.
