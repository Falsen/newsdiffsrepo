Nordkorea har avfyrat ny robot som kan nå USA – slog ned i japanska vatten
Arne Lapidus

Nordkorea avfyrade strax före midnatt japansk tid på fredagen en ballistisk robot, som slog ned i Japanska sjön.

Roboten flög högre, längre och under längre tid än den Nordkorea avfyrade den 4 juli, skriver BBC.

Enligt det amerikanska försvarshögkvarteret Pentagon var det en interkontinental robot.

– Vår beslutsamhet förblir järnhård att försvara våra allierade, bland dem republiken Korea och Japan, mot dessa hot. Vi är redo att försvara oss själva och våra allierade mot alla attacker och provokationer, heter det i ett uttalande från Pentagon.

Enligt Jeffrey Lewis, kärnvapenexpert vid Middlebury-insitutet för internationella studier i Kalifornien, hade den nya roboten en räckvidd på 10 000 kilometer. Han säger att det är tillräckligt för att nå Los Angeles på amerikanska västkusten, medan Chicago, New York och Washington är strax utanför dess räckvidd, skriver Reuter.

– De kanske inte visade den fulla räckvidden. Enligt datamodeller kan de nå alla dessa mål, säger Jeffrey Lewis.

Enligt Washington Post kan städer som Denver och möjligen Chicago nu vara inom Nordkoreas räckvidd.

USA och Sydkorea diskuterar nu militära svar på Nordkoreas agerande, rapporterar Reuter.

USA och Sydkorea uppges ha avfyrat kortdistansrobotar i riktning mot Nordkorea under en gemensam "skarp" övning på fredagen. Detta som ett svar på den nordkoreanska roboten, skriver brittiska Daily Express. Robotarna avfyrades i sydkoreanskt territorialvatten längs östkusten, säger den amerikanska militären enligt tidningen.

– Jag har fått den första rapporten om att Nordkorea på nytt har avfyrat en robot och att den möjligen landade inne i den ekonomiska zonen, säger Japans premiärminister Shinzo Abe till det japanska radio-tv-bolaget NHK.

Den nordkoreanska roboten befann sig i luften runt 45 minuter, enligt officiella japanska uppgifter. Inga fartyg eller flygplan skadades.

Nordkoreas robottest ökar det redan spända läget i regionen. Landets grannar känner sig hotade av den oberäkneliga nordkoreanska diktaturen och dess aggressiva retorik. Men Östasienexperten Ulv Hanssen på Utrikespolitiska institutet i Stockholm ser större risk i en möjlig reaktion från den amerikanske presidenten Donald Trumps sida.

– Jag ser liten risk för en nordkoreansk attack på Sydkorea. Men det finns risk för att USA angriper Nordkorea eftersom USA har en ny president med problem på hemmaplan, säger Ulv Hanssen till Expressen TV.

– Man kan tänka sig att Trump använder Nordkorea för en avledningsmanöver från sina interna problem. Det är det mest skrämmande med situationen i dag.

– Ett sådant angrepp på Nordkorea skulle få extremt allvarliga konsekvenser. Nordkorea kan åstadkomma extremt stor ödeläggelse i regionen. Hela Söulområdet med 25 miljoner invånare i Sydkorea ligger inom det nordkoreanska artilleriets räckvidd, även utan kärnvapen, säger han.

Den amerikanska militären tror att Nordkorea klarar att avfyra en kärnvapenbestyckad interkontinental ballistisk robot i början av nästa år, skriver CNN. Det innebär att Nordkorea dramatiskt har förbättrat sin kapacitet. Tidigare räknade man med att det skulle ta tre till fem år innan Nordkorea har tillgång till långdistansrobotar.

Det amerikanska försvarshögkvarteret Pentagons bekräftar att Nordkorea har avlossat en ballistisk missil.

– Jag kan bekräfta att vi upptäckt avlossandet av en ballistisk robot från Nordkorea. Vi gör en bedömning och har mera information inom kort, säger kapten Jeff Davis, talesman för Pentagon, till Fox News.

Amerikanska experter hade väntat att Nordkorea skulle ha avfyrat roboten på torsdagen, som var den 64:e årsdagen av vapenvilan i Koreakriget. Men dåligt väder tvingade uppenbarligen nordkoreanerna att fördröja robottestet en dag, skriver Fox News.

I början av juli genomförde Nordkorea för första gången ett framgångsrikt prov med en interkontinental ballistisk robot. Detta trots FN:s förbud och sanktioner riktade mot Nordkorea. Den roboten kunde enligt vissa experter nå Alaska i USA.

Roboten som avfyrades i dag är det 14:e robotprovet Nordkorea har genomfört i år.
