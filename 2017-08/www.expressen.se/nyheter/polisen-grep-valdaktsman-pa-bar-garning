Misstänkt våldtäktsman gripen på bar gärning
Filippa Rogvall

Ytterligare en misstänkt våldtäkt har anmälts i Linköping. De senaste veckorna har skakat staden när sju våldtäkter – nu åtta – har anmälts inom loppet av två veckor.

– Vi uppmanar mer till att vara normalt vaksam, tänka sig för att inte vistas på osäkra platser på dåliga tider, sa den ansvarige utredaren – kriminalinspektör Mattias Granqvist, till Expressen i fredags.

Strax innan klockan 03 tidiga söndagsmorgonen fick polisen larm om ytterligare en våldtäkt. En person hade blivit vittne till händelsen som skedde utomhus i centrala Linköping.

– Det är väldigt centralt, i citykärnan, säger Lars-Göran Nilseryd, vakthavande befäl.

–  I och med att det skedde vid den tidpunkten hade vi polispatrull i nära anslutning och var på plats väldigt fort. Vi har sett delar av händelsen själva med andra ord.



LÄS MER: Linköping skakas av våldtäkter – sju på två veckor



Polisen kunde gripa en man i 30-årsåldern misstänkt för våldtäkten. Kvinnan, som också är i 30-årsåldern, har fått hjälp.

– I nuläget håller vi på med undersökningar på platsen, och det är naturligtvis utredningsåtgärder man vidtar mot offret och den misstänkte, säger Lars-Göran Nilseryd.

– Det är rubricerat som våldtäkt i nuläget, sedan får utredningen visa vad handlar om.

Han menar att det i nuläget är svårt att säga om det finns ett samband mellan våldtäkterna som inträffat i Linköping.

– Det är för tidigt att säga någonting, vi håller på att jobba i ärendet just nu. Det måste utredningen visa om det kan tänkas finnas något samband, det har ju varit på lite olika platser, säger Lars-Göran Nilseryd.
