Elva till sjukhus efter brand i flerfamiljshus
Saga Skovdahl

Branden startade i husets källare och en kraftig rökutveckling tog snart vid. Röken spred sig in i trapphuset och lyckades tränga in i flera lägenheter, skriver polisen på sin hemsida.

Huset har tre trappuppgångar och de flesta boende i den trappuppgången ovan källaren har fått evakueras. Enligt polisen kommer flera av de drabbade kunna bo kvar i sina lägenheter över eftersom rökpåverkan varit låg.

Enligt Ivan Åslund, LKC-befäl vid polisen i region Mitt, var räddningsarbetet dramatiskt. Brandmännen fick hjälpa ett par personer ut ur sina lägenheter med hjälp av höjdfordon. Andra lyckades ta sig ut genom den rökfyllda trappuppgången.

– Några hade hoppat från balkongen, säger Ivan Åslund.

Hela elva personer fick föras till sjukhus.

– Några hade ju hoppat från sina balkonger och de flesta hade dragit i sig rök. Men vi har haft personal på sjukhuset och ingen ska vara allvarligt skadad, fortsätter Ivan Åslund.

Västerås stads krisgrupp har aktiverats och finns tillgänglig på Pettersbergsgården, en fritidsgård i närheten av bostadshuset, för att ge stöd till boende som behöver det.

Vid 20:20 ska branden vara släckt men rökutvecklingen från brandhärden är fortfarande för kraftig och av det skälet kan polisen inte påbörja sin undersökning i trapphuset.

– Det är fortfarande värme och glöd. Det ryker fortfarande lång tid efteråt. Man håller på med eftersläckningsarbete, säger Ivan Åslund.

Orsaken till branden är okänd – och polisen kan inte utesluta att den är anlagd.

– Det går inte att utesluta att det är så. Men många bränder, särskilt på sommaren, orsakas för att man är ovarsam med linolja och sådana saker. Man ska väl egentligen inte spekulera. Men det går inte att utesluta att branden är anlagd, säger Ivan Åslund.
