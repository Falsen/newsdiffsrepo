Rödgröna ökar försprånget mot alliansen
Sara Karlsson

Den som förutspått att IT-skandalen på Transportstyrelsen skulle medföra ett förlorat väljarstöd för de rödgröna partierna ser ut att ha fel. Enligt DN/Ipsos nya mätning samlar de rödgröna partierna 42 procent av väljarstödet, medan de borgerliga partierna samlar 37 procent.

De rödgröna ökar något (+ 0.9), medan de borgerliga backar (- 1,4).

– Mätningen bekräftar att alliansen misslyckats med att dra fördel av regeringens hantering av it-skandalen på Transportstyrelsen, säger David Ahlin, opinionschef på Ipsos till DN.

Enligt honom kan en förklarig vara att många väljare inte känner till alla detaljer och därmed inte begriper vem som egentligen bär ansvaret för haveriet.

Det kraftiga väljarraset för Moderaterna ser ut att ha avstannat. Partiet ökar väljarstödet med en procent – och får 17 procent – jämfört med mätningen i juni.

I övrigt är förändringarna för de borgerliga partierna små – med Kristdemokraterna kvar under riksdagsspärren. Det samlade stödet för de borgerliga partierna i DN/Ipsos augustimätning visar att de borgerliga partierna ligger två procent under valresultatet 2014.

– Med ett år kvar till nästa val innebär det att alliansen har misslyckats med att öka väljarstödet som regeringsalternativ, säger David Ahlin till tidningen.

Socialdemokraterna får 29 procent av väljarstödet. Sverigedemokraterna får 19 procent (+ 0,6) – sex procentenheter bättre än partiets valresultat. SD är näst största parti för femte mätningen i rad.

Enligt mätningen anser var fjärde väljare att utvecklingen i Sverige går åt fel håll – Ipsos opinionschef menar att det är ett tecken på att väljarna är missnöjda med hur partierna presenterar sina respektive visioner om framtiden.

David Ahlin säger till DN att väljarna söker någon eller något som kan ge hopp om positiv förändring.
