Måndag 21 augusti 2017
Regeringen ökar anslagen till polisen
Patrik Micu

Stefan Löfven håller i dag sitt sommartal i Eskilstuna. Inför detta hölls en presskonferens där Löfven tillsammans med justitie- och inrikesminister Morgan Johansson presenterade nyheten om ökade anslag till polisen.

Det handlar om 2 miljarder kronor under 2018 - och sammanlagt 7,1 miljarder över tre år.

Enligt Morgan Johansson har man lagt på 300 miljoner på det polisen själva begärt.

– Det handlar om att anställa fler och förbättra polisens arbetsvillkor så att vi drar till oss den kompetens som alla konkurrerar om, säger Johansson.

Han poängterar att regeringen samtidigt ställer krav på polisen.

– Vi ställer också krav på att polisen blir bättre på att klara upp brott, att man ökar utredningskapaciteten och att man ska finnas i hela landet.

Justitieministern uppmanar alla unga att ta sig en funderare på om polisen kan vara ett yrke för dem. Miljarderna till polisen kommer bland annat gå till att utbilda fler poliser vid två nya polishögskolor.

– Sök er till polisen, antingen som poliser eller som civilanställda. Det är ett viktigt yrke, säger Johansson vid presskonferensen.

Enligt Stefan Löfven är detta den största satsningen på polisen hittills under 2000-talet. 10 000 fler polisanställda ska skapas till 2024, säger statsministern.

Han konstaterar också att det varit många skjutningar och problem med kriminella gäng och våldsverkare.

– Detta skapar otrygghet och det kan vi aldrig acceptera, säger Stefan Löfven.

Samtidigt saknar polisen resurser att utreda anmälda brott, fortsätter S-ledaren.

– Utredningar läggs ner och i delar av landet, i glesbygden, undrar man nog om polisen överhuvudtaget har tid att hinna fram när man upplevt något uppskakande.

Tomas Tobé, Moderaternas talesperson i rättspolitiska frågor och ordförande i justitieutskottet, kommenterar regeringens nyhet så här:

– Jag tycker det är tragiskt att det ska krävas flera dödsskjutningar runtom i landet och attacker på akutmottagningar för att regeringen Löfven ska vakna upp och inse att det krävs rejäla satsningar på svensk polis.

Tobé säger vidare till Expressen att han saknar en fungerande kriminalpolitik.

– Det handlar om att få ordning på svensk polis, skärpa straffen och att ta kontroll över ett antal områden i Sverige där kriminella har för mycket makt.

Polisförbundet välkomnar de extra pengarna till polisen.

"Äntligen ett rejält och absolut nödvändigt tillskott. Vi har länge väntat på att regeringen ska inse allvaret i polisens resursbrist", säger Polisförbundets ordförande Lena Nitz i ett pressmeddelande, enligt TT.

I sitt sommartal i Eskilstuna inledde S-ledaren med att fördöma de senaste terrorattackerna i Åbo och Barcelona. Han uppmanade publiken att förenas med honom i en tyst stund för att hedra offren.

– Vi står upp mot hatet och våldet. De kommer aldrig att segra, säger Stefan Löfven.
