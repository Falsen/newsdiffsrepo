Magda Gads dagbok från Raqqa
Magda Gad

Hassan sitter på marken lutad mot en plåttunna. Ingenting ser ut att intressera honom. Inget förutom att sitta på marken och luta sig mot tunnan.Plastsandalerna i beige är för stora, sulorna sticker tomma ut bakom hans hälar. De rosa byxorna har klippts av för att passa bättre.Jag måste sjunka ner på knä och sätta örat nära hans mun för att höra vad han säger.– Fyra, viskar han som svar på hur gammal han är.Sedan vill Hassan inte säga något mera.Han har två linjer mellan ögonen, början till en bisterrynka. Linjerna under ögonen gör att det faller ett mörker under dem.

På nästippen har han flera sår. Sanden har format håret till något som liknar en kvast.Hans pappa heter Khalil. Familjen har fyra barn, två pojkar och två flickor. Khalil håller en av sina flickor på armen samtidigt som han försöker flyga en drake.Draken är gjord av tunt, fladdrigt papper och ett rep.– Jag vill flyga draken för att barnen ska bli glada, säger Khalil, och kämpar för att få den högt upp i luften.Men Hassan tittar inte på draken.Och Khalil klarar inte själv av att se glad ut.

Familjen har flytt från IS i Raqqah och bor i ett tält i ett flyktingläger i den mindre staden Ayn Issa. Det finns inte tillräckligt med mat, vatten eller sjukvård i lägret, vilket gör det extra svårt för Khalils fru eftersom hon är gravid.Khalil säger att hon vilar sig i tältet och att han mår dåligt för att han inte ens har pengar som räcker för hon ska kunna äta sig mätt under graviditeten.Men det faller i alla fall inga bomber.– Det gick inte att leva under IS. Barnen var så rädda under kriget. Under bombningarna gick vi alla till ett rum i huset. Det var så otäckt, vi visste aldrig var de skulle bomba.– Varför gick ni just till det rummet?– Det var helt, en annan del av huset hade skadats av splitter från en bombning. Vi satte oss alla tillsammans i ett hörn av rummet.

Enligt Khalil har många människor dödats i striderna.– IS, USA och SDF, de skjuter allihop och det gör att folk dör.Han sätter ner sin dotter på marken. Hon går fram till sin bror Hassan, men han vill fortfarande inte göra något annat än luta sig mot tunnan.



– De tar folk, även barn, och håller dem som mänskliga sköldar, förklarar Khalul– Hur går det till, när IS tar folk som mänskliga sköldar?– De flyttar runt folk till områden där de vill ha skydd för sig själva. De tog bara barn från gatan och flyttade dem till andra hus. Barnen bara försvann och ingen visste var de var.



En annan taktik som IS använde för att locka till sig människor som levande sköldar var att ta all mat och allt vatten.– När folk blev tillräckligt törstiga gick de till IS för att fråga efter något att dricka. Jag gjorde det en gång, och då sa en IS att han skulle ge mig mjölk i en källare. Jag vågade inte gå med, jag trodde han skulle ta mig och låsa in mig i källaren. De tar allt för att man ska fråga dem efter saker så att de ska kunna ta oss.

En kvinna som heter Tahani, hon är klädd i en färgglad klänning och hijab, vill berätta vad som hände med en av hennes bröder.– När IS kom flydde han till Turkiet. Efter ett tag sa IS att han kunde komma tillbaka hem, för att de inte hade några problem med honom.De ljög.– När min bror kom satte IS honom i fängelse och sedan högg de av honom hans huvud. De tvingade mig och många andra att titta på.

Tahani vill inte vara med på bild.Det vill inte heller en annan ung kvinna, som börjar berätta för mig om hur hon också förlorat sin bror.– Det var under Ramadan. De bombade i vårt område, många människor hade tagits till ett hus av IS. IS stred från övervåningen och höll människorna på undervåningen. Huset flygbombades och alla som var där dog. De var 27 personer. En av dem var min bror.Uppgifterna är viktiga, om 27 civila har dödats i en flygbombning av USA måste USA ställas till svars för det.Trots att den unga kvinnan redan sagt att hon inte vill vara med på bild börjar jag fråga om bild, namn och datum.



Hennes röst och gester blir väldigt upprörda och hon går iväg.Men sedan vänder hon och kommer tillbaka:– Vad ska det hjälpa? undrar hon. Vad kan du göra?– Jag kan berätta om det så att världen får veta. Vet inte världen kan de inte göra någonting. Och då kan det hända igen.Hon tittar på mig, ännu mer upprörd den här gången.– Du kan inte göra någonting. Ingen kan göra någonting. De är redan döda.





Soldaten Beritan sitter i ett hörn på en bas i västra Raqqa i en militärgrön uniform och rosa Mussepiggstrumpor.

Bakom henne på en väggkudde vilar en Kalasjnikov.

En tatuering skymtar fram under uniformsärmen på den högra handen. Bara två bokstäver syns, de ser ut som ett "L" och ett "A".

Ena armen är stödd mot ett uppdraget ben, nacken är sträckt, hakan höjd.Jag har ingen aning om att hon har varit med om en massaker.

Bruna strån från det halvkorta håret sticker otyglade ut från den svartvitrutiga sjalen som ligger löst över huvudet.

När hon bryter ut i ett leende, vilket hon gör ofta, glittrar det från en guldtand. Själen glittrar också, när den kikar fram under ögonbrynen och livsrynkorna breder ut sig som fjädrar från de yttre ögonvrårna.

Det är först när jag ser bokstäverna YJS på hennes uniformsemblem, förkortningen för den kvinnliga yazidiska försvarsstyrkan, som jag inser att hon är från Sinjar, staden i nordvästra Irak där IS utförde ett folkmord och tog kvinnor som sexslavar.

Jag frågar om hon var där när det hände.

Det är då hon berättar.

– Inget kan vara värre än den natten, börjar hon med en fast ton.

Tonen stakar sig aldrig.

Det är en krigares ton.

En krigare i rosa strumpor.

En krigare som är 22 år och yazidier, ett minoritetsfolk som har kallats för djävulsdyrkare av IS för att de har en egen religion, en religion som Beritan är mycket stolt över.

Yazidierna har varit bosatta på strategiskt viktiga platser mellan områden som har styrts av kurder och araber, och i gränslandet mellan Irak och Syrien.

Platser som många grupper vill ha kontroll över.

De har varit för få för att skydda sig själva militärt och har om och om igen blivit utsatta för fördrivning, förtryck och mord.

För IS har de bara dugt åt tre saker: barnsoldater, sexslavar och massgravar.

I Sinjar finns bara grus kvar av det som en gång var hus, vägar, skolor, en kyrka, sjukhus, moskéer.

I öknen sticker benpipor och kranium upp ur sanden. När det blåser upptäcks nya skelett. Bredvid kranium av olika storlekar ligger multnade barnkläder.

Jag minns av någon anledning en bilnyckel som låg kvar i en jackficka. En rostad bilnyckel som ingen någonsin mer kommer att använda.

I flytkingläger har yazidier vittnat för mig om hur IS sköt männen, tog pojkarna till soldatläger och låste in flickorna och våldtog dem. En ung kvinna satt inlåst i en källare i två år. Hon sa att det värsta var när IS kom och tog barn för att sälja dem på sexslavmarknader.

Natten då folkmordet och kidnappningarna började var natten den 3 augusti 2014.

Den natt som Beritan beskriver som den värsta som kan hända en människa.

IS attackerade yazidierna, som var försvarslösa:

– Det fanns Peshmerga i staden. De hade lovat att de skulle skydda oss mot IS och att fler Peshmerga skulle komma, men när IS kom lämnade Peshmerga oss.

Hon syftar på de Peshmerga som utgör den officiella försvarsmakten i den delvis självstyrande kurdiska regionen KRG, Kurdistan Regional Government, i norra Irak.KRG har i offentliga uttalanden sagt att Peshmerga hamnade i underläge mot IS i SInjar, eftersom IS hade stulit vapen från irakiska arméförråd och från irakiska armén när IS intog Mosul och andra städer.

Irakiska armén hade i sin tur utrustats med moderna, tunga vapen från USA. När USA invaderade 2003 upplöste de Saddam Husseins gamla armé och bestämde att landet skulle ha en ny.

Men trots alla investeringar från USA i denna nya armé var den varken tillräckligt organiserad eller tränad för att kunna stå emot IS framfart, inte ens ett decennium senare.

En av dem som fick betala priset var Beritan.

– IS attackerade efter midnatt, vid tvåtiden. Vi kvinnor hade inte vapen då, men männen hade och de stred mot IS till åtta på morgonen. Då tog deras ammunition slut. Under striderna hann några fly, de som hade bil åkte iväg, men många hade inte bil så de började gå men de blev stoppade på vägen av IS.

– Vad hände med dem som stoppades?

– IS tog bara unga kvinnor och pojkar. De äldre kvinnorna dödade de, männen dödade de, och de dödade även barn. De unga kvinnorna tog de som sexslavar, de tog dem hit till Raqqa och till Mosul och en del höll de kvar i Sinjar.









– Hur överlevde du?

– Vår familj hade tre bilar. Min bror tog den ena för han har stor familj med fem barn, så han körde dem först till berget och sedan kom han tillbaka och hämtade oss. Men på berget fanns det ingen mat och inget vatten och det var väldigt varmt, äldre och barn dog av hunger och törst, så jag ville åka tillbaka för att hämta det.

Beritan fingrar på en vitröd tvinnad, tunn snodd som hon har runt handleden, samma handled som är tatuerad.

– Min bror följde med mig hem. När vi kom fram hade våra grannar redan blivit dödade. Och när vi skulle åka därifrån gick vår bil sönder. Min bror bad några människor om hjälp. Han sa: "Snälla hjälp oss för jag har min syster med mig, om IS dödar mig är det inget problem men det får inte ta min syster så snälla hjälp oss." De hjälpte oss att få igång bilen och vi tog dem med oss till bergen. På vägen tillbaka såg jag massa kroppar överallt. Efter det kunde jag inte äta på fem dagar.

Jag tittar på Beritan och undrar hur hennes röst kan fortsätta vara så fast.

Det är då jag ser att hennes ögon är våta.

– Vi stannade i bergen i tretton dagar. Efter det sa någon att PKK skulle komma. När de kom krigade de en dag, sedan öppnade de en korridor från Sinjar och hit in till

Rojava, och körde över folk hit i bilar, från berget till säkerhet.

PKK, Kurdistans arbetarparti, är marxistiskt och terrorklassat av många länder. Kurder brukar som regel undvika att nämna dem, men Beritan lyfter fram dem som sin räddning.

Rojava är den kurdiska regionen i nordöstra Syrien. Här såg Beritan för första gången kvinnor som bar vapen.

– Det var en chock för mig, för så fort jag hade tagit i vapen hemma sa mamma och pappa att: "Nej, nej, det är farligt." Men när jag såg kvinnorna med vapen visste jag att jag ville bli soldat, men mina föräldrar sa nej.

Efter en tid lämnade familjen Syrien och åkte till KRG i norra Irak, där de bosatte sig i den kurdiska staden Erbil.

– I Erbil finns mycket negativ propaganda mot YPG och YPJ, som är de kurder som strider här i Syrien, så mina föräldrar fortsatte säga nej när jag sa att jag ville åka hit och bli soldat. Men jag sa till dem att jag saknar Sinjar och att när jag tänker på de yazidiska kvinnorna och barnen mår jag så dåligt så jag kommer att åka och bli soldat oavsett om ni säger ja eller nej.

Uppemot 10 000 yazider beräknas ha dödats och kidnappats av IS. Enbart första veckan i Sinjar mördades minst 500 yazidier, varav 40 barn. Omkring 40 000 blev kvar på berget och cirka 130 000 flydde till kurdiska städer som Duhok och Erbil, som har haft svårt att hantera den stora mängden flyktingar, som ständigt ökat i antal de senaste åren under offensiven mot Mosul.

Nu strider Beritan mot IS i Raqqa, med den kvinnliga yazidiska enheten YJS, som har utbildats av PKK.

Hon har varit soldat sedan 2016.

– Jag är extremt glad för att jag nu kan skydda mig själv och mitt folk. Vi har genom historien drabbats av 74 folkmord och många av kvinnorna som togs tillfånga av IS är fortfarande med dem så jag måste strida för att befria dem.

– Är du beredd att dö i det här kriget?

– Ja, jag är beredd, speciellt är jag beredd att strida mot IS eftersom de begick folkmord på mitt folk, så ja, jag är beredd att dö.

Vi dricker kurdiskt te och säger inget mer till varandra, men ibland möter jag hennes glittrande ögon över koppkanten. De ser ut att ha passerat sorgen, skräcken, maktlösheten och på något sätt funnit vad som ser ut att vara frihet, eller i alla fall en kamp för en sådan.

Efter ett tag frågar jag:

– Vad är det för tatuering du har på din hand?

Hon drar upp ärmen och visar den. Det står Lela, i versaler.

– Vem är Lela?

– Det är min syster.

– Varför har du hennes namn på handen?

– Hon är död.





– Det här börjar ju se ut som ett hem, ett steg i taget, säger Filosofen.Jag åkte norrut till en stad för att handla och få ordning hemma och frågade i affärerna om de har spray mot insekter, inte för att spraya huden, för det vet jag att det inte finns, men för att spraya inomhus.Alla sa att det finns inte."Det måste ju finnas", envisades jag.Då sa en att det finns: "Men den är för farlig du kan inte använda den.""Nejdå", sa jag, "ge mig den."Den heter Pif Paf Power Gard, flaskan är brandkårsröd och på den står det: "Nothing kills faster & keeps killing for longer".

Nu vet jag vad som menas med det.Jag sprayade ett rum och fick genast en akut hostattack och rinnande ögon, faktiskt samma symptom som av gas som används i krig.Då kom jag på att jag ju faktiskt har gasmask.I Mosul använde jag den för att IS sköt in gas några gånger.Nu har jag använt den i Raqqah, i mitt eget hem.Vatten har jag fortfarande inte. Det hade jag bara en kväll, och då använde jag ju massa liter för att tvätta kläder! Som nu är lika skitiga igen!Och nu har jag inget vatten till dusch och toalett.Men okej, rena trosor är trots allt skönt.Även andra saker har löst sig.Jag märkte när min granne var borta över Eid att hans madrass, som jag tjuvlånade i smyg, är mycket skönare än min.Men en sådan madrass går inte att köpa någonstans. Alla skakade på huvudena och undrade vad som är fel med de vanliga smala, hårda madrasserna.Filosofen undrade samma sak när han kände på min favoritkudde från Bahrain som jag alltid kånkar med mig: "Vad är det här för mjuk sak?"Kuddarna här är små och stenhårda och har ett slags broderat prydnadsörngott.Väldigt obekvämt.

Hur som helst köpte jag en ny likadan smal, hård madrass. När jag kom hem med den undrade grannen: "Varför ska du ha två madrasser?", och då sa jag att jag får ont av min och att hans var bättre."Men då kan du bara ta min!", utbrast han. Och så bar han inte den.Då bar jag in min nya till honom.Fin byteshandel.Och här får mamma sluta läsa. Hon är livrädd för sjukhusvård i sådana här länder.Jag frågade en syrisk läkare vad jag ska göra med mina insektsbett. Han tittade på mig i några sekunder och sa: "Du behöver två injektioner, salva och tabletter."Jag funderade lika många sekunder, jag såg att sprutorna låg i obrutna förpackningar, och jag insåg att jag inte kan gå runt med kli i värmen i ett krig, så jag tackade ja.Hon som injicerade mig tog en ampull, satte toppen av den i springan mellan en öppen dörren och dörrkarmen, och stängde dörren.Då sa det krasch och ampullen var öppen upptill."Smart", sa jag.Hon drog in vätskan i den första sprutan och tryckte in den under huden i min arm.Sedan fyllde hon den andra. Jag sträckte fram armen igen men hon skakade på huvudet och nickade menande mot rumpan.Jaha, där också.Innan hon han tryckte in den andra vätskan blev jag helt yr och trött och lite illamående, som om man druckit alldeles för mycket whisky alldeles för snabbt.Men betten svällde av och slutade klia. Så det var bra.Bättre i detta läge än Jack Daniels, som jag drack ibland när jag fick tag på i Irak, och som min livvakt rynkade på näsan åt och kallade för "bensin".Jag får dock nya insektsbett, men det tror jag att "Nothing kills faster & keeps killing for longer" kommer råda bot på.



Jag åker in i en sönderskjuten humvee med en soldat från kurdiska YPG. Jag vet inte hans namn men han säger att han kan köra mig runt i gamla stan.Vi är ensamma där, bland husresterna som inte längre är hus.Ensamma förutom IS-krypskyttar.Det slutar med att vi får byta däck.Den enda vägg som är hel är en vägg av en stank av lik.En soldat sprayar "jag älskar dig" över en fasad, en annan har börjat sjunga över radion som är till för militära hemligheter för att soldaterna ska få en musikkanal. Han sjunger på arabiska. Han sjunger om krig.Flugorna surrar i sockret som rörs ner i det mörka, söta kurdiska teet. I hyllorna finns cigaretter, smärtstillande medicin och en handgranat.Fronten mot IS i norra halvan av staden ligger still. Markstyrkorna kan inte avancera.Allt är minerat.USA:s bombplan och helikoptrar cirkulerar i luften.Sanden yr så att man knappt ser det som inte finns kvar.Jag tror att jag har kommit till Armageddon.

Alla mina ord sitter just nu fast men jag ska försöka berätta om det som precis hänt.

Det börjar med att jag ser nioåriga Asmea stå med en metalltallrik i handen och vänta på mat norr om Raqqa.

Det verkar aldrig komma någon mat.

Ibland slår hon med tallriken in i något så att det skallrar av metallen som om det skulle hjälpa.

Hon flydde från Raqqa för en vecka sedan.

– Soldater kom till vårt hus och sa att vi måste lämna det för att det var för farligt.

– Hur var det då?

– De bombade. Planen bombade.

– Vad gjorde du då?

– Jag grät när de började bomba. Jag var rädd. Jag gömde mig i huset och gick inte ut.

– Hur var det att leva under IS?

– De dödade folk så jag vågade inte prata med dem. När jag såg en IS på gatan sa jag aldrig något, jag gick bara iväg.

En pojke som hör vad vi pratar om kommer fram och rycker tag i mig.

– Jag såg, säger han.

Rösten är inte ett barns röst. Det är en tydlig och skarp röst som vill nå fram.

– Vad såg du? undrar jag.

– Jag såg dem döda människor. En gång såg jag dem hugga huvudet av en man på ett torg.

Jag tror att han har berättat färdigt och börjar anteckna barnens namn. När jag håller på att skriva med blicken nervänd tar pojken tag i mig igen. Jag hör den skarpa rösten säga:

– Sedan spelade de fotboll med hans huvud på torget.

Jag lyfter sakta blicken och ser in i hans ögon och jag har ingen aning om vad jag ska säga.

Vad säger man till ett barn som har sett vuxna spela fotboll med att avhugget huvud?

– Vad heter du? frågar jag till slut.

– Ahmed.

– Hur gammal är du?

– Sju.

Han heter Ahmed och han är sju år gammal.

Butiken är byggd av strå, metallnät och plankhyllor.

En uppfinningsrik byggnad där en eventuell svalkande vind kan ta sig igenom väggar och tak.Men den ger knappast något skydd mot den obarmhärtiga miljön nordöst om Raqqah.Ägaren Faisal, 43, gör en en antydan att resa sig upp.Jag håller upp en artig hand:– Nej, nej inte behöver du resa dig.Men det här handlar inte om artighet.

Faisal tittar upp på mig från golvet som är belagt med samma material som gatan, det är gatan, och beklagar sig genom det vita skägget och den svarta mustaschen:– Jag kan inte resa mig, jag är sjuk.Han ligger på en madrass som har uppmjukats med mjuka filtar. Överkroppen är lutad mot en hög kuddar.Hans två äldsta söner hjälper honom i butiken. Han har fyra söner och två döttrar.

Familjen är allt här. Utan familj har du inget skyddsnät och ingen arbetsfördelning för alla vardagssysslor som behöver klaras av.

Mannen ansvarar för att få in pengar, frun tar hand om hushållet, flickor får hämta vatten och pojkar hjälpa till och sälja saker.När man har en generator eller en bil som inte fungerar där inga mekaniker går att anlita eller när man behöver låna pengar där inga banker finns, då ringer man sin farbror, storebror, kusin.

Är man sjuk och behöver barnpassning eller hjälp med tvätt ringer man mormor, storasyster, svägerskan.

Det här är så som en klan fungerar, och det är så klansystemet har byggts upp – av nödvändigheten att skaffa sig ett system för samhällstjänster där sådana inte finns eller brister.

Men släkten kan inte ordna allt.

– Vi behöver mediciner, vi behöver hjälp med att få importera, allt är mycket svårt nu, säger Faisal från det karga golvet.Han tänder en cigarett från ett paket Master. På hyllorna ser jag de välbekanta tonfiskburkarna, sardinkonserverna, nudelpåsarna och några flaskor dricksvatten.Det är vad som finns att köpa i butikerna runt Raqqah.Före kriget gick det att importera fritt från grannländer men nu är det blockader och här i nordöstra delen går det varken att få in från Turkiet eller kurdiska delen av Irak, som är den angränsande delen.

Den kurdiska regionen i Syrien, Rojava, har blivit större till yta och befolkning under kriget, när kurder tagit mark från IS, utan syriska regimstyrkornas inblandning.Det innebär också att fler människor måste tas om hand av det regionala styret, och samhällsresurserna som redan var knappa räcker inte till alla.

Men för Faisal är det värsta något annat. Det är inte stråväggarna eller om det ska komma kunder eller att han inte kan reda sig.För Faisal är det värsta den oro han har i rösten och ögon som har svårt att lita på någon:– Jag är så rädd för att jag ska hamna under IS-kontroll igen.Han vet att de finns nära, i norra Raqqah.Efter att IS drevs ut från Faisals område fritogs bodde han och familjen i läger i tre månader.

Nu försöker han bygga upp ett nytt liv:– Jag har haft den här affären i femton dagar, säger han.Faisal låter mer trött än stolt.Han har för ont i kroppen och det som har varit sitter fortfarande fast i honom.



ar-Raqqas gamla stadsmur av sten, utsmyckad med runda delar som i sin arkitektur påminner om Pont Neuf-bron i Paris, vittnar om det som en gång var. En historisk civilisation, i en vacker stad intill Eufrat.

Ett minnesmärke för hela världen, som håller på att förintas.

Muren är kantad av utbrända bilar som ser ut som benknotor, innanför muren måste vi köra snabbt för att inte bli upptäckta av IS, sikten är skymd och ännu värre blir den när vi byter till ett pansarfordon som har en sönderskjuten vindruta.Soldaten som rattar det tunga fordonet pekar åt olika håll och upprepar:– Qunas! Qunas! Många prickskyttar!Det finns inte en civil i sikte, de skulle inte kunna överleva här en dag.– Det är ju farligt för oss soldater att vara här, hur skulle civila kunna bo här? ifrågasätter en annan soldat.

Där det en gång var husväggar finns nu ingenting och gatorna har höjts över en meter av skräp, antagligen ligger även döda människor där under.

Fasaderna liknar mer pappkartong än betong.Flygbomber exploderar, marktrupperna från SDF kan inte rycka framåt utan det understödet, de är beroende av USA eftersom de inte är en statsarmé och inte har eget flygvapen.

Soldater väntar på positioneringar de har säkrat, de fyller på med dricksvatten och ammunition och cigaretter och ska få avbyte av andra soldater så att de kan åka till en bas längre bort från fronten och vila ett tag.Den energin kommer de behöva.Slutstriden om Raqqah är ännu kvar.Vad som kommer bli kvar av staden vet ingen.Kanske bara människors minnen av den.

Och gamla foton som de vuxna kan visa för barnbarnen i mobiler, bilder från förr när man satt hemma i ett utsmyckat vardagsrum i Raqqah med tunga arabiska möbler och firade Eid och åt gott med släkten, när man gjorde födelsedagstårtor till barnen med levande ljus och deras namn i glasyr och dansade ihop när man hade bröllop.





Nu ska ni få se något skönt. De här barnen har levt först under Jabath al-Nusra, som är syriska al-Qaida, och sedan under IS och sedan under krig mot IS.

Men striderna i deras bostadsområde, en by nordöst om Raqqa, slutade i somras och de är nu, efter många år, fria att svalka sig i vattenrännan, som har byggts för jordbruket men funkar utmärkt som ett stort, avlångt badkar.

Den lilla tjejen i blå byxor och rosarandig tröja ser ut att vara bra på precis det jag behöver bli bra på: hämta vatten.

Mitt vatten tog slut igen i natt. Hade bara vatten i går eftermiddag och kväll.

Fixade däremot mat i dag men när jag väl fick mat kunde jag inte äta för det gjorde ont i magen.

Den har vant sig av vid lagad mat.

Jag har varit innanför den gamla stadsmuren i Raqqa i dag i den gamla stadsdelen som precis befriats från IS, men det finns IS-krypskyttar kvar i gränderna där ökenstoftet yr mellan husskelett som i en apokalyptisk sandstorm. Det jag sett är en fullkomlig förstörelse och ett krig som förs med explosioner.

IS har lagt ut minor som gör att SDF som strider mot IS har svårt att avancera oskyddade med sina kalasjnikovs och de avvaktar nu med att attackera IS i deras fästen i norr.

USA förbereder genom att bomba och beskjuta dem både från F-16-stridsflyg, Apache-helikoptrar och markartilleri.

Flygvapnet surrar i luften hela tiden och sedan smäller det och en tjock rök lägger sig överallt som ett moln av död.

Det är också vad det stinker av i bråten i gränderna. Död. Lik.



– Självklart är jag rädd, säger Muhammed.Han är en 28-årig arab från Raqqah och strider i allians med kurder och kristna för att bekämpa IS i sin hemstad.Hans hus och hans liv i Raqqah är förstört.

Jag tror att Muhammed är den första soldat som har sagt rakt ut till mig att han är rädd, att han är rädd för att han vet att han kan dö i striderna.Men han säger att han har ett löfte som han måste hålla:– Jag kommer fortsätta döda tills den sista IS är död.Muhammed berättar varför i videon:

Hogaran, 21 år, är kurd från Raqqah. När IS intog staden fick han fly. Nu är han tillbaka för att bekämpa dem.

Han strider vid en västfront i staden och har lika mycket energi när han krigar som när han berättar om varför han vill förändra med vapen.

Ena timmen står han och skjuter outtröttligt, andra timmen åker han pansarbil och bryter ut i ungdomliga skratt.Hans gröna huvudsjal är täckt med rosa blommor.

Varken kroppen eller själen verkar ha blivit uttröttade av kriget.Han har inte heller tappat hoppet för framtidens Syrien.

Före IS levde kurder och araber tillsammans och åt middagar ihop, säger han med sin ivriga röst, men IS delade upp alla efter folkslag och sa att kurder inte ska umgås med araber för kurder är otrogna och perversa och inte religiösa nog.

Men enligt Hogaran är IS själva inte några muslimer utan de utövar bara terror i religionens namn.– Dom mördar barn och alla dom kommer åt. Dom mördar alla och har förstört våra liv. Men om Gud vill kommer vi alla leva tillsammans, kurder, araber, kristna, i trygghet och ännu bättre än det var förr.

Hör Hogaran berätta från en stridsposition vid fronten:



Aziz Bidar, 50, är den argaste man jag mött i Syrien.Han pratar högt utan uppehåll och pekar på saker med sin käpp av ljust trä och slänger ut sina händer.

Inland när han blir extra arg trycker han ner käppen i det han visar upp och är arg på. Runt handleden har han ett fint armbandsur, det enda som påminner honom om någon slags värdighet.

Hans kläder och huvudsjal är gråbruna av sand och smuts och de orakade kinderna och hakan skrynklar ihop sig i olika ilskna uttryck.

Trots att det är över fyrtio grader varmt går han snabbt i plasttofflor med käppen pickandes ner i bråtet och gruset av betongrester. Snabbt, snabbt som att han måste hinna visa allt han är arg på innan det är för sent.– Kan det inte vara minor här? undrar jag.Han skakar ilsket på huvudet och ställer sig till och med och sparkar upp en dörr som har fastnat.Flera gånger får han sparka med all sin ursinniga kraft för att plåtdörren ska flyga in i huset, eller snarare in i det som var ett hus.

50-åriga Aziz är arg på allt. Han är arg på IS.

– Nej, vi kan aldrig mer leva under IS! vrålar han rakt ut.Han är arg på SDF.– Jag är tacksam för att de kom hit och befriade oss från IS, men nu måste de bort och låta oss få flytta tillbaka till våra hus!

SDF är baserade i hans bostadsområde, soldaterna bor i hus som förut var civilas hus, och eftersom soldaternas område är militärt område vill de enligt Aziz inte ha några civila boendes där.

Han slår ut med högerhanden och spänner fingrarna som en örnklo:– Jag och min fru bor i ett tält! I ett tält! Vi har ingenting! Vi är för trötta och för gamla för att bo så här, vi orkar inte mer. Vi har levt med IS och med krig och blivit bombade. Nu behöver vi bara få bygga upp våra hus igen och få vara ifred!

Hans släkt ägde fyra hus. Ett av husen kan aldrig byggas upp igen, det har blivit flygbombat och behöver schaktas med marken. Men de övriga tre husen är bara delvis skadade.I ett gapar en vägg ihåligt efter en explosion, i övrigt är de hela.Men överallt i husen har möbler och inredning krossats och kastats runt som i en vild orkan.Aziz böjer sig ner och plockar upp resterna av ett stränginstrument, det är mindre än en gitarr men större än en fjol, själva resonanstrumman är oval och rund. Den var en gång fint smidad.– Det här var min sons instrument! Det är till för att spela musik på! Och titta nu hur det ser ut!Träflisor och lösa strängar hänger från det som aldrig mer kommer gå att spela på.– Jag blir så arg när jag ser sådant här!Azizs ansikte förvrids i ännu djupare veck.Kanske är det sorg som finns gömda där i vecken, men som tar sig andra uttryck.

I det som en gång var Azizs kök stinker det skit. Det går knappt att gå in för lukten står i vägen som en hindrande vägg.– Titta, de har bajsat i mitt kök! Bajsat!Han pekar med käppen på högar med mänsklig avföring.– Vem har gjort detta?– Soldater, civila, alla, jag vet inte. Det blir så här när husen bara lämnas och står tomma. Vi måste få komma hit och börja röja och bygga.

SDF har sagt åt honom att vänta några dagar men han tycker att det tar för lång tid.Själv har jag svårt att se hur han ska kunna bo i husen, det kommer kräva mycket arbete, samtidigt förstår jag att det inte går att bo i tält.Allt känns hopplöst.Kriget är jobbigt för alla.

Den enda som Aziz möjligen inte är arg på är Assad.– Regimen var inte bra heller, men före kriget under Assad fungerade i alla fall saker och vi hade fred. Det fanns skolor, jobb, sjukvård och det var inte krig.– Vem vill du ska styra Raqqah i framtiden?– Någon som bryr sig om oss som bor här. Jag vet inte vem det kan vara, men någon som vill göra det bra för oss.

Bakom Aziz hoppar en ung man på kryckor. Kroppen är tärd av smärta, hunger, sömnlöshet. Ena foten är lindad.– Hur har du skadat dig?– En mina exploderade i östra Raqqah. Vi var fyra personer, två dog och två skadades, svarar mannen som heter Khalil.

Han sätter sig ner mot en skjulvägg och lindar upp bandaget.Jag vänder instinktivt bort blicken när jag får se vad som finns under det.Där fotknölen ska sitta på utsidan av fotens ankel finns ett stort hål som är fyllt av vitgult tjockt var.Han drar upp byxorna och visar de andra splitterskadorna.I vaden sitter en stålbit kvar under huden. Hålen och revorna i hans kropp är spridda ända upp till ljumskarna.– Jag har bara fått smärtstillande tabletter på militärsjukhuset i Kobane. Och kryckorna fick jag i Tabqa.– Ingen operation eller antibiotika?– Nej, nej, det finns inte här, det finns nästan ingenting på sjukhusen. Vi har ingenting. Det är en mycket svår situation.

Aziz står fortfarande och viftar och pratar och vevar med käppen och armarna utanför ett av husen.Khalil lindar runt bandaget igen och knyter ihop ändarna som en rosett.– Jag har blivit min egen läkare, säger han mörkt.Han orkar inte resa sig utan sitter kvar på asfalten utanför skjulet.

Jag brukar inte fråga soldater om de är rädda. Jag gillar inte själv att få den frågan. Det är vårt jobb att vara här, det är något vi valt själva och är utbildade för.

De som inte har valt det och som inte heller vet hur de ska skydda sig är de civila som sitter fast i detta. De är ofta mycket rädda, speciellt barnen.

Men nu har jag faktiskt frågat soldaterna om de är rädda. För det är en sådan jäkla farlig miljö de strider i, och de har varken hjälmar, västar eller sjukvårdsutrustning.SDF, Syrian Democratic Forces, är ingen armé uppbyggd av en stat utan det är en alliansstyrka som består av ett antal frivilligstyrkor, sådana man brukar kalla miliser, paramilitära, rebeller, gerillor. Namnen på dessa styrkor är till exempel YPG, YPJ, YBS, MFS, HSNB.

De strider med klassiska gerillametoder, i små grupper som gör riktade attacker framför linjerna och sedan upprättar nya baser.Även IS i Raqqah strider på detta sätt.

Jag får olika svar på om soldaterna är rädda. En sa direkt nej, och jag trodde honom. En annan sa ja, jag trodde honom också.

Men de har väl utvecklade argument till varför det är värt det.Ett är att de inte vill ha de sekteristiska splittringar som IS orsakat mellan olika religiösa och etniska grupper.

Här kan du se hur det ser ut och låter vid en västfront inne i Raqqah stad, 150 meter från en stridsledningscentral för IS.Alliansstyrkan SDF attackerar mot området där IS-centralen finns och IS drar sig tillbaka in i sina områden.

IS kontrollerar halva staden, den norra delen.

Många civila dödas i striderna då IS använder dem som mänskliga sköldar.Förlorar IS stridsledningscentralen kommer de att ytterligare försvagas, men de strider fortfarande hårt.

IS har minerat marken och husen för att försvåra attackerna. Sprängs soldaterna som attackerar dem vinner de tid. Jag är väldigt noga med att aldrig gå någonstans där inte soldaterna redan gått och jag tar inte i saker som inte soldaterna tar i.

När styrkorna vill begära in luftunderstöd från USA använder de sig av vanliga iPads. De använder en karta som är en app och som fungerar även utan internet och tar från kartan koordinater för det hus de vill ska bombas.

Dessa koordinater skickas över radio till en bas där det jobbar koordinatorer som har som uppgift att kommunicera information mellan markstyrkorna och de amerikanska soldaterna.

USA:s stridshelikoptrar flyger fram och tillbaka till Raqqah från baser där de fyller på med ammunition.När USA har flyg i luften går det inte ens att använda satellittelefon för de blockerar signalerna genom luftrummet.

För människor som lever utanför bombzonen kan helikoptersurret vara ett ljud som inger trygghet, att något är på väg för att bomba i IS-områden.

Men för de människor som är kvar med IS och inte kan ta sig därifrån är det enligt vittnesmål från flyende ett av de värsta ljuden som finns.Från marken har man ingen aning om var bomben ska explodera och inte heller hur man ska skydda sig själv och sina barn.

När jag frågar SDF hur de kan veta vilka byggnader som är säkra att bomba säger de att de bara begär bombning av hus som de är så nära att de själva kan se dem

Teodora, 20, soldat i Raqqa

Teodora är 20 år och soldat i Raqqa.Jag ser henne sitta tyst med sin automatkarbin och stridsvästen med ammunition.Det finns något lekfullt och samtidigt rakryggat i hennes minspel som jag blir nyfiken på.

När hon ställer sig framför min kamera faller solljuset ner på henne som från en spricka i himlen, en himmel som då och då skakas om av artilleribeskjutning.Hon blir lite blyg inför mina frågor och sätter ena handen över munnen för att stoppa fnittret och hitta allvaret igen.

– Det här livet är stor skillnad från det som jag levde hemma. Här strider vi och kämpar för vår frihet. Jag vill göra detta speciellt för kvinnors frihet, inte bara de kvinnor som är här utan för alla kvinnor, förklarar hon.

Enheten som Teodora ingår i är en kristen syriansk styrka som heter HSNB, Bethnarhin's Women Protection Forces, som är för kvinnor och som denna vecka firade tvåårsjubileum.Men Teodora är inte kristen syrian.Hon är arabisk muslim från Deir ez-Zor, en arabisk stad söder om Raqqah som IS har omgrupperat till och gjort till sin nya huvudstad.

I västra Raqqah där HSNB-kvinnorna är baserade finns även MFS, Syriac Military Council, som är en kristen syriansk styrka för män. De strider vid första linjerna mot IS, sida vid sida med araber, kurder och andra minoritetsgrupper än kristna.

Att arabiska kvinnor väljer soldatlivet istället för att gifta sig och skaffa barn blir alltmer vanligt.Teodora har sin familjs fulla välsignelse:– De stödjer mig i det här och ber att gud ska vara med mig och att allt ska gå bra.Hon bor ungefär som jag, sover på golv i en miljö där allt är begränsat, där man går runt i samma kläder dag ut och dag in och inte längre reagerar när man hör de dova smällarna från de närliggande artilleribaserna.

Det blir en vardag med smuts, svett, flugor, starkt kaffe i små glas, cigarettrök, damm, trötthet och krut som kryper ända in i bihålorna.

För Teodora är det lycka.

När vi skrattar tillsammans tror jag att jag vet vad hon känner.

Hon valde själv vad hon ville göra och gjorde det.

Raqqa.Staden som slaktas i det tysta.De muslimska soldaterna som strider mot IS faller ner på knä i bön.I rummet intill skjuts det ut från hål i väggarna.Muslimerna strider tillsammans med allt från kristna till ateister.Ingen kommenterar vad den andra tror på, förutom när det kommer till ideologi, för här gillar man inte kapitalism utan socialism.

Den allierade styrkan SDF består av kvinnor, män, unga, gamla, yazidier, syrianer, turkmener, kurder, araber.De har gått ihop för att bekämpa terrorn.Ett jobb de gör även åt oss, för att terrorn i hela världen ska försvagas och för att medmänsklighet ska vinna.

De vägrar låta IS splittra dem och visar genom att strida tillsammans över etnicitets- och religionsgränser att ingen sekterism eller extremism accepteras i deras land.Vapnen de har är enkla automatkarbiner.De saknar både skyddsutrustning och sjukvårdsutrustning.

I stadsdelen intill denna hålls civila, även kvinnor och barn, som mänskliga sköldar.De civila lever i den här miljön och när striderna bryter ut hamnar de emellan.Efter att de har befriats från IS finns det ingenstans för dem att bo och terrorn byts ut mot svält då det knappt finns vatten och mat.

Det är ingen hållbar lösning utan snarare en grogrund för mer krig.Ibland viner det genom luften när en flygbomb närmar sig sitt mål eller exploderar högt när granater skjuts av.Det är de ljud som påminner om den enda närvaro som finns från omvärlden.USA:s närvaro av flygbomber och markartilleri.

Problemet är att människorna inte kan äta bomber.För att få en framtid här krävs något mera.Det du ser på bilderna var någons hem och de gator där de brukade gå med sina barn till affären för att handla inför helgen.





Expressen är först på plats och rapporterar från den här västfronten i Raqqa, där alliansstyrkan SDF krigar mot IS.

Miljön är extremt svår att strida i och förödelsen är enorm.

Soldaterna måste röra sig genom sönderbombade hus, de blir motattackerade av krypskyttar, bilbomber och självmordsbombare och marken är minerad.

Här är 7,5 minuter som förklarar och visar striderna och hur det ser ut i Raqqa just nu.

Soldaterna som strider mot IS är av många etniciteter och religioner.



Vid den här fronten krigar en stor grupp yazidier som har kommit hit till Raqqa i Syrien från nordvästra Irak för att bekämpa de terrorister som mördade deras folk och sålde kvinnorna på sexslavsmarknader.

– De tog våra kvinnor hit till Raqqah så därför har vi kommit hit för att strida inte bara för oss utan för hela mänskligheten, säger en 20-årig yazidier.



Möt överlevnadskonstnären Khalil, 50 år.

Han har en butik mitt i ingenting i östra Raqqah.

Hur är det möjligt?

Var har han fått tag på varorna?

Och vilka köper dem?



Hur orkar man ens öppna en butik i en öde krigszon?Khalil har levt tre år under IS.

– Det var ingen frihet alls. De straffade oss för allting. Bara man rökte kunde man få piskstraff eller till och med döden.









Han tänder en cigarett, de smala som alltid röks i Irak och Syrien, och gestikulerar med högerhanden:

– Första gången när strider bröt ut mellan IS och SDF i mitt område försökte jag fly. Men IS tog mig och satte mig i mitt hus. De var så upptagna med att strida då och hade inte möjlighet att sätta folk i fängelse, därför tog de mig till mitt hem.

Andra gången gick det bättre.

– Jag gjorde ett till försök att fly och klarade det.







Det är bara två månader sedan detta hände. Och nu har Khalil en butik i ett sönderskjutet område där i princip inga människor bor.



Butiken ser ut att vara byggd av drömmar. Allt är dammtorkat, jag vet hur jobbigt det är att hålla rent eftersom ökenkornen ständigt kryper in och lägger sig överallt, och varorna är prydligt staplade.

– Hur får du ens hit varorna?

– Andra gör affärer på det, att transportera hit varor från städer som är befriade.De få civila som finns kvar i östra Raqqah handlar i butiken, men de flesta kunderna är soldater, även amerikanska soldater.

Khalil har åtta barn, som alla överlevt kriget. Hans ansikte spricker upp i ett stort leende när han säger det.

Det är då jag förstår varför han har orkat med allt.





Det är tidig morgon men hettan har redan fått allt att fastna på kroppen. Kläder, hår, insekter klibbar fast. Svetten växer under rumpan och i ryggen. Tonfiskburken jag åt till frukost känns energimässigt förbrukad innan jobbet har börjat.

Jag försöker att inte tänka på hur det skulle kännas att få slita av sig allt och stå under en dusch. Jag har inte ens en dusch så möjligheten i sig är omöjlig.

Vi börjar köra mot östra Raqqa när Filosofen frågar mig:

– Så i eftermiddag kör vi ut igen? Om vi inte blir martyrer.

– Ja, annars åker vi nedåt eller uppåt. Vad tror du, kommer du att komma till helvetet eller himlen?

– Jag tror att om det finns ett paradis och ett helvete så kommer jag att komma till paradiset för vi är redan i helvetet.

Logiken ter sig självklar:

– Men i så fall är det ju bättre att dö, för att slippa helvetet.

Filosofen funderar tyst. Sedan vänder han sig mot mig:

– Kan du garantera att det finns ett paradis?

– Nej.

– Så om jag dör och det inte finns något vad gör jag då?

– Du får skriva ett klagobrev.

Han verkar inte tycka att det är ett bra alternativ.

Vi svänger vänster in på en stor plan där det står många bilar och köar, som de köer man brukar se framför bilfärjor.

– Vad gör vi här? undrar jag oförstående, för allt står ju bara still.

– Bensin. Vi har massor av olja men nästan ingen bensin. Vi har inga fabriker för att göra bensin av oljan, utan måste använda en väldigt gammal maskin. Vad heter fabrikerna ...?

– Raffinaderier.

– Just det. Vi har inga. Inte IS heller. Bara syriska regimen.

– Och ni kan inte bygga några?

– Nej.

Ironin är för svart för att finna någon humor i. Ett krig om olja pågår där vi befinner oss, både regionens och världens stormakter vill säkra oljan, för att de behöver bensin, men de människor som drabbas av kriget på plats kan inte tillverka bensin av sin egen olja.

Det får mig att tänka på Sierra Leone och Kongo. I Sierra Leone har det varit krig om diamantfälten, folket har dödats och blivit flyktingar, men ingen av dem har sett en diamant.

Och i Kongo pågår världens största och mest bortglömda konflikt, för att världen behöver de mineraler som finns i deras mark och som behövs till våra mobiltelefoner. Mineraler som de flesta kongoleser får betala för med sitt blod, trots att de flesta av dem aldrig har sett dessa mineraler.

En man står i oljesvarta kläder på ett flak och håller i en tung slang för att fylla på sin bil med den dåliga bensinen.

Resten köar otåligt och vill också få fylla på.

– Kanske bättre ha en kamel, säger jag.

– Det är sant, svarar Filosofen. En kamel behöver ingen bensin, bara vatten, som du. Skaffar du en kommer ni tömma den här staden på vatten!

Det är inte ett helt orimligt framtidsscenario, vare sig med eller utan kamel. En flod har redan torkat ut och ett framtida krig om vatten är någon som många redan har förutspått.

Vägarna in mot Raqqa stad ekar så tomma att jag ibland tror att vi har åkt fel. Vi är väl inte på väg in till IS, funderar jag tyst för mig själv. Flera gånger kommer vi in på grusvägar som är så dåliga att vi väljer att vända.

I Mosul var det långa konvojer in till staden varje morgon. Det var vägspärrar överallt som bemannades av olika styrkor, och man behövde använda olika metoder för att prata sig igenom dem.

När man stod där och vände ut och in på alla sanna och ibland osanna förklaringar till varför man ville igenom vägspärrarna mötte man alltid journalister från hela världen.Alla var vi där för att göra samma sak. Rapportera om kriget mot IS i deras huvudstad i Irak.

Men i Syrien finns knappt några vägspärrar, och de som finns är enkla att komma igenom. Det bemannas av samma styrka och det är bara några få som vill igenom. Och det finns inga andra journalister på vägen.



Det är svårt att tro att det just nu viktigaste kriget mot IS i Mellanöstern pågår bara en bit fram, det mot deras huvudstad Raqqa i Syrien, staden där de alltid haft sina viktigaste politiska och militära ledare. Ledare som nu har omgrupperat söderut, men mellan 1 000-2 500 IS-terrorister beräknas finnas kvar i den norra halvan av staden, vilket här hälften av det antal som fanns i Mosul, och Mosul är väldigt mycket större än Raqqa. Mosul är en miljonstad och Raqqa är en ort.

Inte heller när vi kommer fram till Raqqas östra stadsdelar finns det några människor. Hus är sönderbombade, men inte i lika hög grad som i Mosul. Raqqa är mest sönderskjutet. Men hade jag inte rapporterat från offensiven mot Mosul under ett års tid hade jag nog sett förstörelsen i Raqqa ur ett annat perspektiv. Mosul är pulveriserat.

Genom bilrutorna hör jag explosioner. Det viner genom luften och jag väntar på det jag vet ska komma. En flygbombning. SDF rycker fram inne i gamla stan och IS har gått till motattack. IS är omringade och det är något som de försöker förändra, genom att bryta sig igenom olika fronter. De använder sig av lätta och tunga handeldvapen, bilbomber, självmordsbombare och artilleri. Ibland släpper de också bomber från drönare, som i Mosul. Soldaterna som strider mot dem kan inte heller avancera fritt eftersom att IS har minerat allt. De har haft flera år på sig att förbereda sig för striden om staden.

Vi kliver ur och går in på en bas. Där sitter det mest kvinnor. Två av dem röker, i sina uniformer. De är unga, kanske knappt tjugo år. Heval Asim är äldre. Uttrycket sliten skulle nog kunna användas om hennes framtoning, men det jag ser är inte det slitna utan styrkan, och mildheten i hennes rörelser. Hon sitter uppkrupen som en gammal katt.

Först när hon reser sig upp och går märker jag att hon haltar.

– Är du skadad?

– Ja, IS sköt med mig kulspruta. Jag måste använda en skena om jag ska strida vid fronten, annars kan jag inte springa.

– Har du ont?

– Inte nu, men jag hade så ont i en månad att jag inte kunde sova.

Asim är namnet på en blomma. Det kan inte vara en skör blomma hon är döpt efter.

– I går var jag vid fronten när ...

Hon avbryter sig och gör en rörelse i sitt hår.

– En kula svischade förbi mitt huvud här. En IS-prickskytt. Jag tyckte inte att det var någon bra gata att gå in på, jag tänkte att om jag hade varit prickskytt så hade jag tagit position just där. Och så var det ju också.

Hon lägger till:

– Jag vet mycket om krig. Jag har varit soldat i sex år.

– Är de kvinnliga soldaterna gifta och har barn?

– Nej, nej, vi gifter oss inte. Vi gör revolution. Vissa säger att först ska man göra revolution och sedan ska man ge frihet till kvinnor, men det går inte. Utan kvinnor blir det ingen revolution. Kvinnorna här är fria. Jag har aldrig sett så fria kvinnor som de som är soldater.



Asim ordnar en följebil åt oss som ska följa med oss in till en av de östra fronterna i gamla stan.

Vi kör snabbt.

Min chaufför fick redan första dagen smeknamnet Fast and Furious och i dag gör han ännu mer skäl för namnet.

Filosofen sitter bredvid och citerar från en känd film:

– Go, go, go! Man down, man down, man down!

Vi parkerar på en sidogata där bilen inte syns, intill den gamla muren som leder in till gamla stan.

Där finns det ett hus som fungerar som position för SDF. Soldaterna sitter och kollar i kikare ut genom fönstret, men undviker att stå eller gå framför det.

Genom det ser man Raqqa brinna. Beskjutningen är så gott som konstant, mest lätta och tunga handeldvapen, men också artilleri.

Jag får göra en snabb videoinspelning, sedan måste vi åka. Det är inte bra att stå synlig när IS gör motattack.

Soldaterna som strider mot dem har inte bara problem med IS, utan även problem med hur de ska kunna ge mat och vatten till de civila.

De har redan få resurser själva, på grund av att regionen är så avskuren från omvärlden, och är rädda för att de som befrias inte ska kunna känna sig befriade om deras barn svälter och dör.

Svälter människor är de enkla att rekrytera även till terror. Och då fortsätter vansinnet.

Flugor och rök blandar sig, körningen går i slalom eftersom det är sandvärn överallt, och sprängda bilvrak och trasig betong från husrester.

Skulle jag släppas ut ur bilen här vet jag inte hur jag skulle kunna överleva ens en dag.Inte ens pengar hjälper eftersom att inget går att köpa.

Men i utkanten av östra Raqqa har en butik öppnat. Mannen som öppnat butiken har haft i gång affären sedan han lyckades fly från IS för två månader sedan. Första gången han försökte fly tillfångatogs han av IS, men andra gången gick det.

Han får in matvaror från städer i regionen som har varit befriade mellan ett till två år.

Andra gör business på att köra varorna, som han köper in.

Det jag inte förstår är vilka han säljer till. Det finns ju i princip inga människor kvar här.

– Soldater, svarar han, även amerikanarna handlar av mig!

Så klart. De hemliga amerikanska soldaterna som jag har sett under dagen på plats, i sina med vanlig lera kamouflerade jeepar, som är så nya jämfört med allt annat att man genast vet att de är amerikanska soldater som kör dem.

Stödet som USA ger på plats är inte lika politiskt förankrat som det i Irak, därför är det en fråga som ingen egentligen vill gå in på.

Närvaron är dock tydligare än den var i Irak. Inte bara de nya Land Rover-jeeparna skvallrar om den, utan även de välskyddade baserna med landningsbanor som skymtar fram då och då i öknen och de svarta stridshelikoptrarna som flyger in mot Raqqa.

Först när vi åker ut från östra Raqqa berättar Filosofen för mig att den unga man som följt med oss under dagen har suttit i IS-fängelse i fyra månader.

– Han var på väg till Aleppo när IS tog honom. De tog många barn. Vissa var i femtonårsåldern.

Den unge mannen framför oss var sexton.

Jag vet inte om jag ska fråga det jag vill fråga. Varför skulle han ha lust att svara på det. Vi har knappt hälsat, jag är en främling.

Men frågan tränger sig fram ändå:

– Hur var det?

Han svarar först utan ord, genom att dra båda armarna bakåt, föra samman händerna och knyta ihop dem till två hårda nävar.

– De band oss, så här. Sedan slog de oss. Och hängde upp oss i taket.

Jag har fått mitt svar. Nu vet jag inte vad jag ska säga. Jag ser hans ögonfransar från sidan, de är långa och tunna, som en pojkes.

– Jag är ledsen, säger jag.

Ingen svarar.

Vi kör tysta ut genom kriget.

Nödsignal från soldaterna som strider mot IS i Raqqa:Vi behöver hjälp nu.Annars kommer vi förlora förtroendet från de människor vi befriar.Det räcker inte att bara ha vapen för att vinna ett krig mot IS.Man måste också ha något att erbjuda människorna som levt under terrorn.Om deras barn dör av svält EFTER befrielsen och om det inte finns mat, vatten och mediciner kan de till och med tycka att det IS erbjöd – 100 USD i månaden för alla som gick med och bidrog till terrorn – är bättre.I krig handlar allt om att överleva.

Terror får fäste i desperation.

Här kan omvärlden verkligen göra en skillnad. Mätta människor som inte ser sina barn sjunka ner mot döden av näringsbrist ger en bättre grund för stabilitet och fred än människor som inte ens har dricksvatten för dagen.



Lägren här har kallats för dödsläger för att situationen är så fruktansvärt akut.Jag var vid en av de östra fronterna i dag Raqqa precis intill muren mot gamla stan och den känsla som förföljer mig efter att ha stått där och sett staden brinna och beskjutas är att det är väldigt surrealistiskt att befinna sig som ensam journalist vid en front mot IS i deras huvudstad.



Den här mamman och barnet befriades från IS i Raqqa för två dagar sedan.

Kvinnan har burit barnet under terrorismen och kriget. Den lilla har aldrig upplevt ens några dagar av frihet och fred. Den äldre generationen har levt i mörker. Ljuset faller i den nya generationens ansikte, det som ännu inte vet så mycket om världen och ser ut att undra: Vilket liv väntar för mig?





Kan säkerhet skapas för denna familj kommer barnet förhoppningsvis inte bli märkt av kriget, mer än av den ärrade historien som det redan bär på genom de äldres minnen.









Området där familjen bor ligger vid en front där det finns krypskyttar. Det är också minerat, precis som övriga staden.

Styrkorna på marken har ingen utrustning för att minröja.

Minorna finns överallt. I marken, på vägarna, i dörrar och i föremål i form av försåtmineringar.

Dödandet kommer alltså att fortsätta.

Förutom att sprängas av minor riskerar de civila att hamna emellan IS och de som strider mot IS. De kan dödas av korseld, flygbombningar och artilleribeskjutning.

I västra Raqqa har SDF, som är den styrka som strider mot IS i Raqqa, gjort framryckningar i två stadsdelar de senaste dagarna.

Enligt dem själva befriade de ungefär hundra civila i förrgår, inklusive några kristna familjer, samt ett barnsjukhus.

IS använde sjukhuset som bas eftersom det hade kraftiga väggar och källare som skyddade dem mot bomber och beskjutning.

Det som en gång byggdes för att rädda sjuka barn blev alltså en fästning som räddade IS.









Tills de drevs ut av SDF.

SDF får stöd av USA i form av träning, fordon, vapen, flygunderstöd och artilleri. USA har flera baser i området och de beräknas ha ungefär 1 000 soldater på plats.

SDF består i huvudsak av kurdiska YPG, som är män, och kurdiska YPJ, som är kvinnor, i allians med araber och minoritet som yazidier.

Det tog väldigt många år innan väst beslutade sig för att ge stöd till denna styrka i Syrien.

Turkiet är emot att stödet ges eftersom Turkiet klassar kurdiska YPG och YPJ som terrorister och inte vill att de beväpnas, tränas eller ens existerar vid deras gräns. Kurder som vill ha självständighet och turkiska staten har legat i krig mot varandra i årtionden.





Jag blir omringad av en stor grupp män. De är svettiga och stressade.Alla vill berätta samtidigt.– IS ville ta oss och göra oss till soldater!– Dom tar alla pojkar och unga män!– Du får vilket vapen du vill, dom har kalasjnikovs, M16, kulsprutor. Dom har mycket vapen!– Om du vill spränga dig själv ger dom dig en bomb! Även om du är ett barn får du en bomb!Jag avbryter:– Får man någon träning innan man börjar strida för IS?De beskriver hur det går till:– Alla får en månad träning i islamistisk ideologi, sedan ger dom dig vapen och visar hur man använder dom.– Vad händer om man vägrar?– Om man vägrar? Du får fängelse, dom hugger av dig handen eller hugger av dig huvudet!



Går man däremot med i IS får man 100 USD per månad.– Vissa gör det bara för pengarna, för att kunna köpa mat och vatten till sina familjer. Det finns inga andra jobb.Männen säger att kriget i Syrien började för att folket var trötta på den syriska regimen.– Det fanns ingen frihet. De tillfångatog människor.Men snart började olika grupper som IS ta kontroll över delar av Syrien, vilket de kunde göra för att det blev instabilitet och dåligt säkerhetsläge, och nu är alla trötta på IS istället.Jag frågar vad de vill i framtiden, om vill de vara kvar i Syrien eller om de vill till Europa.Återigen svarar alla på samma gång:– Vi vill alla till Europa om det går! ALLA!Men ingen av dem har råd. För att korsa gränsen till Turkiet måste varje person betala 2 000 USD till en smugglare. Efter det måste de betala ännu mera för att komma vidare.– Ingen av oss har dessa pengar.Om de blir kvar i Syrien vill de inte leva som det var före kriget. De vill istället att Syrien ska bli en federation med självstyrande områden.– Det bästa skulle vara om varje region styrs av ett lokalt råd, säger en av männen.Det låter som att de vill ha ett feodalsamhälle eller klansamhälle. De ser det som mer demokratiskt än att bli styrda av en regim.– Vi vill bara ha frihet.Eftersom männen har flytt från IS och vissa av dem har familj som lever kvar under IS vill inte alla vara med på bild.Men dessa tre vill det:Salih Hussein, 27, Ismael Abd Alrahman, 20, och Ahmad Abd Alxfor, 18.Jag blir chockad när de berättar hur unga de är.När jag visar dem bilden för att de ska få godkänna den börjar de retsamt skoja om Salihs utseende:– Du ser ut som IS!Ingen fick raka sig och det var förbjudet att gå till frisör.



Min nya lokala medarbetare är en mycket sympatisk, lättsam och klok person.

Han har studerat på universitet i Aleppo.

Vi kan kalla honom Filosofen, eftersom han både ser ut och pratar som en sådan.Tidigare i dag frågade han mig:

– Kan du laga mat?Jag svarade som det är:

– Nej.Det var länge sedan jag hade ett fast hushåll och lagade mat. Den mat jag lagar skulle inte heller klassas som mat i Mellanöstern. Kokt potatis som jag brukar laga anses inte ens vara föda.

– Här är det en skam, säger Filosofen och går framför mig för att leta efter något vi kan fylla våra magar med.















En kvinna måste kunna laga mat. Och kvinnor och män får inte ha relationer om de inte är gifta. Om de har det utan att vara gifta måste det ske i hemlighet. Även skilsmässa är skam. Barn utanför äktenskap är inte att tala om.

– Men varför? undrar jag. Varför måste man vara gift för att ha förhållande och barn?Filosofen blir förundrad över denna konstiga fråga:

– Hur ska man kunna ha familj utan äktenskap? Det är ingen riktig familj. Det går inte.

I både Irak och Syrien går det till så att om en man ser en kvinna han gillar så tar han först reda på om känslorna är besvarade, sedan frågar han hennes familj om de får gifta sig och säger föräldrarna ja måste mannen bidra med ett hus och med pengar för bröllopet.

Kommer man från en känd klan är det enklare att bli gift, för ingen säger nej till någon som är inflytelserik.

– Vad ska kvinnan bidra med?

– Barn, är det korta, självklara svaret.









Jag ses som märklig på alla vis eftersom jag inte alls passar in i dessa regler. Ogift, inga barn, värdelös i köket.

Men Filosofen har förstått detta snabbt och han har inga problem med det.

Tvärtom har han hjälpt mig med allt det praktiska. Han har valt ut vilka husgeråd jag behöver köpa, vilken mat och även vilken madrass att sova på.

– Och så måste du ha en matta för att lägga under madrassen på golvet.

Han valde en svart med svarta blommor på. Den är vacker.

Nu har han till och med tvättat golvet åt mig och möblerat.

Mat kan jag tyvärr inte bistå med som tack till Filosofen.

Men vi kommer att överleva.

Vi hittade både bröd, vatten och tonfiskkonserver.

Han kan då aldrig ens sett tillstymmelsen av en kvinna som kan erbjuda något så dåligt.

Ändå är vi nöjda.Jag har numera ett eget hem i Syrien.Det gick rekordsnabbt.

Och ingen förstår varför jag vill bo här och speciellt inte bo ensam.Han som till slut gav mig tillstånd tittade på mig med mycket skeptisk min och konstaterade:

– You are a very strange woman.



Det här är min hjälte.

Hon heter Halila Hamod och är 32 år.

I fyra månader i sträck har hon stått och gjort samma sak som hon gör i dag.

Kokar bulgur till människorna som har levt under terrorn i Raqqah.

För att de ska få äta något.

En gång om dagen.

Det som de kan odla själva.

Bulgur.









Ris är svårare att få tag på för det måste importeras och gränserna är stängda. Och ingen utifrån hjälper de svältande med maten.

Halila gör detta arbete helt frivilligt och utan betalning.

Hon har blivit lovad betalning av hjälporganisationer men hittills inte fått en krona.Det är tusentals civila i nöd som äter Halilas bulgur.

Hon trycker ner sleven i grytan med hela sin kroppstyngd medan svetten rinner under klänningen och sjalen.

– Det kommer fler och fler hungriga varje dag! pustar hon.Jobbet är tungt.

– Jag blir väldigt trött. Det är väldigt svårt att laga mat till så här många personer.Varje dag är det bulgur.

– En gång i månaden kan vi få kött. Vi har aldrig ens grönsaker.Vissa blir sjuka av den ensidiga kosten och får näringsbristsjukdomar.

– De som kommer flyendes från IS-områden har bara sina kläder på sig. De har inte ens ett ombyte kläder. De har inga pengar och kan inte själva köpa någon mat. Situationen är hemsk!









Utan det jobb Halila gör skulle det inte finns något att äta alls.

– Organisationer säger att de ska komma med mat men de kommer bara med tält. De säger att det är svårt att komma hit för att det inte finns vägar men det är inte sant.Vägar finns. Jag har själv åkt hit på en väg.

En pojke gömmer sig bakom sin mammas kjol. Plötsligt tittar han fram och hans barnansikte som redan har en vuxens rynkor skrattar till:

– Vi kommer dö av bulgur!

Det är skönt att få skämta om eländet.En annan pojke som inte ens har nått tonåren har börjat jobba som frisör för att familjen ska få in pengar.

Nu oroar sig Halila och de övriga frivilligarbetarna för hur de ska få ihop livet inför vintern.

En man som är ansvarig för de frivilliga och som ingår i lokalrådet i Raqqah – en slags multietnisk lokal regering, ihopsatt av människor som kommer från Raqqah och som är förberedda för att ta över styret i Raqqah efter IS – bekymrar sig över kylan som kommer efter den extrema hetta som råder nu:

– Vi är inte alls redo för vintern. Det är 9 000 personer här som behöver hjälp och bara 1 500 av dem har fått gas. Det finns inte heller tillräckligt med filtar.Halila tar nytt tag om sleven.

Jag tittar storögt på när hon spänner sig för att klara av att vända den djupt därnere i grytan.

Hur länge jag än är i krig slutar jag aldrig fascineras av hur kvinnor försöker få ihop vardagen för alla även när allt har fallit och de lika gärna kunde sätta sig ner och ge upp.





Jag lovade att jag ska försöka berätta hur jag själv förändras av att leva i konflikter.

Det är svårt och känns utlämnande.

Men jag tror att det kan vara viktigt för förståelsen.

I går morse när vi körde mot Raqqah sprang en hund över vägen.

Bilen framför oss körde på den.

Hunden blev inte överkörd utan just påkörd. Den träffades av höger framdäck och flög.

När den landade såg jag hur den öppnade munnen och troligen gjorde ljud, men ljuden hördes inte in i bilen.

Överkroppen kunde röra sig, men inte underkroppen.

Jag tror inte att den var så skadad att den var på väg att dö direkt, men möjligheten för hunden att överleva var noll.

Vi körde förbi.

Vi lät den ligga där med sitt lidande.

Jag lät det ske.



Jag tänkte säga att vi måste åka tillbaka och döda den, men jag visste inte hur jag skulle föreslå att vi skulle döda den.

För en gångs skull bar jag inte kniv, vilket jag brukar.

Skulle jag gå ut och strypa den? Slunga den in i en sten? Fanns det ens stenar där i öknen?

Jag kom inte på något svar så jag var tyst.

Jag skäms för det.

Och jag tror inte att jag hade reagerat likadant för några år sedan.

Krig och fattigdom sliter ner känslorna. Man måste kunna stänga av allt från att själv vara rädd för att dö till att känna obehag inför andras död.

Klarar man inte av att skruva ner dessa känslor klarar man inte av att leva i krig.

Stressen skulle då bli för hög och kroppen utbränd.

Därför slipas vissa saker ner.

Det dyker också upp frågor som varför man ska gå ut och rädda en hund när människor ligger och dör några mil fram.

Andra saker som slipas ner är saker som hygien. I början försökte jag alltid tvätta både mig själv och mina kläder dagligen, men det har jag slutat med för flera månader sedan.

Jag kan gå i samma otvättade kläder i veckor och att ta en dusch varje dag är inte längre viktigt.



Här finns inte heller saker som banker eller köer eller trafikregler, så när jag får en räkning mejlad till mig från Sverige känns det lite konstigt att betala räkningen.

Det är som att det dimper ner något från en annan värld, som inte längre känns helt verklig.

Senaste dagarna har dock varit extremt jobbiga för att jag är helt lusbiten.

Det känns äckligt.

Jag har hundratals bett över kroppen och vissa har blivit blodfyllda.

Jag har också haft dålig tillgång på mat.

I dag fick jag tag på grillad kyckling och slafsade i mig med händerna. Att äta med smutsiga händer och dela tallrik med andra som också äter med händerna stör mig inte alls.

Här har jag inte heller rakat benen eller sminkat mig. Det känns meningslöst.

Jag bryr mig inte om att någon ser mitt hårstubb på smalbenen.

Det avgör inte vem jag är eller om jag lever eller dör.

Humöret är kort och får jag inte saker ordnade som jag vill blir jag arg.

Det har jag aldrig förstått förut, varför folk blir arga och tror att det ska lösa saker.

Fast det löser faktiskt saker. I krig löser ilska saker.

Ilska är något som skyddar dig, på samma sätt som ett djur som visar tänderna när det blir hotat.

Jag har också blivit mer lat. När jag har tid över gillar jag att bara ligga och göra ingenting. Förut brukade jag använda tiden för läsning eller yoga men det blir alltmer sällan nu.

Lathet är också en skyddsmekanism. Den får dig att vila och inte hela tiden vara i risker.

Det jag dock alltid bryr mig om är att se till att jag har dricksvatten, lampa, sjukvårdsutrustning, kontanter, tårgas, pass och powerbanks för att kunna ladda mobiler.

Jag har alltid med mig det i en svart väska var jag än går.

Och jag låter inte bli att ladda mina powerbanks de timmar då det finns ström.

Men jag lät bli att göra lidandet kort för en hund.

Jag har även tvingats lämna skadade människor inklusive barn.

Här i Syrien är sådana beslut etiskt svårare än i Irak.

I Irak gick det att få tag på extra sjukvårdsutrustning, så att man kunde fylla på med mera allteftersom man använde den.

På det sättet kunde jag välja att försöka rädda livet på skadade.

Här innebär sådana beslut att jag gör av med min sjukvårdsutrustning och därmed inte har någon om jag själv eller lokala medarbetare blir skadade.

Här går det inte att fylla på.

Så vad gör jag den dagen ett barn är skjutet eller splitterskadat? Tar jag mina tryckförband och försöker rädda barnets liv eller spar jag förbanden till mig själv?

Det är ett beslut jag hittills inte har behövt ta i det här kriget.

Kommer den dagen kommer det bli en svår dag.

Fatima står stilla i hettan och ökendammet med sina två bruna flätor.Jag ser mig själv i henne.Hon är lik den jag var som barn, med håret och den bestämda minen.Dessutom kallade min livvakt i Irak mig alltid för Fatima. Förutom när han var arg på mig. Då sa han Magda.

Lilla syriska Fatima är tolv år och har levt under IS i Raqqah i tre år.– Det var strider vid vårt hus, säger hon till mig.– Hur var det? undrar jag, som växte upp med stubbåkrar, abborrfiske, mamma som gräddade plättar och pappa som lagade köttfärssås och hissade upp mig på sina ben i kökssoffan under den tickande klockan.

Skottlossning visste jag nog inte ens vad det var och jag behövde aldrig gå hungrig.– Jag var jätterädd. Alla vi barn var jätterädda, säger Fatima.– Hur har du det nu då?– Det är bättre.– Varför?– För att det inte är krig. Inga bomber. Och jag har fått äta.– Vad har du fått äta?– Bulgur.

Fatima bor nu i ett tält norr om Raqqah utanför striderna som rasar i staden. Hon har ingen elektricitet och bara kläderna hon har på sig.

Jag håller upp mobilkameran:– Får jag ta en bild av dig?– Nej! svarar Fatima med sin allvarliga min och går iväg på korta steg.Jag behöver ingen bild av henne. Jag kommer aldrig glömma hennes ansikte.

Andra barn, speciellt pojkar som är mer vana att prata med folk utanför hemmet, vill gärna vara med på bild.De säger alla samma sak.De använder alla samma ord.I olika meningar."Jag var rädd.""Jag var jätterädd.""Jag känner mig rädd."

De ser ut som väldigt gamla människor.I små kroppar.Vad ser du i dem?

Ögonen ser på mig men det är inte mig de ser.

Ögonen ser inte mig, de ser inte öknen, de ser inte det som inte finns och som behövs för att leva.

Ögonen är inte här.

De är kvar i terrorn i Raqqa.

Jag frågar vad de har sett under åren med IS.

De drar ihop sig och hon fräser till. Kvinnan med ögonen.

Hon heter Layla, är 33 år och har fyra barn.

Det är inte mig hon blir arg på utan det är frågan som väcker all skräck och all ilska och all maktlöshet som hon känner och har känt under flera år.

Hon frågar tillbaka:

– Hur ska jag kunna säga det? Hur ska jag kunna säga till dig hur det var i Raqqa?

Ilskan är vanlig hos människor som levt i krig. Även jag reagerar ofta med ilska.

När den sjunker undan säger hon:

– IS-polisen tog min bror och de slog honom med sina vapen. De slog honom så mycket att han gick sönder. Han kan aldrig mer gå. Bara sitta.

Hon pekar på marken.

Handen dras till hennes hjärta som om hon måste känna att det fortfarande slår.

– Det fanns ingen skola för barnen, bara hjärntvätt. Det fanns inga jobb. Det fanns ingen mat, inget vatten, det fanns ingenting.

Ilskan kommer tillbaka:

– Vi hade skräck och död! Död!

Men de kvinnor som var med IS fick allting.

– Vi kvinnor som inte var med IS vi fick svälta men de kvinnor som var med IS och gifte sig med IS fick mat och säkerhet.

Ögonen som inte ser säger att det enda som går att göra nu är att försöka överleva.

Insekter biter, det är över 40 grader varmt och det finns ingen el.

Inga simkort fungerar, jag kommunicerar via satellit.

De som har kunnat fly från IS är avskurna från omvärlden, alla gränser till alla omgivande länder är stängda för dem.

– Allt är lortigt! säger Layla frustrerat.

Vi är båda skitiga. Ingen av oss vill vara här. Men jag kan lämna. Det kan inte Layla.

Hon ber med handen över bröstet:

– Vi behöver hjälp.

Det enda de kan göra är att odla det som går och laga det själva.

Den enda medicin som går att få tag på här är Alvedon, inte ens enkla sjukdomar som diarré som barnen ofta drabbas av går att behandla.



Han kommer fram och säger att han vill berätta något. Jag har hört samma röst så många gånger förut. Rösten som inte kan förstå att det som hänt har hänt. Rösten som vill berätta för hela världen så att världen ska förstå.

Han tror att jag är den som kan berätta för världen och få den att förstå och hjälpa.

Jag säger som det är, att det enda jag kan göra är att försöka.

Men den här gången vet jag inte ens om jag själv förstår.

Jag tror under hela vårt samtal att jag pratar med någon som är i min ålder.

Men han är 20 år.

Han är 20 år och han heter Khalil Ibrahim.

Han är rädd för att berätta. Vi går undan och ställer oss i den enda smala remsan av skugga som finns.

När vi står där kommer orden snabbt.

Han lyckades fly från IS för två dagar sedan och har precis kommit till en plats norr om Raqqa.

Han bodde i staden Deir ez-Zour som IS har omgrupperat till från Raqqa och gjort till sin nya huvudstad i Mellanöstern.

– Det är tusentals IS i Deir ez-Zour, jag vet inte hur många, väldigt många. De har total kontroll över staden och är organiserade med polisstyrkor och fängelser.

Första gången Khalil försökte fly sprang han genom ett minfält tillsammans med några vänner.

En av hans vänner sprängdes av en mina och dog.

Poliser från IS hörde explosionen och kom och arresterade de överlevande.

– De förhörde mig om vem min vän var som dog och tvingade mig att ge dem hans namn. Sedan gick de hem till hans familj och tvingade dem att betala för minan.

Jag ber honom säga det sista igen, IS tvingade den döda killens familj att betala för minan som dödade deras son?

Han säger ja och att IS hade som argument att deras mina exploderade för att någon skulle fly till kuffar, till de otrogna. Därför måste familjen ersätta dem för kostnaden för minan som sprängde deras son.

Polischefen för IS i Deir ez-Zour är ett IS-befäl från Libyen.

De utländska IS behandlar syrier mycket sämre än de lokala IS.

Den libyska polischefen tittade på Khalil, där han satt fängslad på IS polisstation och sa:

– Vad ska jag göra med dig nu, du är kuffar, ska jag döda dig?

När Khalil efter ett tag släpptes från fängelset försökte han fly igen.

Denna gång fick han hjälp av en smugglare som hjälpt civila fly förut.– Vi sprang genom öknen, vissa av oss sköts, det låg massa lik i öknen som vi sprang förbi. Jag klarade mig.

Men Khalil tärs av en skuld. En skuld som har grävt sig in i hans 20-åriga ansikte.

Efter ett tag säger han vad den beror på.

– IS dödade smugglaren som hjälpte mig att fly. De dödade honom.

Därför lever Khalil nu. För att andra riskerade sina liv och dödades för att han skulle få frihet.

Han känner ingen frihet. Han känner smuts, hunger, rädsla. Han äger inget annat än kläderna han har på sig och han har inga planer ens för de kommande dagarna.

Den enda mat som finns är bulgur och han har inga pengar för att fly vidare.

Det enda han kan göra är leva med minnena av döden, minnena av de som dog för honom och en gång om dagen äta bulgur.

Innan IS tog kontrollen över Deir ez-Zour kontrollerades staden av al-Nusra. Nusra är al-Qaida i Syrien och Khalil säger att IS och Nusra är samma sak.IS har hjärntvättat barnen och gjort dem till soldater. De har speciella hjärntvättarskolor för alla barnen.

– På varje torg har de tv-skärmar där de visar barn som slåss för IS. De har fått barnen att älska krig.

Alla civila får sina id-kort förstörda för att de inte ska kunna ta sig till "kuffar-område".

De använder också civila familjer som mänskliga sköldar för att skydda sig själva från de USA-ledda flygbombningarna.

– Alla som inte stödjer IS flyttas högst upp i hus, de får bo på undervåningarna och IS bor på undervisningarna. Ser bombplanen civila kan de inte bomba. Ser de inte de civila bombar de och de civila dör.

20-åriga Khalil har berättat sin historia. Han upprepar det som tynger honom mest. Att hans väns familj tvingades betala för minan som sprängde deras son, alla lik som låg i öknen och att den som hjälpte honom fly dödades av IS.

Och han undrar: Kommer världen att göra något?

Jag vet inte säger jag.

Sedan lägger jag till: Troligen inte.

Men nu har jag i alla fall berättat.

Khalil tackar mig och går för att se om det finns någon bulgur.



LÄS MER: Allt om Magda Gad – en samling av texter av och med Magda Gad
