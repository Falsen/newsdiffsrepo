Jonssons irritation – mot åklagarens frågor
Johan Ronge

Under måndagens tredje rättegångsdag mot Martin Jonsson så var det dags för det som den omfattade rapporteringen fokuserat på: hur han slog ekonomiassistenten Lotta Rudholm så illa att respiratorn fick stängas av efter några dagars intensivvård.

Hon blev 41 år och åklagare Tobias Kudrén menar att Martin Jonsson mördade henne och åtalspunkten gäller mord.

– Självklart visste jag det. Det vet väl de flesta, svarade Martin Jonsson när åklagaren frågade om han är medveten om vad grovt våld mot människors huvuden kan ge för skador.

Det stämmer att du är dömd två gånger tidigare för grovt våld... och att den ene dog sedan?

– Ja, svarar Martin Jonsson, om två tidigare dåd, från början och mitten av 00-talet, då han hoppade upp och ner på liggande personers huvuden.

Åklagaren frågade sedan Martin Jonsson om vad han vägde vid tillfället då han gav sig på Lotta Rudholm, under tidig morgon den 4 juni.

Det visar sig att han vägde nästan dubbelt så mycket som Lotta Rudholm, eller så mycket hon vägde under obduktionen.

Martin Jonsson, 33, uppskattar sin sin egen vikt till cirka 115 kilo - en kropp uppbyggd med hjälp av anabola.

Och Lotta vägde 60 kilo? frågade åklagare Tobias Kudrén.

– Ja, en liten nätt tjej, svarade Martin Jonsson.

Obducenten undersökte Lottas skador och räknade Martin Jonssons slag och sparkar mot Lotta Rudholm till minst 6–8 stycken.

Men Martin Jonsson säger sig inte minnas något av kvällen, eller natten före dådet. Han blir märkbart irriterad när åklagaren fortsätter att fråga ut honom, och frågar om tidigare uppgifter stämmer.

Under dagen vittnade även en kvinna som umgåtts med Martin Jonsson före mordet om att hans sinnesstämning verkade låg, en granne till Lotta Rudholm som hörde tre kraftiga "bankningar" och kollade på klockan som då var 05.12, och sedan en mansröst: "Varför ljuger du för mig?".

– Sedan hör jag hulkanden eller gråt från kvinna, som blir svagare och svagare, berättade grannen.

Lottas systrar vittnade under eftermiddagen och berättade hur de fick beskedet om att systern låg i respirator, dödligt skadad.

– Och sedan bröt jag ihop och skrek rakt ut att han har lyckats! det var det här han ville. Och jag fick så dåligt samvete. Jag visste att det var han, han hade ju sagt att ville ha henne död, och lyckades han inte skulle han sätta henne i rullstol, berättade Camilla Rudholm om sin reaktion.

Flera poliser vittnade även om de blodiga scener som mötte dem när de anlände till brottsplatsen och hittade Lotta Rudholm i vardagsrummet.

De berättade om hur Martin Jonsson, med ansikte händer och kläder täckta av blod, kom ut från portdörren och direkt tog på sig dådet, och berättade om motivet: en svartsjuka som kom sig av paranoida vanföreställningar.

En av poliserna vittnade om att Martin Jonsson under transporten till arresten menade att han skulle dömas för misshandel, eftersom han hade larmat polisen själv och lagt Lotta Rudholm i framstupa sidoläge.

De tidigare rättegångsdagarna, mot mordmisstänkte Martin Jonsson, i slutet av förra veckan bjöd på flera starka vittnesmål.

Bland annat vittnade en flickvän till Martin Jonsson om hur han tvingade med henne på en biltur, misshandlade henne och hotade med att ta ner henne till vattnet och kasta en sten i huvudet på henne – om hon inte valde att få ett knytnävsslag på okbenet i stället.

Allt för att hon, som överenskommet, väckte honom innan hon skulle till jobbet.

Under tisdagen planeras sista rättegångsdagen mot Martin Jonsson att hållas i Solna tingsrätt.



RÄTTELSE: I en tidigare version av den här artikeln stod det felaktigt att rättsläkaren hade räknat slagen och sparkarna som Martin Jonsson utsatte Lotta Rudholm för till 68 stycken. Det rätta är att hon enligt rättsläkaren utsattes för minst 6–8 separata sparkar och slag mot huvudet, enligt obduktionsprotokollet.
