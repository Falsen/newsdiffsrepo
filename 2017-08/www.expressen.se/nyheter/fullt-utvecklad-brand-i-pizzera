Fullt utvecklad brand i pizzeria
Elin Kardell

Larmet om en kraftig brand kom in till polis vid 16.22. Byggnaden ska vara både pizzeria och bostadshus enligt polis, och branden är fullt utvecklad.

– Byggnaden är helt övertänd. Två personer har åkt till sjukhus med ambulans men de gick själva till ambulansen, säger Dan Sööder vid polisen Dalarna.

Erika Tärnings pappa bor i huset mittemot den brinnande byggnaden, och hon har befunnit sig på platsen sedan branden startade. Det har inte funnits någon spridningsrisk till just det huset, men i och med VMA-meddelandet har de blivit ombedda att hålla sig inomhus.

– Pappas hus är inte avspärrat. Men huset bredvid byggnaden har de skummat och sprutat vatten på. Det blåste kraftigt ditåt tidigare, säger hon.

Vad gör de just nu på platsen?

– De väntar på att byggnaden ska falla samma, de sprutar vatten på den också. Det är korstenen som är kvar men garaget har fallit.

Enligt dt.se ska en person ha burits ut från ett fönster i byggnaden. Det finns ännu inga uppgifter om skadeläget eller om det har funnits andra personer i byggnaden. Men ytterligare tre personer ska vara rökskadade enligt P4 Dalarna.

Vet du någonting om andra personer i byggnaden?

– Nej. Det är ett hus, det är en kille som bor på övervåningen. Det är hans byggnad och han har pizzerian. Sen är det någon loppisgrej i garaget, säger Erika Tärning.

Flera räddningstjänstpatruller är på plats.

Ett VMA (Viktigt meddelande till allmänheten) har gått ut med anledning av branden.

Enligt tidningen DT, ska det ha burits ut någonting som liknar gasflaskor från byggnaden. Räddningstjänsten har spärrat av ett stort område och just nu arbetar de med att förhindra eventuell spridning. Det ska finnas en eventuell explosionsrisk då det finns gasoltuber kvar i byggnaden. Även röken kan vara farlig, skriver dt.se.

– De sa till oss att vi skulle gå in för exploderar en sån blir det tryck mot huset. Det är därför de har spärrat av så mycket, säger Erika Tärning.

Hur stor är insatsen på plats?

– Framför oss är det en brandbil och brandgubbar. Det är två brandbilar totalt vad jag kan se.

Hur är det nu jämfört med när de brann som mest?

– Det har lugnat ner sig lite. Men det flyger aska i luften och vi får inte åka ut med bilen på grund av alla brandslangar och sånt, säger Erika Tärning.

Orsaken till branden är ännu oklar.

Texten uppdateras.
