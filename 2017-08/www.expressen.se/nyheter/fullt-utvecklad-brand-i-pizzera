Fullt utvecklad brand i pizzeria
Elin Kardell

Larmet om en kraftig brand kom in till polis vid 16.22. Byggnaden ska vara både pizzeria och bostadshus enligt polis, och branden är fullt utvecklad.

– Byggnaden är helt övertänd. Två personer har åkt till sjukhus med ambulans men de gick själva till ambulansen, säger Dan Sööder vid polisen Dalarna.

Enligt dt.se, ska en person ha burits ut från ett fönster i byggnaden. Det finns ännu inga uppgifter om skadeläget eller om det har funnits andra personer i byggnaden.

Flera räddningstjänstpatruller är på plats.

Ett VMA (Viktigt meddelande till allmänheten) har gått ut med anledning av branden.

Enligt tidningen dt, ska det ha burits ut någonting som liknar gasflaskor från byggnaden. Räddningstjänsten har spärrat av ett stort område och just nu arbetar de med att förhindra eventuell spridning. Det ska finnas en eventuell explosionsrisk då det finns gasoltuber kvar i byggnaden. Även röken kan vara farlig, skriver dt.se.

Orsak till branden är ännu oklar.

Texten uppdateras.
