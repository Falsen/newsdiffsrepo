Knivattack i Ryssland – åtta skadade
Patrik Micu

Knivattacken ska ha inträffat i staden Surgut i Ryssland. Gärningsmannen angrepp fotgängare på en trottoar och skadade åtta personer. Det uppger ryska tv-kanalen RT.



Larmet kom vid 11.20 lokal tid på lördagen. Ingen person ska ha dödats, men de skadade har fått föras till sjukhus, enligt RT:s uppgifter.

Gärningsmannen sköts ner av polis på platsen och har avlidit.

På tv-kanalens bilder ser man en polis sitta över en livlös kropp på en gångväg intill en av stadens livliga gator.

Polisen har påbörjat en utredning för att försöka identifiera knivmannen och ta reda på motivet bakom attacken.

Enligt nyhetsbyrån Tass  uppger lokal polis att mannen kan ha lidit av psykisk sjukdom. Det är dock obekräftade uppgifter.

"En oidentifierad man sprang längs stadens centrala gator och knivhögg fotgängare, åtta skadade", skriver Tass som citerar polisens utredare.

På lördagseftermiddagen tog terrororganisation IS på sig attacken, skriver bland andra Sky News. Men det är ännu oklart om det rör sig om terrorism.

Surgut är den största staden i det autonoma området Chantien-Mansien öster om Uralbergen. Staden har 360 000 invånare och är ett betydande center inom olje- och gasproduktion, enligt den ryska tv-kanalen.

Om knivattacken är ännu en terrorhandling eller något annat är alltså inte klarlagt.

I april i år drabbades Ryssland av ett allvarligt terrordåd när en självmordsbombare detonerade en sprängladdning i Sankt Petersburgs tunnelbana.

Minst 14 personer dödades och 50 skadades. Åtta personer greps efteråt misstänkta för inblandning i dådet. En 22-årig jihadist från Kirgizistan utpekades som självmordsbombaren.
