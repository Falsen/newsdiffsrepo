Man misshandlad av större gäng i Linköping
Magnus Hellberg

Larmet om överfallet kom in till polis och ambulans strax före midnatt, natten mot lördagen.

Platsen: Ågatan i centrala Linköping.

Där hade mannen attackerats av ett större gäng – och slagits till marken. Skadeläget är oklart, men han fick köras med ambulans till sjukhus.

– Flera av gärningsmännen sprang från platsen på gågatan i riktning åt Melins torg. Vi har kontrollerat flera personer men ännu inte gripit någon, säger Lars-Göran Nilseryd, till Corren.

Nu söker polis efter vittnen till händelsen. Enligt polisuppgifter ska några i gänget ha burit tröjor med luva. Den som vet något mer om överfallet kan kontakta polisen i Östergötland på telefon 11414.
