Lövin: Sex miljarder till klimatarbetet
Heidi Hendersson

Den stora striden i den svenska politiken är enligt Miljöpartiets språkrör, Isabella Lövin, miljöbudgeten. En budget som hon i sitt sommartal säger att Alliansen och SD vill kapa med var fjärde krona.

– De globala miljöhoten beskrivs ofta som något som alla partier vill lösa, som om alla vill samma sak, säger Lövin i sitt sommartal enligt SVT.

Hon konstaterade i sitt tal att vi lever i en dyster tid rent miljömässigt och att det är "rea på planeten". Men notan måste betalas förr eller senare, men den politiska viljan är inte alltid samstämmig kring hur den ska betalas, uppger hon.

Där är enligt henne alliansens kritik mot flygskatten ett exempel.

– De har hotat att avsätta ministrar med misstroendevotum och orsaka politiskt kaos. För att flyget ska slippa betala för sina utsläpp.

I samband med sitt tal berättade hon även att regeringen kommer investera i en lösning av klimatkrisen genom att mellan åren 2018 och 2040 avsätta 300 miljoner kronor årligen till den svenska industrin för att hjälpa dem minska sina växthusutsläpp. Det blir totalt 6 miljarder, 600 miljoner kronor. Sektorn är enligt Lövin en av de största utsläpparna och står för drygt en tredjedel av Sveriges växthusgaser.

Hon passade även på att ge Moderaterna ett tips: att inte involvera sig med Sverigedemokraterna och sade att hatiska uttalanden som förekommer bland SD-politiker är oroande och att "slipsarna kan blixtsnabbt bytas ut mot järnrör".
