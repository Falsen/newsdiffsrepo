Så säger lagen – därför utvisas "Ibbe"
Mats Bax

Abrahim Jabateh föddes i Liberia 1995, under det första inbördeskriget.

Han växte upp i västafrikanska Guinea men lämnade landet 2006 då det blivit oroligt även där.

En farbror till Abrahim som bodde i Sverige sade sig vara hans far, vilket tillsammans med oroligheterna i hemlandet bedömdes som tillräckliga skäl för att Abrahim Jabateh skulle beviljas uppehållstillstånd i Sverige enligt utlänningslagen.

Sedan september 2006 han i Småland.

Efter tre år i landet återtogs hans uppehållstillstånd då det visat sig att familjebanden inte var som de påståtts.

– Det var utfärdat på felaktiga grunder, säger Fredrik Bengtsson.

När saken omprövades var läget i Liberia tillräckligt stabilt för att återvända till.

Dessutom bedömdes Abrahim Jabatehs koppling till familjen i Liberia vara starkare än hans koppling till Sverige.

– När vi gör våra bedömningar har vi alltid en framåtsyftande bedömning, alltså ser till vad individen riskerar att råka ut för om den återvänder till sitt hemland, förklarar Fredrik Bengtsson, presschef på migrationsverket.

Som exempel tar han upp hur flera flyktingar från krigets Bosnien fick vända hem när konflikten var över.

Men sedan migrationsdomstolens dom föll i oktober 2009 har det gått fyra år och Abrahim Jabateh ser numera Sverige som sitt land.

Det är något som kan spela roll, om Abrahim Jabateh vill få beslutet omprövat.

– I och med att tiden går är det självklart något man tar hänsyn till, att man har rotat sig i landet, säger Fredrik Bengtsson på migrationsverket.

I domen från 2009 står att Abrahim Jabateh haft regelbunden kontakt med familjen i Liberia.

Abrahim själv menar att de haft telefonkontakt någon gång, på socialstyrelsens inrådan.

Fredrik Bengtsson förnekar att myndigheterna ska ha konstruerat den situation som ligger till grund för bedömningen att utvisa honom.

– Jag förstår vad du säger, men så arbetar ingen myndighet.

Han understryker att migrationsverket inte haft något med fallet att göra sedan domen 2009.

Det är polisen som haft i uppgift att verkställa domen, något som alltså dröjt fyra år.

Först när Abrahim Jabateh blivit myndig kom beskedet att han nu skulle återvända.

– När det handlar om ensamkommande flyktingbarn kan inte polisen verkställa migrationsverkets beslut om inte två kriterier uppfylls. Det måste finnas någon att ta emot barnet i hemlandet och det måste finnas lämpliga ID-handlingar, säger Lina Isaksson Funke, pressinformatör vid polisen i Kalmar län.

Vilka kriterier som inte uppfyllts vet hon inte.

– Men det är inte så att man inte har jobbat med det här ärendet. Det har man gjort kontinuerligt.

Enligt Abrahim Jabateh ska det ha varit handlingar som saknats då han inte har liberianskt pass.

I Hultsfred och på sociala medier pågår nu en massiv namninsamling – men Abrahim Jabatehs verkliga möjlighet ligger i att ansöka om verkställighetshinder.

– Där kunde han åberopa nya skäl för att få stanna, till exempel anknytning till Sverige

Är sex år i landet tillräckligt för att få stanna?

– Där finns det ingen manual, utan det måste prövas från fall till fall. Men där är lagen väldigt restriktiv, äger Fredrik Bengtsson.
