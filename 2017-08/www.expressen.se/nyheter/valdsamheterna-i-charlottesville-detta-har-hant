Våldsamheterna i Charlottesville – detta har hänt
Mats Bråstedt

Sammankomsten "Unite the right" – förena högern – organiseras av flera högerextrema och nazistiska grupper för att protestera mot planerna på att avlägsna en staty föreställande Robert E. Lee, en general som stred för de konfedererade staterna under amerikanska inbördeskriget.

Förra helgens möte mellan högerextrema grupper var det största på ett årtionde – och det mest våldsamma. Det säger Oren Segal, en ledande företrädare för Anti-Defamation Leauge, en internationell organisation som jobbar för att bekämpa antisemitism, till nyhetsbyrån AP.

Tumult uppstod vid olika tillfällen under helgen då de högerextrema bemöts av motdemonstranter. Virginias guvernör utlyste undantagstillstånd och kallade in federala poliser för att hålla ordningen.

Men då motdemonstranter tågade genom staden på lördagen hände ändå det tragiska: en 20-årig man plöjer med en bil genom folkmassan.

Polisen misstänker att bilisten som körde in i folkmassan under motdemonstrationen, James A. Fields Jr, gjorde det med avsikt och har anklagat honom för mord.

Människor som känner Fields Jr säger att han har nazistsympatier, och tidigare under helgen har han skymtats bland de tågande högerextrema grupperna.

Heather Heyers död har höjt pressen ytterligare på Donald Trump att göra ett starkt uttalande för att förena landet.

Presidenten pendlar i sina uttalanden efter våldsamheterna mellan att beskylla "många sidor" och att peka ut de högerextrema grupperna. Många betydelsefulla röster i landets politiska etablissemang kritiserar Trump för hans reaktion och vill att han ska ta avstånd från högerextremismen.

På måndagen gjorde presidenten mycket riktigt detta, då han läste upp ett förskrivet uttalande där han fördömde de som organiserade mötet i Charlottesville. Men bara en dag senare, under en presskonferens i Trump Tower gick presidenten till attack mot sina kritiker och beskyller igen "båda sidorna".

De kritiska reaktionerna var många efter Donald Trumps pressträff på tisdagskvällen där han sa att helgens våldsamheter i Charlottesville  kom från ”många sidor”.

Men den förre KKK-ledaren David Duke hyllade Trump på Twitter

Duke var dock tämligen ensam, och bland de kritiska rösterna märktes både politiker, kulturpersonligheter och idrottare.

Basketspelaren LeBron James på Twitter:

”Hat har alltid existerat i USA, det vet vi, men det är på modet igen på grund av Trump.”

Demokraten Chuck Schumer:

”Stora och goda amerikanska presidenter försöker ena i stället för att söndra. Donald Trumps kommentarer visar tydligt att han inte är en av dem.”

Författaren Stephen King:

”Trump måste bort. Republikaner, se till att stå upp mot denna obscena människa”.

Under onsdagen, efter den massiva kritiken efter Trumps uttalanden om våldsamheterna i Charlottesville, hoppade också flera näringslivstoppar av hans näringslivsråd.

En av dem är svensken Inge Thulin, vd på det amerikanska konglomeratet 3M.

Även medlemmar i Strategic and Policy Forum har valt att lämna sina platser.

Presidenten beslutade sig för att lägga ned båda råden. Det skriver han själv på Twitter:

”I stället för att sätta press på affärsfolket i Manufacturing Advisory Council och Strategic and Policy Forum, avslutar jag båda. Tack alla!”
