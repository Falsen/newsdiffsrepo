Minst 34 döda i försök
att återta Raqqa från IS
Filippa Rogvall

FN har på torsdagen uppmanat till vapenvila i Raqqa för att ge möjlighet till civilbefolkning att hinna fly staden. Terrorsekten IS fäste beskrivs enligt en senior FN-medarbetare som "den värsta platsen på jorden", skriver FN:s nyhetscentral på sin hemsida.

Nu uppger NGO:n Syrian Observatory for Human Rights, baserad i Storbritannien, som bevakar området att 34 personer har dött i en mottattack från IS mot de syriska styrkor som nu försöker återta staden från terrorgruppen. Det rapporterar nyhetsbyrån AFP.

– IS har lyckats trycka tillbaka regimen 30 kilometer från de västra delarna av Madan, säger Rami Abdel Rahman, organisationens chef, till nyhetsbyrån.

Madan är en stad i östra Raqqa-provinsen. De syriska styrkorna arbetar inte främst med att vinna striden i huvudstaden, utan arbetar runt om kring i provisen för att omringa området, skriver AFP.

De stöds även av ryska militärflyg.

Tidigare i sommar förlorade IS kontrollen över irakiska Mosul – och en offensiv för att även befria Raqqa från IS har pågått under en längre tid.

Gruppen har kontrollerat Raqqa sedan 2014 och har sedan dess varit ett av deras viktigaste fästen.

Mosul och Raqqas fall innebär att det fysiska kalifatet är över, men det betyder inte att IS är borta eller att konflikten i Syrien över, berättade mellanösternexperten Jean-Marc Rickli för DN i juli.

Raqqa är en mycket mindre stad än Mosul och därför tror Rickli att det kommer att gå fortare att rensa ut IS än de nio månader det tog att återta Mosul i Irak.
