Sverige hånas – av Putins nyhetsbyrå
Gunnar Johansson

Nyhetsbyrån ingår i en rysk jättesatsning på propaganda riktad till utlandet.

Sputnik News skriver att svenska regeringen ska förbruka miljarder av försvarsbudgeten på att öka kapaciteten att jaga ubåtar och att åter öppna en militärbas på Gotland.

Enligt nyhetsbyrån sker det ”i tecken av en ökande paranoia”.

Sputnik News berättar om den svenska jakten på en undervattensfarkost i Stockholms skärgård i oktober förra året, som skedde ”efter att man siktat vad man trodde var en rysk ubåt”.

– Den svenska marinen har genomfört dussintals spaningar efter främmande ubåtar som uppenbarligen siktats, ända sedan tidiga 1980-talet, men tyvärr har man inte hittat någonting. I ett fall visade sig en misstänkt ubåt vara en flotte som var infrusen i is som rörde på sig, skriver den ryska nyhetsbyrån.

Sputnik News underlåter att nämna U137 som 1981 gick på grund utanför Karlskrona, en händelse som gav eko i hela världen.

Den ryska nyhetsbyrån skriver att den svenska regeringen är ”ställd inför det pinsamma att aldrig ha fångat en främmande ubåt”. Och därför görs den nya satsningen.

Ryska medier har annars rapporterat kort och faktamässigt om de nya planerna för svenska försvaret.

Ryska tv-nyhetsprogrammet ”Vestis” sajt ger en bakgrund och berättar om Gotlands historia. Där får läsarna en mycket fridfull bild av den ryska ockupationen under tre veckor 1808.

– Om dessa dagar talar öborna som den fredligaste ockupationen i historien. De ryska officerarna kunde dansa och talade franska, och blev därför populära hos de gotländska fröknarna, skriver Vesti.
