Här tillverkade terroristerna
bomber – mitt i turistparadiset
Federico Moreno

Carlos Sanchez satt och åt kvällsmat och såg Barcelona-Real Madrid när en hög smäll hördes.

Först trodde han att någon firade med ovanligt höga smällare.

Dagen efter hörde han ännu en kraftig smäll. Då förstod han att något var fel.

När vi ses i den charmiga kuststaden Alcanar, i området Montecarlo där de flesta boende är turister från flera olika europeiska länder, har polisen spärrat av området.

Från ungefär 300 meter syns ett femtiotal gasbehållare utanför ett hus som polisen nu genomsöker.



LÄS MER: Tonåringarnas terrorcell misstänks för dådet

Vi hinner inte prata länge förrän en ny explosion hörs. Det är polisen som utför kontrollerade detonationer.

- Ingen här kunde misstänka att en terrorcell hade huset, säger Carlos Sanchez som bor 400 meter från de misstänkta terroristernas bombfabrik.

Den första explosionen i huset skedde på onsdagskvällen. Då ska bomber ha detonerat av misstag. Minst en man, som tillhörde den misstänkta terrorcellen, dog direkt. En annan, som nu är gripen, skadades.

Rester från ytterligare en terrorist tros ha hittats.



LÄS MER: Här grips en man i den misstänkte terroristens bostad

Några grannar och poliser skadades lindrigt efter ytterligare en explosion på torsdagen.

Polisen tror nu att terrorcellens plan var att detonera tre bilbomber, med sprängämnen från den hemliga bombfabriken i huset som de ockuperade sedan juni.

Där turades de om att tillverka sprängmaterial.

Terrorcellen ska ha hyrt tre bilar som de skulle använda i ytterligare attentat, vilket gjort det lättare för polisen att snabbt identifiera männen. Planen var att skapa mer förödelse i Barcelona och regionen Katalonien.

I huset har polisen hittat spår av samma typ av sprängämne som användes vid terrorattackerna i Paris i november 2015 och i Bryssel i mars 2016.

Enligt La Vanguardia rör det sig om det extremt explosiva ämnet TATP.

De flesta som hyr husen i området är turister. En tysk familj hyrde ett hur som ligger bredvid den hemliga bombfabriken.

– Vi kom hit för att vi läste att det är ett lugnt område, säger Sara Schenk.

Familjen berättar att de såg två stora eldklot när huset exploderade på onsdagskvällen. De hörde en hög smäll, golvet skakade och rutorna slogs in.

– Flera av oss har framförallt ont i öronen efter smällen, säger Juliana Schenk.

Polisen misstänker att resterna av den andra döda kroppen som hittats i bombfabriken tillhör imamen Abdelbaki Es Sattys, som var ny i moskén i byn Ripoll, där majoriteten av terroristerna bodde.

Imamen satt i fängelse för narkotikabrott fram till 2012, för att ha smugglat hasch.

I fängelset ska han ha hållit i böner. Terroristdömda ska enligt El Mundo ha suttit i samma fängelse under den perioden.

Polisen tror att Abdelbaki Es Sattys kan vara den som radikaliserade de unga männen i terrorgruppen. Han skulle ha varit deras ideologiska inspiration, enligt spanska medier.

På lördagen uttryckte moskén som de terrormisstänkta brukade besöka sitt stöd för kampen mot ”all former av terrorism”.

– Imamen lämnade moskén i tisdags. Han meddelade att han skulle till Marocko på semester i tre månader, säger sekreteraren Hammou Minhaj till La Vanguardia.

– Folk har varit nöjda med imamen. Vi tog in honom för att det är väldigt svårt att hitta imamer i det här området. Men han har gett ett normalt intryck, bara lite reserverad, säger moskéns ordförande Ali Yasine.
