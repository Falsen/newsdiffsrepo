Ribbenvik: "Konflikten
drabbar inte alla i landet"
Saga Skovdahl

Sittstrejken vid Medborgarplatsen på Södermalm i Stockholm fortsätter under torsdagen. En grupp flyktingar protesterar mot att Sverige fortfarande utvisar människor till Afghanistan – trots oroligheter i landet.

I tisdags attackerade nazistgruppen Nordisk ungdom de flyktingar som då protesterade vid Mynttorget i Gamla stan. Tre personer skadades.  Händelsen utreds som ett hatbrott av polisen – som efter attacken har utökat sin bevakning av demonstranterna.

Under onsdagen lämnade demonstranterna Mynttorget för Medborgarplatsen.

– Vi sittstrejkar. Nu finns många poliser här så att vi inte ska attackeras igen. Det känns bra, säger Ahmad Rahimi, 18, till Expressen då.

Han berättade om gruppens krav på svar från Migrationsverkets generaldirektör Mikael Ribbenvik om varför inte alla asylsökande från Afghanistan – där säkerhetsläget kraftigt försämrats under de senaste månaderna – får stanna i här. Sverige inte slutat utvisa människor som fått avslag på sina asylansökningar till Afghanistan, medan exempelvis Tyskland har begränsat utvisningarna till landet kraftigt.

– Vi tänker sitta här tills vi får ett bra svar, sa Ahmad Rahimi till Expressen i går.

På torsdagen rapporterar Dagens Nyheter att Mikael Ribbenvik har svarat organisationen Ung i Sverige som anordnar manifestationen.

"Vår bedömning är att konflikten inte nått en nivå där den drabbar alla i hela landet, alltså den nivå som krävs för att alla som kommer därifrån har rätt att stanna. Det är också därför som vi inte har möjlighet att tillgodose de önskemål ni har om ett generellt beslut om att alla människor från Afghanistan ska få stanna i Sverige", skriver generaldirektören.

SVT Nyheter rapporterar att flera Stockholmspolitiker – från Miljöpartiet, Vänsterpartiet, Centerpartiet, Liberalerna och Feministiskt initiativ – i ett brev uppmanar regeringen och Migrationsverket att stopp utvisningarna till Afghanistan.
