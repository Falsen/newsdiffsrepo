Göran Persson: "Jag förstår inte hur de tänker"
Magnus Hellberg

Länsförbund efter länsförbund vill ha bort Anna Kinberg Batra. Sammanlagt är de elva till antalet som säger sig sakna förtroende för den moderata partiledaren.

Tidigt på fredagsmorgonen meddelade partiet, och dess partiledare, att de kallar till presskonferens om "läget i Moderaterna".

En som reagerat över turbulensen i partiet är förre statsministern Göran Persson (S).

Till Di.se, säger han:

– Jag har aldrig tidigare sett en motsvarighet till detta i svensk politik, att ett så stort parti plötsligt imploderar. Det är mycket märkligt.

Göran Persson menar att partiet har "flyttat hela den front som ett politiskt parti ska ha" om man bara ett år före riksdagsvalet själva driver sig in i en diskussion om partiledningen:

– Jag förstår inte hur de som startat det här tänker, de verkar sakna en tydlig plan. Om vissa länsförbund ställer sig upp och kräver Kinberg Batras avgång medan andra länsförbund ställer sig upp och försvarar henne, då har man förlorat”, säger han till tidningen.

Den förre statsministern säger att han inte tycker att Moderaterna är ett dåligt parti. Han säger att det är ett rikt parti som har struktur – men också både stadga och rötter.

– Men att man agerar på det här sättet, det är mycket märkligt, säger han till Di.
