Christer Petterssons ord om mordkvällen
Claes Petersson

"Det är nummer åtta".

Den 14 december 1988 kommer Lisbet Palmes avgörande utpekande.

Hon har pekat ut den man som hon menar är makens mördare på riksåklagarens kansli i Stockholm.

Några månader senare, när tingsrättsförhandlingen inletts sommaren 1989, är hon lika säker på sin sak i förhören med åklagaren Anders Helin.

Helin: "Är han den man du såg i hörnet Tunnelgatan-Sveavägen den kvällen?"

Lisbet: "Ja."

Helin: "Är du helt säker på det?"

Lisbet: "Ja."

Helin; "Ingen tvekan?"

Lisbet: "Nej."

Det ser nattsvart ut för mannen allt handlar om - den då 42-årige missbrukaren Christer Pettersson. Den tidigare teaterstudenten från Rotebro utanför Stockholm som nu står inför ett påtagligt hot om livstids fängelse.

Men snart ska allt ändras.

Berättelsen om Christer Pettersson börjar i Solna där han föddes den 23 april 1947. Han var "mammas pojke" och har beskrivit en sträng men trygg uppväxt. Med åren blev han teaterintresserad och kom in på Kalle Flygares teaterskola. Där kallades han "den bästa eleven någonsin" - innan han kastades ut på grund av de ständiga stölder han tidigt gjort sig känd för.

Visserligen har jag haft ett och annat jobb, och visserligen har jag arbetat med barn i vissa perioder. Och till allmän glädje för barnen efter vad jag fått omvittnat.

Istället blev han ett namn i Stockholms undre värld. Där fann han sin roll, där var han känd och fruktad.

I tingsrättsförhandlingen om Palme-mordet berättar han om sin vardag i förhör med advokaten Arne Liljeros.

– Det har varit mycket slentrian i mitt liv och leverns. Visserligen har jag haft ett och annat jobb, och visserligen har jag arbetat med barn i vissa perioder. Och till allmän glädje för barnen efter vad jag fått omvittnat.

– Men frånsett det mest krökande och supande på bänkar och gator och torg.

Vid tiden för Palme-rättegången hade Christer Pettersson dömts för 58 brott vid 17 rättegångar. I totalt sju år hade han suttit frihetsberövad på olika anstalter. 496 dagar hade han suttit i sluten psykiatrisk vård.





Händelseförloppet den ödesdigra kvällen den 28 februari 1986, börjar klockan 19 på kvällen hemma i Christer Pettersson lägenhet i Rotebro. Där hade Pettersson och en bekant bestämt sig för att skaffa amfetamin. Det var Pettersson som fick uppdraget att ge sig in mot centrala Stockholm för att fixa narkotika åt de båda. Sin vana trogen söker han upp vännen och knarkhandlaren Sigge Cedergren som han möter på spelklubben Oxen nära Hötorget.

– Och vi hälsar på varandra och jag frågar honom lite diskret om han har någon amfetamin, berättar Christer i rätten.

Sigge Cedergren bekräftar mötet i tingsrättsförhören och svarar på åklagarens fråga om vad Christers ärende var:

– Det var väl att träffa mig och få lite amfetamin.

Christer Pettersson berättar att han dricker en halv liter sprit på klubben Oxen sedan Cedergrens flickvän ska ha ställt fram två spritflaskor.

– Ja det var ett antal starka groggar i rejäla glas.

Pettersson berättar att han dröjer sig kvar på klubben till 22.30 och sedan berusad tar sig in mot Stockholms centralstation för att ta tåget mot Rotebro. Han åker, säger han, med tåget som går 22.45 eller 23.15. Han somnar på tåget. Och medan Christer Pettersson påstår att han sitter där utslagen på tåget, och vaknar upp först vid slutstationen, skjuts Sveriges statsminister till döds på Sveavägen.

Det sker klockan 23.21.

– Jag vaknade i Märsta och satt på en träbänk där en stund rökt en cigarett och åkte tillbaka med vändande tåg. Kom till Rotebro allra senast nån minut i, eller fem i tolv.

Han bedyrar också sin kärlek till Socialdemokraterna och Olof Palme.

– Han var vår enda statsman, säger Pettersson.

– Jag har alltid röstat socialdemokratiskt.

Men Christer Petterssons berättelse mötte starkt motstånd i rätten.

När Lisbet Palme vittnar pekar hon ut Pettersson med stor säkerhet.

Christer Pettersson reagerar då starkt och bryter in i förhöret. En tumultartad situation uppstår i rättssalen som slutar med att Pettersson kastas ut, efter order av rättens ordförande Carl-Anton Spak.

Christer Pettersson: "Jag ska bara säga en sak".

Carl-Anton Spak: "Nu ska du vara tyst".

Christer Pettersson: "Att Olof Palme i sin himmel tycker inte om det du säger nu. Jag säger bara det att om du tror att det är som du säger, är det okej, men om du inte tror det, är det inte okej. Det är allt jag har att säga".

Carl-Anton Spak: "För ut honom".

Åklagarna fortsätter sedan att rada upp vittnen som sett, eller kan ha sett, Pettersson vid och före mordet:

– Ja, jag är säker, säger en korvhandlare som ska ha sett Pettersson följa efter paret Palme.

– Han är rätt lik, säger en kvinnlig konstnär som tror sig ha sett Pettersson vid biografen.

– Mycket likt, säger en 25-årig flygledare som ska ha sett en person som liknar Pettersson utanför biografen.

– Ja, jag är absolut säker, säger missbrukaren Roger Östlund som ska ha sett Pettersson utanför biografen gå mot mordplatsen.





Men trots flera utpekanden faller åtalet samman.

Två vittnen ska i tingsrätten och hovrätten intyga att de verkligen sett Pettersson på pendeltåget. En av dem är en vaktmästare från norra Sverige som tidigare hade bott granne med Pettersson.

– Jag går in och visar upp kortet i spärren och på väg ut får jag se en som satt där. Och jag reagerar på en gång. Det var Christer Pettersson.

Dessa båda alibivittnen ska dock ifrågasättas starkt av åklagarna och ansågs inte vara tillförlitliga.

Desto tyngre väger kritiken mot vittnesmålen - inte minst Lisbet Palmes utpekande.

Vid konfrontationen har hon i förväg fått veta att den misstänkte är alkoholist och pekar ut nummer åtta, som är Christer Pettersson.

Han sågar också ett annat nyckelvittne, missbrukaren Roger Östlund, som tycks ha varit vid biografen först efter mordet.

– Jag hävdar att detta är ett värdelöst vittnesmål, säger advokat Liljeros i rätten.

Tveksamheterna kring Lisbet Palmes utpekande och polisens misstag i utredningen blev avgörande. Christer Pettersson fälldes i Stockholms tingsrätt den 27 juli 1989, av en oenig domstol, men friades senare samma år i hovrätten. Enligt hovrätten kunde det inte uteslutas att Lisbet Palme pekat ut fel person och rätten påpekade flera "extremt grova misstag" i konfrontationerna och polisens arbete.

Men Christer Pettersson blev bara fri på papperet.

Hans liv fortsatte att kretsa kring Palme-mordet medan han sjönk allt djupare in i sitt missbruk av narkotika och alkohol.

Den 15 september 2004 fick Pettersson en skada i armen under ett polisingripande och skickades efter omplåstring till Beroendeakuten på S:t Göran sjukhus. På väg ut från sjukhuset dagen efter föll han illa och slog huvudet hårt i marken. Han fick en fraktur i skallen och allvarliga hjärnblödningar.

Hans liv gick inte att rädda.

Klockan 12.55 den 29 september 2004 avled Christer Pettersson på Karolinska sjukhuset.



MISSA INTE: Palmes sista steg
