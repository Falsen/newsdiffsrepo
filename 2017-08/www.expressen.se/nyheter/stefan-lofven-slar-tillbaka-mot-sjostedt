Stefan Löfven slår tillbaka mot Sjöstedt
Niklas Svensson

Stefan Löfvens andra dag i Brasilien innehöll möten med bland andra presidenten Dilma Rousseff, riksbankschefen Alexandre Tombini och med ordföranden för FN:s utredningskommission för Syrien, Paulo Sérgio Pinherio.

Sent i går kväll, svensk tid, lämnade han huvudstaden Brasilia och flög vidare till jättestaden São Paulo. Ombord på planet gav Löfven Expressen en exklusiv intervju.

Hur var mötet med presidenten?

- Det var ett väldigt bra möte, både i substans men också i känslan för två länder som har goda relationer och som vill fortsätta att utveckla dom. Det här är betydligt bredare än en affär om flygplan, säger Stefan Löfven, apropå Brasiliens köp av 36 Jas-plan.

Hur ska ni göra då för att utveckla samarbetet?

- I anslutning till den här affären finns flera möjligheter, det handlar om biosidan, bränslesidan, grön teknik, transporter. Det finns en hel rad områden där Sverige och Brasilien har gemensamma intressen. Brasilien är oerhört viktigt för oss.

I en intervju i Expressen i dag kritiserar vänsterledaren Jonas Sjöstedt regeringen på en rad punkter. Löfven anklagas bland annat för att inte ta klimatarbetet på allvar och för att det inte finns något förbud mot vapenexport till länder som är i konflikt. Dessutom säger Sjöstedt att regeringen "har fegat ur när det gäller frihandelsavtalet mellan EU och USA".

Statsministern slår snabbt tillbaka.

- Vi har i Sverige en export som motsvarar 50 procent av vår BNP. Då förstår ju alla att vi har nytta av frihandel. Frihandelsavtal mellan EU och USA är i grunden bra. Man kan inte börja i den andra änden och säga att frihandelsavtal är i grunden dåligt.

- Men däremot får det inte vara på vilka villkor som helst, och det är jag också tydlig med. Frihandelsavtal ska inte försämra sociala villkor eller mänskliga rättigheter, det är inte till för det. Det är till för att lyfta handeln och ta bort olika hinder, tariffer och tullar. Man ska börja i den positiva änden.

Löfven menar att Sjöstedt har fel även i klimatfrågan.

- Det är inte så att Sverige styr hela EU. Vi hade högre ambitioner, ja, men det är viktigt nu att EU ändå har en klar målsättning. EU kan vara en aktiv spelare inför Paris och det är viktigt.

Så hans kritik är orättvis?

- Han får ju ha andra uppfattningar, naturligtvis. Men jag tycker att vi har agerat på de punkterna, så det är inte så att vi ingenting gör. Det är tvärtom. Vi är aktiva på alla områden. Vi kommer att bereda nya miljömål för Sveriges del, så miljöfrågan är vi på, vapenexporten håller vi på med.

- Vad gäller arbetsrätten är väldigt tydliga med att det ska gälla schysta villkor, ordning och reda på svensk arbetsmarknad. Så vi håller på att jobba med de frågorna.

Bensinpriset har sjunkit kraftigt. Är det bra att bensinen blir billigare?

- Vi vill ju på sikt se att man kör bilar på något annat än bensin. Nu är det bra för konsumenten och vi får inse att nu faller bensinpriset på det här sättet, men vi kommer ju fortfarande att vilja att vi kör bil på något annat än bensin. Det är vår uppgift inför kommande generationer att visa att vi fattade vad som var på väg att hända, och därför ställde vi om.

Kan det sjunkande bensinpriset göra att det blir enklare att höja skatten på bensin?

- Jag vill inte spekulera i något sådant, det är inget som vi har diskuterat så det är inget som jag kan kommentera.

När det gäller vårpropositionen. Blir det några stora nyheter i den?

- Det är klart att vi vill sätta vår prägel på vårpropositionen - på det som nu blev försenat i och med att vår budget blev nedröstad. Vi har kvar samma uppgifter som vi hade i höstas. Vi måste få ner arbetslösheten framför allt för ungdomar. Vi måste visa att dom har en framtid.

Du lovade att traineejobben var det första du skulle ta tag i som statsminister?

- Precis, det var viktigt. För det kombinerar tre egenskaper - ner med ungdomsarbetslösheten, se till att säkra kommande rekrytering och höj kvaliten. Jag har ju sett ungdomar där ute som fått den här möjligheten som säger att det är lysande.

Är det ett nederlag för dig att traineejobben inte kunde införas?

- Budgeten blev ju nedröstad och då är detta en följd av detta. Det är ett misslyckande för Sverige om vi inte kan säga att vi under året kan skapa ex antal tusen traineejobb. Är det någon som har andra lysande idéer då välkomnar jag det. Det behöver inte heta exakt traineejobb, men vi ska se till att ungdomar får möjligheten.

I dag i São Paulo träffar Stefan Löfven bland annat svenska handelskammaren och representanter för Saab och företagets strategiska partner i Gripenprojektet, Embraer.
