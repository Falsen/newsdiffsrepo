Man åtalas för grov rattfylla
efter dödskrasch i England
Matilda Nyberg

Det var under natten till lördag strax efter klockan 03 som dödsolyckan inträffade på den stora motorvägen M1 i Storbritannien. En minibuss kolliderade med två lastbilar utanför Milton Keynes cirka 80 kilometer norr om London och åtta personer omkom.

Flera vittnesuppgifter har gjort gällande att det var en fruktansvärd olycksplats. Ollie Miller körde förbi platsen efter det inträffade berättade för Sky News att minibussen var helt demolerad.

– Det såg hemskt ut. De två lastbilarna var totalförstörda och jag kunde se att det låg en minibuss under en av dem. Minibussen var helt platt efter kraschen, säger Miller.

Nu åtalas två män, de två lastbilschaufförerna, för grov vårdslöshet i trafiken och vållande till annans död. Den ena, en 31-årig man, står även åtalad för grov rattfylla efter att alkoholprovtagning visat att han haft långt över den tillåtna promillehalten i blodet.

Enligt förhandlingarna i rätten ska hans lastbil ha stått helt stilla i filen för långsamtgående fordon i nästan en kvart innan olyckan inträffade. En före detta rumskamrat till mannen säger till Mail Online att 31-åringen varit hemlös en längre tid och bott i lastbilen.

När anklagelserna mot 31-åringen lästes upp började han gråta. Trafikolyckan på M1 är den värsta i Storbritannien på nära 25 år.

Samtliga åtta dödsoffer färdades i den kolliderande minibussen. Ytterligare fyra personer vårdas fortfarande för svåra skador efter olyckan, bland annat en flicka i femårsåldern som satt fast i det skadade fordonet i nästan en timme efter kraschen.

Totalt bestod gruppen i minibussen av 11 personer, vissa tillhörande samma familj, som reste från Nottingham på semester till Frankrike.

Rättegången mot de båda männen inleds i slutet av september.
