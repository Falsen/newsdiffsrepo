Polisen körde skjuten till sjukhus
– utan kontakt med ambulans
Saga Skovdahl

Det var strax efter halv nio på fredagskvällen som en man i 20-årsåldern blev skjuten i huvudet vid Risingeplan i Tensta. Den skottskadade mannen fördes till Karolinska universitetssjukhuset av polisen. Mannen avled av skadorna.

Polisen i Järva har skrivit om händelsen på Facebook:

"Ytterligare en person har mist sitt liv av det meningslösa våldet och den illegala tillgången på vapen. Polispersonal valde att lasta den skadade i sin bil för att själva transportera personen till akuten. Detta eftersom närmsta ambulans var långt ifrån platsen", står det i inlägget.





Men i själva verket fanns två ambulanser i närheten – på en så kallad "brytpunkt" 500 meter bort. En brytpunkt är en plats där ambulanserna väntar medan polisen säkrar en brottsplats. Den första ambulansen är framme vid brytpunkten bara tre fyra minuter efter att larmet inkommit till SOS Alarm.

Polispatrullerna sökte aldrig kontakt med ambulanserna vid brytpunkten genom den så kallade raps:en – en sambandskanal där polis och ambulans har radiokontakt.

En avvikelserapport om händelsen i Tensta har upprättats.

Frågeställningarna är dock inte nya. I mars hittades två män i 20-årsåldern skjutna i huvudet i en bil i Kista. Männen fördes till sjukhus av polisen – och en diskussion om samverkan mellan polis och ambulans tog fart.





Avvikelserapporten som upprättats efter Tenstaskjutningen vittnar om frustration bland ambulanspersonal: "Polis kan inte lasta svårt skadade själva när Amb (ambulans, reds. anm) finns på BP (brytpunkten, reds. anm), utan att ens ha försökt söka kontakt via RAPS", står det bland annat.

En ambulanssjukvårdare med insyn i ärendet säger att grundproblemet är att polis och ambulans inte får kontakt med varandra.

– Problemet är inte att de lastar patienten, problemet är sättet de gör det på. Polisen frågar inte ens var vi är någonstans.

Enligt ambulanssjukvårdaren handlar det om liv och död.

– Att åka med en patient till Karolinska som är skjuten i huvudet och förmodligen har ofria luftvägar som dödar inom en tre-fyra minuter, där hjälper det inte att man åker till sjukhus snabbt. Utan patienten behöver behandling på plats – och det fanns resurser på plats. Ändå väljer polisen att lasta och åka utan att ta kontakt med ambulansen via sambandskanalen.

– Rätt vad det är kan det handla om en patient som har en chans om man bara friar luftvägarna. Men det måste göras rätt omgående, fortsätter ambulanssjukvårdaren.

Christoffer Bohman, biträdande chef för Järvapolisen, har läst händelserapporteringen och talat med polispatrullerna som var på brottsplatsen. Enligt honom var situationen "extremt kaotisk".

– Det är ett stort antal människor på plats som, när polispersonal kommer fram, förhindrar deras arbete. Det finns individer på platsen som själva vill transportera den skadade personen till sjukhus, säger Christoffer Bohman.



Läs mer: Hotfull stämning vid sjukhus när gäng samlas



Christoffer Bohman ger en bild av att 30 personer "agerade hotfullt" och försökte motarbeta de sex poliser som kom till brottsplatsen.

– Det gör att du har noll möjligheter att ställa dig och fibbla med en radio för att komma över på rätt talgrupp och börja prata med ambulans, säger Christoffer Bohman.

– Man måste lämna platsen och utifrån de förutsättningar som finns beger man sig till Karolinska sjukhuset som ligger ett par minuter därifrån, för man förstår att det handlar om minuter. Såpass skadad är personen, fortsätter polischefen.





Polisen ser ingen anledning till självkritik. Enligt Christoffer Bohman visste inte poliserna vid brottsplatsen att två ambulanser fanns i närheten.

– I det här fallet är vi inte självkritiska utifrån personalens agerande på plats. Jag är tvärtom stolt över handlingskraften. Har vi kvar att jobba i samverkan med ambulansen? Ja, absolut, det har vi och det sker ett sådant arbete i samverkansgruppen där man försöker hitta former för kommunikationen – som måste bli bättre, säger han.





Även Patrik Söderberg, chefsläkare för prehospital vård på Stockholms läns landsting, menar att det är angeläget att finna ett bra sätt för polis och ambulans att samarbeta i de här situationerna.

En samverkansgrupp, där polis och ambulans är representerade, arbetar med just detta. I september ska ett förslag med riktlinjer för samarbetet presenteras.

– Det här är en påminnelse om att samarbetet med polisen är väldigt viktigt och att vi måste få det här att fungera så bra som möjligt, så fort som möjligt, säger Patrik Söderberg.

Han menar att det är svårt för personer som inte befann sig på brottsplatsen att säga om polisen agerade rätt eller fel.

– Polisen har varit plats, de har gjort den här bedömningen, och jag kan inte säga om det var rätt eller fel. Polisen får stå för den bedömningen, säger Patrik Söderberg.

Enligt honom finns fortfarande ingen helt klar rutin för hur polis och ambulans ska samverka i den här typen av situationer.

– Generellt kan man säga att det finns enorma utmaningar i den prehospitala vården och ibland uppstår farliga situationer. Vi ska samarbeta med polisen och i farliga situationer måste polisen säkra platsen innan vi kan komma till.

Det lyckas polisen inte alltid med – vilket enligt Patrik Söderberg kan få de här konsekvenserna.

– Det enda vi kan göra är att försöka få vårt samarbete att fungera bättre, säger Patrik Söderberg.
