Tisdag 22 augusti 2017
"Förvirrat" då kvinna
körde permobil i tunnel
Anton Nilsson

Det var strax före 09 på tisdagen som kvinnan körde genom Söderledstunneln i centrala Stockholm.

– Det var andra trafikanter som ringde om det. Det går ju långsamt att köra bakom en permobil, säger Eva Nilsson vid Stockholmspolisens regionsledningscentral.

Kvinnan färdades i norrgående riktning genom tunneln och flera bilar tvingades väja, enligt polisen.

– Hon ska ha åkt i en ganska bestämd fart, mitt i körfältet i norrgående riktning och in på Centralbron. Flera har fått väja för henne. Det är antagligen lite förvirrat där, säger Anna Westberg, presstalesperson vid Stockholmspolisen till TT på tisdagsmorgonen.

– Vi får ju in larm med jämna mellanrum om att folk cyklar eller går på stora vägar, men en permobil hör definitivt till ovanligheterna. Det är en fara för allmänheten och även personen själv, säger Anna Westberg till TT.

Enligt Eva Nilsson körde kvinnan så småningom av vägen och påträffades aldrig av polisen.

Polisen avslutade ärendet vid 09.22.

– Det är inte ett fordon som får köra där. Det handlar om ett trafikbrott av lindrigare slag, och kan leda till böter, säger Eva Nilsson.

Det händer "då och då" att liknande händelser inträffar, säger hon.

– Ibland är det närmast att köra en viss väg och då tar man den. En del kanske inte känner till att man inte kan köra på vissa vägar.
