Två militärflyg flög tätt över Stockholm
Filippa Rogvall

Många stockholmare blev i dag vittne till de två militärflygen som cirkulerade över stora delar av staden. Det kraftiga ljudet fick Tomas Sandman, som befinner sig på en ö i Torsbyfjärden i Stockholms skärgård, att reagera.

– De cirkulerade flera varv här och flög längre och längre ned. Det såg ut som att det större planet skulle försöka sänka det andra, säger han.

Den senaste tiden har Försvarsmakten anmält flera incidenter till regeringskansliet, och så sent som i onsdags var två ryska stridsplan på svenskt territorium, strax öster om Gotland.

Så var inte fallet den här gången. Nemo Stjernström, pressinformatör vid Försvarsmakten, menar att flygningen var en del av en uppvisning:

– Försvarsmakten stöder och deltar själva i tävlingen "Tough Viking" på Gärdet i dag. Dels är vi sponsor av tävlingen, men det är också personer ur vår egen personal som är med och tävlar, säger han.

Tough Viking beskriver sig själva som "det största, första och mest utmanande hinderbaneloppet i Norden". Tävlingen som har omkring 3 600 deltagare drog i gång på Gärdet i Stockholm i dag.

I samband med starten deltog Försvarsmakten i en överflygning precis vid starten klockan 10 – i en Hercules TP84 och en Jas 39 Gripen.

– De flög efter varandra i lugn och ro, i lägsta möjliga bullerpåverkan på både höjd och hastighet. De gjorde sitt allra bästa för att orsaka så lite buller som möjligt, säger Nemo Stjernström.

Och Tomas Sandman var nöjd med uppvisningen.

– Det var sommarens kick, säger han.
