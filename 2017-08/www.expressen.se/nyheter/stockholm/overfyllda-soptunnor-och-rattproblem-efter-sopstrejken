Överfyllda soptunnor och
råttproblem efter sopstrejken
Arne Lapidus

Den 5 juli bröt en vild strejk ut bland sopåkarna på företaget Reno Norden, som ansvarar för större delen av sophämtningen i Stockholm. Detta i protest mot att arbetsgivaren ville sänka deras löner och inventera deras nycklar till soprummen.

Genast utbröt kaos i sophanteringen – och trots att strejken avslutades efter cirka två veckor är det fortfarande problem på flera håll i staden.

På Dalagatan 44 i centrala Stockholm svämmar soptunnorna över. Huset får ingen regelbunden sophämtning, utan bara "akuta utryckningar" när bostadsrättsföreningen kontaktar det kommunägda bolaget Stockholm vatten och avfall.

– Det här går inte längre. Normalt hämtas sopor två gånger i veckan. Nu måste jag ringa varje gång soporna tornar upp sig, de rycker ut akut men det blir ingen regelbunden hämtning, säger Per Sjödén, ordförande i bostadsrättsföreningen.

– Jag har ringt flera gånger till Stockholm vatten, senast för någon timme sedan. De sa att någon skulle ringa tillbaka. Det är fruktansvärt irriterande.

– Vi har fått problem med råttor i källaren. Vi har satt ut fällor och hittade en råtta i fällan senast i dag, säger han.



LÄS MER: Så slår sopstrejken när staden växer



På Stockholm vatten och avfall är företagsledningen medveten om problemen. Det första meddelandet på företagets hemsida har rubriken "Driftstörningar i sophämtningen i Stockholm" – och den vilda strejken hos entreprenören anges vara orsaken till dessa störningar.

"Sedan en tid tillbaka är alla sopbilar som hämtar hushållsavfall i Stockholm åter fullt bemannade. Den nya bemanningen har dock inte samma erfarenhet och arbetet tar därför längre tid", heter det.

Krister Schultz, vd på Stockholm vatten och avfall, säger att "95 procent" av sophanteringen fungerar – och lovar att undersöka vad problemen på just Dalagatan 44 beror på.

– De oannonserade vilda strejkerna följdes av uppsägningar och sjukskrivningar. Det har varit en otroligt tuff period för vår entreprenör att återställa hämtningen. Vi har jobbat hela sommaren för att återgå till det normala, säger Krister Schultz.



LÄS MER: 9 frågor och svar om vilda strejken i somras



– De återstående problemen beror sannolikt på att det är ny personal. De har rekryterat många nya. Det tar tid att hitta och lära sig områden.

– 95 procent fungerar normalt, men vi har fortfarande problem på en del adresser. Vi beklagar djupt att vi inte kan leverera normalt god service. Vår entreprenör skickar ut bilar för att lösa akuta problem, säger han.

Antalet reklamationer för utebliven sophämtning var 17 000 i början av augusti och har ökat sedan dess, enligt Svenska Dagbladet.
