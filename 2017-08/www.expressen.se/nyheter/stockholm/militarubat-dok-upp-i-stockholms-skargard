Militärubåt dök upp i
Stockholms skärgård
Hannes Lundberg Andersson

På tisdagskvällen dök den upp ovanför vattenytan: En stor militärubåt, i Stockholms skärgård precis vid Värmdö. Tidiga vittnesuppgifter till Expressen sa att det kom rök från ubåten, och att det låg en polisbåt intill.

Vittnet Vlhelm Nyroos, 19, berättar:

– Vi såg en ubåt passera utanför vårt hus. Min mamma konstaterade att det var en svensk ubåt. De stannade precis utanför oss och sen såg vi polisen komma och att personalen kom ut från ubåten.

Stockholmspolisen kan inte gå in på vad polisen gjorde vid ubåten, eller vad ubåten gjorde där:

– Det var inget strul alls, bara en härlig ubåt. Jag har bett försvaret att ta hand om frågor om det, säger Carina Skagerlind vid Stockholmspolisen.

Försvarsmakten bekräftar att en av deras ubåtar rört sig i området kring Värmdö och Djurö på tisdagen.

– Vi har en ubåt som har rört dig i det området. Däremot känner jag inte till att den ska ha haft några problem. Den var uppe i ytläge och gick för maskin, vilket gör att det ryker en del om den. Det kanske kan vara det, säger Lena Parkvall, vakthavande kommunikatör vid Försvarsmakten.

Vet du varför polisen var där?

– Nej, men jag vet att det inte varit några problem med ubåten. De kanske bara stannade och pratade lite, jag vet inte. Men jag vet att det inte har varit några problem med vår ubåt, säger Lena Parkvall.

Vad ubåten gjorde i området vill försvaret inte heller gå in på.

– Det kan jag inte säga, men vi har en ubåt där. Det är inget konstigt, det är en vanlig dag på jobbet. Det har inte hänt något speciellt, säger Lena Parkvall.
