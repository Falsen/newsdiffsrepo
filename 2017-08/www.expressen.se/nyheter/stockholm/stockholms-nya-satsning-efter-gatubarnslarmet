Stockholms nya satsning – efter gatubarnslarmet
Filippa Rogvall

Den senaste tidens rapportering om de marockanska gatubarnen har väckt starka känslor. Tidigare i augusti publicerade Expressen ett reportage som följde barnen som framför allt håller till nära Björns trädgård vid Medborgarplatsen i Stockholm.

Trots att många av dem har varit flera år i Sverige har antalet barn ökat den senaste tiden, och polisen har slagit larm om att barn så unga som nio år har försökt råna folk beväpnade med knogjärn.

Nu har den rödgrönrosa majoriteten i Stockholms stad valt att samarbeta med organisationerna Barnrättsbyrån, Rädda Barnen och Stockholms stadsmission för att hjälpa gatubarnen.

Totalt går socialförvaltningen in med  1 540 640 kronor för perioden 1 september – 31 december 2017 och därefter 5 888 920 kronor per år åtminstone fram till och med 2019, rapporterar StockholmDirekt.

Budgeten får organisationerna använda efter eget behov. Det handlar bland annat om att trygga ungdomarnas basbehov, erbjuda bra mötesplatser och inte minst fungera som länk till myndigheter, uppger Anna Rantala Bonnier (Fi), ledamot i socialnämnden i Stockholms stad, till tidningen.

– Det kan handla om till exempel personalkostnader och kompetensutveckling. Men det här är ett gemensamt åtagande med en långsiktig finansiering där vi både är partners och bidragsgivare, säger Anna Rantala Bonnier.

Hon menar att gatubarnen har ett lågt förtroende för myndigheter – och att civilsamhället där kan ha en bättre möjlighet att hjälpa dem.

– Många av barnen har lågt förtroende för myndigheter och litar inte på vuxna, av mycket förståeliga skäl. Då har i stället civilsamhället möjligheter att skapa relationer och jobba förtroendebyggande. Det är oerhört viktigt att vi inte ger upp på de här barnen, säger Anna Rantala Bonnier.
