1 500 kronor i böter för
den som cyklar mot rött
Saga Skovdahl

Det finns förstås flera fördelar med att cykla – det är bra för miljön och för den egna hälsan. Men det gäller att sköta sig. Gör man inte det kan man faktiskt få dryga böter.

Den som cyklar mot rött riskerar böter på 1500 kronor, medan den som cyklar över en heldragen linje riskerar att bli 800 kronor fattigare. Men för detta krävs förstås att polisen bevittnar trafikförseelsen.

Anders Sällström, chef för Södermalmspolisens trygghetsgrupp som utför trafikkontrollerna i stadsdelen, säger att man försöker vara ute "så ofta man kan".

– När vi har tid och möjlighet har vi cykelpatruller ute. Då brukar vi stå vid känsliga korsningar där vi vet att det är väldigt många cyklister. Många gånger är det viktigt att vi bara står där, för att lugna ner tempot, säger han.

För detta får polispatrullerna ofta positiv feedback.

– Många tycker det är bra att vi är ute och syns, fortsätter Anders Sällström.

På tisdagsmorgonen gjordes en trafikkontroll av cyklister vid korsningen Götgatan-Hornsgatan. Åtta cyklister fick 1500 kronor i böter för att de inte stannade där trafikljusen slog om, vilket Södermalmsnytt var först med att rapportera.

Detta trots att de två poliserna stod fullt synliga för cyklisterna, iklädda gula västar.

Anders Sällström berättar att kontrollen tog 30 minuter – och säger att fler cyklister säkerligen hade kunnat bötfällas.

– Beteendet är mindre bra bland Stockholms cyklister. Majoriteten sköter sig, men sedan finns det ett antal som inte gör det. De kan ju orsaka olyckor och irritation inte minst, säger han.
