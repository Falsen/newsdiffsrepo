Personal låste in sig vid rån på Lidl
Sara Karlsson

Under tisdagskvällen utsattes en Lidl-butik i Haninge för ett rånförsök.

Gärningsmannen ska ha försökt att få personalen att öppna butikens kassaskåp, men misslyckats. Han ska ha hotat med ett pistolliknande föremål. Personalen låste i stället in sig på butikens kontor. Det ska även ha varit en kund i butiken som gömde sig på butiksgolvet.

Ingen person skadades fysiskt under händelsen.

Gärningsmannen lyckades rymma och polis jagade honom med helikopter. Han har ännu inte hittats.

– Av en ren händelse hade vi helikopter nära till hands, de har sökt i området men inte lyckats få tag i någon. Helikoptern används inte längre, säger Sven-Erik Olsson, vakthavande befäl hos Stockholmspolisen.

Vad den misstänkta brottsrubriceringen är står ännu inte klart. Mannen lyckades inte få med sig någonting från butiken.

– Jag vet ännu inte om man bedömer det som försök till- eller fullbordat rån. Det är oklart. Men hotade han med vapen så är det grovt rån, eller försök till grovt rån, säger Sven-Erik Olsson.

Det finns ingen detaljerad beskrivning av gärningsmannen, mer än att det ska ha varit en "äldre" man.

– Det beror på vad man uppfattar som en äldre person, men det ska inte ha varit någon yngre person som gjort det, säger Olsson.
