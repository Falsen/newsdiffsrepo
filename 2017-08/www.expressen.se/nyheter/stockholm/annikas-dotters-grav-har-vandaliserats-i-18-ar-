Annikas dotters grav har
vandaliserats i 18 år
Alexandra Andersson

Den 25 mars 1999 fyllde Annika Wickströms dotter Isabélle 20 år.

På kvällen var hon ute och firade sin födelsedag, när olyckan inträffade.

– Hon åkte med en kille som dessvärre var grovt rattfull. Han körde ihjäl henne. Själv klarade han sig fint med en liten skråma, berättar Annika.

Isabélle begravdes på Adolf Fredriks kyrkogård i centrala Stockholm.

Men att det skulle uppstå problem med dotterns gravplats hade Annika aldrig kunnat tro.

– I den stora sorgen var jag glad över att kunna ha graven så pass nära mitt hem. Det fanns inte i mitt huvud att jag inte skulle få ha den i fred, säger hon.

Redan kort efter begravningen började graven utsättas för stölder – och under 18 års tid har prydnadsföremål och buketter kontinuerligt försvunnit från platsen.

– Det var jättejobbigt i början när allt var nytt. Jag satte upp en skylt med vädjan om att låta graven vara i fred, och under ett tag lugnade det ner sig, berättar Annika.

Men för ett halvår sedan började Isabélles grav att vandaliseras.

– Mina planteringar har ryckts upp flera gånger och gropar har grävts i sanden. Det ser förskräckligt ut. Detta är extremt tungt för mig som mamma, att behöva utstå detta på toppen av den eviga sorgen, säger Annika.

Efter att Isabélles grav hade vandaliserats flera gånger på kort tid, kontaktade Annika kyrkovaktmästaren.

– Jag kände mig helt förtvivlad och visste inte vad jag skulle ta mig till, säger hon.

Enligt kyrkovaktmästaren är det i princip bara Isabélles gravplats som har utsatts för vandalisering.

– Många av gravarna här är gamla. Det finns ett foto av min dotter på hennes grav, så självklart sticker den ut, säger Annika.

Numera försöker hon hålla graven så simpel som möjligt, utan varken prydnader eller blommor.

–  Ändå upphör inte vandaliseringen. Under årens lopp har det säkert varit olika personer som ligger bakom stölderna, men nu kändes det som att det är samma person som ligger bakom detta, säger hon.

I augusti lämnade Annika in en polisanmälan, men förundersökningen lades ned samma dag.

Nu vet hon inte längre vad hon ska göra för att vandaliseringen ska upphöra.

– Det känns helt hopplöst. Det skulle ju vara helt makabert ifall jag tvingades att flytta graven för att få ha den i fred, säger hon.

På grund av vandaliseringen har Annika vid flera tillfällen valt att inte besöka sin dotters grav.

– Ibland drar jag mig för att gå dit, eftersom jag känner på mig att det kommer se för jäkligt ut. Det tar på krafterna och jag blir så nedstämd, säger hon.

Annika önskar att poliser patrullerade på kyrkogården, eller att grindarna stängdes om natten.

– Men min största önskan är att intresset för min dotters grav ska försvinna, säger hon.
