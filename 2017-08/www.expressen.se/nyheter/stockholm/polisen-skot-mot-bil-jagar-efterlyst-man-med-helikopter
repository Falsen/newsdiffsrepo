Polisen sköt mot bil – jagar efterlyst med helikopter
Filippa Rogvall

Det var strax efter klockan åtta på måndagskvällen som polisen avlossade skott mot ett fordon som framfördes av en efterlyst person i Rågsved i södra Stockholm.

– Polis har avlossat verkanseld mot ett fordon, en personbil. Man skulle ingripa mot en efterlyst person och det har uppstått en situation där. Jag uppfattar det som en nödvärnssituation, säger Sven-Erik Olsson, presstalesperson vid Stockholmspolisen.

Föraren lyckades ta sig från platsen och eftersöks nu av bland annat helikopter. Vad föraren är misstänkt för vill Sven-Erik Olsson inte gå in på.

De går i nuläget inte ut med några signalement på vare sig föraren eller fordonet.

– Personen är efterlyst sedan en tidigare händelse, en längre tid tillbaka, säger han.

Det finns inga uppgifter om att någon ska ha skadats i samband med skottlossningen. Inte heller har någon gripits.

Polisen kommer att utreda användandet av tjänstevapen.

– Sedan blir det naturligtvis som alltid en utredning om användande av tjänstevapen, det sker rutinmässigt, säger Sven-Erik Olsson.
