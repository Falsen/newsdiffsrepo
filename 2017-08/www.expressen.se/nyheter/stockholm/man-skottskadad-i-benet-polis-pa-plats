Man skottskadad i benet – polis på plats
Saga Skovdahl

Strax efter halv åtta på måndagskvällen inkommer ett larm till polisen om att en skadad man har anträffats utomhus i ett bostadsområde i Gamla Enskede. En förbipasserande i området upptäckte mannen.

Polispatrullen på plats kunde tillsammans med sjukvårdspersonal konstatera att hade hade en trolig skottskada i benet. Han är förd till sjukhus för vård. Han var då vaken och talbar, skriver polisen på sin hemsida.

Enligt Eva Nilsson, presstalesperson vid polisen i Stockholm, är det oklart om platsen där mannen hittades också är brottsplatsen.

– Om det är brottsplatsen är oklart just nu. Men det är där vi har spärrat av, säger hon.

– Vi pratar med folk som rört sig i området, eller sitter ute, som kan ha sett eller hört något, fortsätter Eva Nilsson.

Om patrullerna på plats har varit framgångsrika i sökandet efter vittnen är okänt för henne.

Mannen var vaken och talbar – har han lämnat uppgifter om någon eller några misstänkta gärningsmän?

– Det är inget som vi delger så här initialt, säger Eva Nilsson.

Vid 20.30 är polisens tekniker ännu inte på väg till platsen där mannen hittades.

– Det är alldeles för tidigt. Det får man ta ett beslut om senare, om det nu är brottsplatsen, säger Eva Nilsson.

Hon berättar vidare att mannen kommer att höras av polis igen, efter att han har fått vård för skottskadan. En förundersökning om grov misshandel är inledd.

Artikeln uppdateras.
