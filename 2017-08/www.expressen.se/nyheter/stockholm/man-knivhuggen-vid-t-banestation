Måndag 21 augusti 2017
Man knivhuggen vid t-banestation
Saga Skovdahl

Larmet om misshandeln inkom 18.18 till polisen. Uppgifterna gjorde gällande att en man blivit misshandlat vid tunnelbanestationen i Fittja i södra Stockholm.

Väl på plats återfann polisen en man med stickskador i ena benet. Mannen ska också ha fått ta emot sparkar.

– Han hade flera stickskador i benet, säger Sven-Erik Olsson vid polisen i Stockholm.

Den misshandlade mannen har förts till sjukhus med ambulans. Han var vaken och talbar.

– Det finns inget som tyder på att på att det är livshotande skador, säger Sven-Erik Olsson.

Strax innan klockan 20 på måndagskvällen finns ännu ingen gripen. Polisens tekniker är på väg till platsen för att genomföra en teknisk undersökning.

– Vi har hört vittnen och man har pratat med den som har utsatts. Det har lämnats vissa uppgifter men jag kan konstatera att ingen är gripen i nuläget. Vi har fått vissa vittnesiakttagelser och arbetar vidare med ärendet, säger Sven-Erik Olsson.

Misshandeln har skett utomhus, vid en matbutik, nära tunnelbanestationen. Sven-Erik Olsson tror att polisen kommer att gå igenom film från övervakningskameror vid tunnelbanestationen.

– Vi kollar alltid om det kan finnas något intressant på kameror, säger han.

Förundersökningen är rubricerad som grov misshandel.

Texten uppdateras.
