Lördag 19 augusti 2017
Person skjuten i ansiktet i Tensta
Saga Skovdahl

Larmet inkom till polisen klockan 20:38 på fredagskvällen.

– Inringaren hade hört en eller flera smällar, och vi fick uppgift om att en person ska vara skottskadad vid Risingeplan i Tensta, säger Åsa Wallentin vid polisen.

När polisen kom till platsen fann man en skottskadad person. Enligt uppgifter till Expressen har personen, en man, skjutits i ansiktet. Det vill Åsa Wallentin vid polisen dock inte bekräfta.

– Det jag kan säga är att skadeläget är oklart, men personen förs till sjukhus, säger hon.

– Vi upprättar avspärrningar och kommer hålla förhör på platsen.

När Expressen talar med henne, strax innan klockan 21, har hon inga uppgifter från polispatrullerna på plats om det finns vittnen till händelsen eller inte.

Enligt uppgifter till Expressen blev personen skjuten vid en port i ett bostadshus. Mellan fem och sex polispatruller ska finnas på platsen.

Enligt polisen är tre personer hämtade till förhör. De är dock inte misstänkta för brott.

Strax innan 21:30 är den skottskadade mannen ännu inte identifierad.

– Vi är på plats och har inlett dörrknackning. Det handlar om att kunna hålla förhör med så många möjligt för att kunna få en bra bild av vad som hänt, säger Åsa Wallentin.

Vid 22.40 skriver polisen på sin hemsida att mannen har avlidit på sjukhus, samt att de anhöriga har underrättats av sjukhuset.

Polisen skriver vidare att mannen fördes till sjukhus av polispersonal "i akut livräddande syfte".

Förundersökningens rubricering, som initialt var försök till mord, har nu ändrats.

En person som jobbar på akuten på Karolinska sjukhuset säger att det är väldigt mycket folk runt sjukhusets ingångar.

– Det är en extremt hotfull situation, både mot personal och andra patienter, säger personen.

Han säger att det är runt 50 personer. Även många poliser finns på plats och akutmottagningen är avspärrad.

– Det är en ny situation. Det började i tisdags. Det har inte varit så här förut.

Personerna står i närheten av entrén till förlossningen och till akuten.

– Om någon kommer och ska föda barn vet jag inte hur de ska komma in.

Kjell Lindgren vid polisen i Stockholm bekräftar att en stor grupp personer har tagit sig till Karolinska sjukhuset i Stockholm dit den skottskadade mannen fördes.

– Den primära uppgiften för oss är att se till att sjukhuset kan fungera utan störningar och att personal och patienter kan känna sig trygga, säger han.

– Många vill in till salarna och det fungerar inte med tanke vården.

Ingen person har gripits vid Karolinska.

– Vi är bara där i förebyggande syfte, fortsätter Kjell Lindgren.

Vid 23.15 har ännu ingen person kunnat gripas av polis misstänkt för mordet.

Texten uppdateras.
