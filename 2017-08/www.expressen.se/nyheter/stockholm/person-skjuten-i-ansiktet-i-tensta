Fredag 18 augusti 2017
Person skjuten i ansiktet i Tensta
Saga Skovdahl

Larmet inkom till polisen klockan 20:38 på fredagskvällen.

– Inringaren hade hört en eller flera smällar, och vi fick uppgift om att en person ska vara skottskadad vid Risingeplan i Tensta, säger Åsa Wallentin vid polisen.

När polisen kom till platsen fann man en skottskadad person. Enligt uppgifter till Expressen har personen, en man, skjutits i ansiktet. Det vill Åsa Wallentin vid polisen dock inte bekräfta.

– Det jag kan säga är att skadeläget är oklart, men personen förs till sjukhus, säger hon.

– Vi upprättar avspärrningar och kommer hålla förhör på platsen.

När Expressen talar med henne, strax innan klockan 21, har hon inga uppgifter från polispatrullerna på plats om det finns vittnen till händelsen eller inte.

Vid 21.15 skriver polisen på sin hemsida att en förundersökning om försök till mord har inletts.

Enligt uppgifter till Expressen blev personen skjuten vid en port i ett bostadshus. Mellan fem och sex polispatruller ska finnas på platsen.

Enligt polisen är tre personer hämtade till förhör. De är dock inte misstänkta för brott.

Strax innan 21:30 är den skottskadade mannen ännu inte identifierad.

– Vi är på plats och har inlett dörrknackning. Det handlar om att kunna hålla förhör med så många möjligt för att kunna få en bra bild av vad som hänt, säger Åsa Wallentin.

Vid 22.40 skriver polisen på sin hemsida att mannen har avlidit på sjukhus, samt att de anhöriga har underrättats av sjukhuset.

Polisen skriver vidare att mannen fördes till sjukhus av polispersonal "i akut livräddande syfte".

Texten uppdateras.
