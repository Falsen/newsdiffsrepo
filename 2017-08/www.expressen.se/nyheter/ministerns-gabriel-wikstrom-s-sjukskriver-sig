S-ministern GabrielWikström sjukskriven
Mimmi Nilsson

Sjukvårdsministern är från och med fredagen sjukskriven för stressrelaterade symptom.

– Jag har haft känningar under en längre tid. Det har kommit smygande och sedan accelererat. Jag har ju erfarenhet av det här sedan tidigare så jag har känt igen symtomen, säger han till DN.

Wikström har tidigare drabbats av en utmattningsdepression som 23-åring som det tog två år att återhämta sig ifrån.

Den här gången har han sökt hjälp tidigare och bedömer att det inte ska behöva ta lika lång tid att komma tillbaka.

Som svar på frågan om hans ambition är att komma tillbaka som minister svarar han:

– Ja, definitivt.

Symptomen visade sig bland annat som spänningshuvudvärk och hjärtklappning.

– Jag tänkte att det var något tillfälligt och att det går tillbaka. Men det har plussats på med ytterligare symtom som svårt att sova och nu på slutet har jag också haft en stor och onormal trötthet. Det var tröttheten som ledde till att jag sökte hjälp, säger han till DN.

Wikström kommer till att börja med vara sjukskriven i två veckor, detta kommer troligtvis att förlängas men förhoppningen enligt hans pressekreterare Karin Boman är att Wikström ska vara tillbaka till sommaren.

Gabriel Wikström vill inte kommentera sjukskrivningen ytterligare för Expressen.













Den som tar över sjukvårdsministerns arbetsuppgifter under tiden han är sjukskriven är socialförsäkringsminister Annika Strandhäll.

– Gabriel Wikström är en duktig kollega och en god vän. Jag hoppas att han snart är tillbaka, men han måste få tid att bli bra. Därför är det också bra att han drar i bromsen tidigt. De flesta av oss känner nog någon som blivit sjukskriven en period, det kan hända oss alla – också en minister. Statsministern har med anledning av detta tillfälligt gett mig ansvaret för sjukvården, folkhälsan och idrotten, säger Annika Strandhäll i en skriftlig kommentar till Expressen.

Expressen har varit i kontakt med Stefan Löfvens pressekreterare Jonatan Holst som hänvisar till statsministerns uttalande i DN.

– Jag är tacksam över att han reagerat på symtomen i tid. Nu ska han få det stöd och den vila som han behöver för att snart kunna vara tillbaka i regeringen. Annika Strandhäll är som socialförsäkringsminister och departementschef på Socialdepartementet väl insatt i sjukvårds-, idrotts- och folkhälsofrågorna, och kommer vara en god ersättare fram till att vi kan välkomna Gabriel tillbaka till regeringsarbetet, säger Stefan Löfven i en kommentar till DN.
