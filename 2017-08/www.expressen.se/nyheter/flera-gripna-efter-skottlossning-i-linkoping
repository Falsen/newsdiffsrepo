Flera anhållna efter skottlossning i Linköping
Mats Bråstedt

Polis kallades till platsen i Skäggetorp i nordvästra delen av Linköping efter ett larm vid 18.20-tiden. Där hittade de en skadad man i 25-årsåldern.

– I nuläget talar mycket för att det skett en skottlossning och en målsägande är förd till sjukhus. Ett flertal personer är frihetsberövade i ärendet, säger Peter Ström vid Linköpingspolisen.

Hur skadad den skjutne har blivit är i nuläget oklart.

– Platsen är nu avspärrad, och vi har påträffat ett antal personer som vi sätter samman med det här. Personerna är gripna. Om det rör sig om en gänguppgörelse kan jag i nuläget inte säga något om. Det får utredningen visa, förklarar Peter Ström.

Hur allvarligt skadad är personen?

– Personen är allvarligt skadad, men skadorna är inte livshotande.

Tio poliser finnas på plats i Skäggetorp för att höra vittnen.

Händelsen rubriceras som försök till mord.

Ett stort område är avspärrat och det ska vara mycket folk på platsen. Så pass många människor att de boende ett tag hade svårt att komma fram till sina bostäder, rapporterar Corren.

Samtliga av de misstänkta gripna gärningsmännen har anhållits efter förhör och beslut från jouråklagare, rapporterar tidningen på söndagsmorgonen.

Den skottskadade mannens tillstånd är oförändrat.

– Han har vårdats och jag vet att han har opererats. Han ska vara allvarligt skadad men ej livshotande, säger Lars-Göran Nilseryd, vaktahavande befäl polisregion Öst, till Corren.
