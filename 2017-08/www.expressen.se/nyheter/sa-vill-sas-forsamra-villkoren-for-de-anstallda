Så vill SAS försämra villkoren för de anställda
Oscar Julander

Fackens förhandlingar med SAS pågår fortfarande i Köpenhamn.

Företaget har sagt att man måste ha en överenskommelse till styrelsens möte i morgon söndag, men på lördagseftermiddagen fanns inga tecken på att man var i hamn.

– Jag ser inget slut på den här dagen. Vi jobbar så länge det behövs, säger Jennie Zetterström, pressekreterare på Unionen, som bland annat organiserar kabinpersonalen på SAS.

De fackliga representanterna och SAS är förtegna över vilka detaljer man diskuterar kring, men DI.se har kommit över den informationsbroschyr där de nya sämre villkoren för den flygande personalen listas.

Broschyren, som är på 20 sidor, börjar med ett förord av vd Rickard Gustafson.

Tonen är definitiv – Gustafson slår fast att villkoren "kommer att gälla" för alla flygande i SAS.

"Jag vet att vi ber dig om mycket och att den situation vi befinner oss i skapar stor osäkerhet och oro", skriver Rickard Gustafson.

Det handlar om omfattade förändringar av löner, pensioner och tjänstgöring för företagets kabinpersonal.

Här är några av förändringarna som bolaget vill få igenom:

* Vad gäller löner vill SAS att de ska sänkas med som mest 15 procent, enligt informationsbroschyren.

* De anställdas traktamenten vill man också försämra. De ska i framtiden följa de tabeller staten bestämt för olika länder.

* De anställda ska ha max 195 arbetsdagar per år. Och en heltidsanställd ska kunna tjänstgöra som mest 47,5 timmar under en sjudagarsperiod.

* Företaget vill också att den flygande personalen i framtiden ska han 37 kalenderdagars semester per år. Svensk kabinpersonal har ytterligare fem semesterdagar, i broschyren kallade F7-dagar, som ska hanteras som den vanliga semestern.

* SAS vill också förändra pensionen så att villkoren är jämförbara med andra på den skandinaviska arbetsmarknaden.
