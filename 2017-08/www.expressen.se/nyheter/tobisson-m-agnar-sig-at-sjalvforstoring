Förre M-toppen: Bildt fick också hård kritik i början
Patrik Micu

Att tvinga bort Anna Batra Kinberg från partiledarposten var allt annat än vältajmat, skriver Lars Tobisson, tidigare partisekreterare och förste vice partiledare för Moderaterna.

Ett år före ett val är det som pågår nu inom partiet ren självförstöring, hävdar Tobisson på SvD Debatt. 78-åringen, som var partisekreterare redan på Gösta Bohmans tid, anser att Anna Kinberg Batra fått för lite tid att växa in i partiledarrollen.

Tobisson påminner om att även Carl Bildt ifrågasattes kraftigt här han ersatte Ulf Adelsohn som M-ledare 1986.

"Många har glömt att Carl i början fick kritik, näst intill mobbades, för att vara brådmogen, bortkommen, felfriserad med mera. Mitt svar var då som nu: Det går nog bra i längden. Förutsatt att han/hon får den längden", skriver Tobisson.

Carl Bildt var sedan Moderaternas partiledare 1986-1999.



Tobisson ger den gamla partitoppen med Fredrik Reinfeldt och Anders Borg skulden för en del av Kinberg Batras problem.

Dels att Reinfeldt avgick med omedelbar verkan redan på valnatten, vilket kastade ansvaret i famnen på M-riksdagsgruppens ledare Anna Kinberg Batra.

Dels Nya Moderaternas taktik där man öppnade sig åt vänster och övertog nya argument och ståndpunkter från motståndarna. Den så kallade trianguleringspolitiken höll inte i längden, hävdar Tobisson.

Carl Bildt kommenterar Tobissons debattinlägg om Moderaterna på Twitter.

"Kloka ord av Lars Tobisson om situationen i och för moderaterna", skriver Bildt som själv nämnts i diskussionerna om vem som tar över partiledarrollen efter Kinberg Batra.

Expressens politiske kommentator K-G Bergström menar att det vore tjänstefel av valberedningen att inte tillfråga 68-årige Bildt.

– Jag kan tänka mig att han vore frestad, säger Bergström.
