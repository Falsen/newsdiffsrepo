Nazist tar plats i
Borlänges fullmäktige
Fredrik Samuelson

Pär Sjögren, ledare inom nazistiska Nordiska motståndsrörelsen, blev vid kommunvalet 2014 inkuppad på en ersättarplats i kommunfullmäktige.

Vid valet hade 21 personer skrivit hans namn på SD:s valsedlar i kommunvalet och det gav honom ersättarplatsen. Han har sedan dess flera gånger tjänstgjort i kommunens högsta politiska organ.

I höst, när nu en SD-ledamot flyttar och lämnar sina politiska uppdrag, blir Pär Sjögren ordinarie ledamot eftersom han i dag är ersättare. Det skriver Dalarnas Tidningar.

Madelene Vestin, ordförande för Sverigedemokraterna i Dalarna, tar avstånd från Pär Sjögren och säger att partiet inte vill ha något med Sjögren eller hans organisation, att göra.

– Det är förfärligt att han nu kommer in på ett SD-mandat. Jag kommer naturligtvis ta kontakt med honom omgående och be honom att inte ta på sig det här uppdraget, säger Madelene Vestin.

På Twitter skriver Pär Sjögren själv:

"Jag pratar inte med "journalister" som har som jobb att propagera för massinvandring och som går i kulturmarxisternas ledband."

Pär Sjögren vill inte ge en kommentar till Expressen.

– Nej, det kommer du inte få eftersom du jobbar på Expressen. Hade ni varit mer ärliga i er nyhetsrapportering om oss så hade vi kunnat ställa upp på en intervju hos er men ni är ju inte det, säger han.
