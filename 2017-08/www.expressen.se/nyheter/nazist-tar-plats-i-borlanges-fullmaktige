Nazist tar plats i
Borlänges fullmäktige
Fredrik Samuelson

Pär Sjögren, ledare inom nazistiska Nordiska motståndsrörelsen, blev vid kommunvalet 2014 inkuppad på en ersättarplats i Borlänge fullmäktige.

21 personer hade skrivit hans namn på SD:s valsedlar i kommunvalet och det gav honom ersättarplatsen. Han har sedan dess flera gånger deltagit.

Nu i höst, när en SD-ledamot flyttar och lämnar sina politiska uppdrag, blir Pär Sjögren ordinarie ledamot eftersom han är ersättaren, skriver Dalarnas Tidningar.

Madelene Vestin, ordförande för Sverigedemokraterna i Dalarna, tar avstånd från Pär Sjögren.

– Det är förfärligt att han nu kommer in på ett SD-mandat. Jag kommer naturligtvis ta kontakt med honom omgående och be honom att inte ta på sig det här uppdraget.

På Twitter skriver Pär Sjögren:

"Jag pratar inte med "journalister" som har som jobb att propagera för massinvandring och som går i kulturmarxisternas ledband."

Pär Sjögren vill inte ge en kommentar till Expressen.

– Nej, det kommer du inte få eftersom du jobbar på Expressen. Hade ni varit mer ärliga i er nyhetsrapportering om oss så hade vi kunnat ställa upp på en intervju hos er men ni är ju inte det, säger han.

Nordiska motståndsrörelsen har förespråkat revolution genom våldsamma medel och Säpo ser organisationen som den nazistiska grupp som utgör det största hotet mot rikets inre säkerhet.
