Hon är äldst i riksdagen – vill fortsätta
Hanna Jakobson

Hon är absolut inte klar med arbetslivet och är trött på åldersdiskrimineringen. Så beslutet att kandidera till riksdagen i nästa val, efter att ha nominerats av flera personer i Liberalerna var inte så svårt för Barbro Westerholm – riksdagens äldsta ledamot.

– Jag är inte färdig på långa när med de frågor jag driver. Det är sådana där sega frågor där attityder måste förändras ute i samhället, säger hon.

Hon tar upp ett exempel på en så kallad ”seg fråga” är den om assisterad befruktning för ensamstående.

– Jag knegade med den från 1992 till 2016. Nu har vi lagen på plats men landstingen är inte ”with it”.

Assisterad dödshjälp, eller den om senare pensionsålder är två andra frågor.

– Det är rena vansinnet att pensionera bort de som vill och kan fortsätta i arbetslivet ett bra tag till.

Kommer hon in i riksdagen igen, hinner hon bli 88 år när nästa mandatperiod är slut.

Det är ett långt arbetsliv.

– Man orkar när man känner att det man gör behövs. Jag tror att alla människor, från att man är liten vill känna sig behövd. Men där kan vårt välmenta pensionssystem lett till att Sverige är ett av de länder där ålderismen är mest uttalad, säger Barbro Westerholm.

Liberalerna befinner sig just nu i en turbulent tid efter att riksdagsledamoten Birgitta Ohlsson öppet utmanat sittande Jan Björklund om partiledarposten. Nu, på onsdagen, den 23 augusti går nomineringstiden för de olika partidistrikten ut.



LÄS MER: Jan Björklund eller Birgitta Ohlsson – nu röstar Liberalerna



Barbro Westerholm ställer sig tydligt bakom Björklund. Hon pekar på samma argument som han själv gjorde direkt efter Birgitta Ohlssons besked i våras.

– Han är livserfaren. Och i den tid vi går in i nu kommer det att vara ännu viktigare. Vi vet inte vad politiska ledare ute i världen, som Trump ställer till med. Vi kan landa i krissituationer då vi måste ha erfarna och kunniga ledare och känna oss trygga med dem.

Mer vill hon inte fördjupa sig i den pågående striden mellan Ohlsson och Björklund.

– Jag vill inte lägga ner tid. Vi har en valberedning som får sköta det. Jag vill driva politik. Och det har jag skrivit i ett nyhetsbrev, att jag koncentrerar mig nu på politiken, där äldrepolitiken står i fokus. Det handlar om pensionerna och rätten att välja hur länge man vill vara kvar, och boendesituationen för åldersrika personer, säger hon.

I nyhetsbrevet som kom efter att Ohlsson annonserade sin kandidatur, uttryckte Westerholm irritation över Ohlssons val av tidpunkt – samtidigt som Björklund publicerat en debattartikel om EU i Dagens Nyheter.

”Därmed försvann det mediala intresset för artikeln….”, konstaterade Westerholm.

Partiledaren själv verkar nöjd med att Westerholm ser ut att kunna bli en av frontfigurerna i valrörelsen.

– Barbros idoga arbete för äldre personers rättigheter är en stor styrka för vårt parti. Det är en förmån att få arbeta tillsammans med henne för viktiga frihetsfrågor.

Enligt valberedningens ordförande Olle Schmidt är läget just nu 12 distrikt för Jan Björklund, 2 för Birgitta Ohlsson, 5 har valt att inte lämna någon nominering och två ska inkomma med svar under onsdagen.

Själva avgörandet sker 17-18 november, på partiets landsmöte i Västerås.
