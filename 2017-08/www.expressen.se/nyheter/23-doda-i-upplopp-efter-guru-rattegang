Minst 31 döda i upplopp efter guru-rättegång
Heidi Hendersson

Runt 2 500 av guruns anhängare har blivit gripna av polisen i samband med oroligheterna i staden Panchkula där den populära religiösa ledaren har stått inför rätta för våldtäkt. Mer än 200 000 personer har flockats till området och det har också varit oroligheter i Delhi där två tågvagnar satts i brand, skriver BBC.

Samma stund som domen kom - skyldig - så ska hans anhängare ha startat en välplanerad "attack", skriver Time of India och demonstranterna satte eld på myndighetsbyggnader och företagslokaler.

Polisen blev tvungen att använda tårgas och vattenkanoner och hittills has 31 personer dött i upploppen och mer än 300 skadats. Men enligt sjukhuspersonal kan dödsantalen stiga då många av de skadade befinner sig i kritiskt tillstånd. Polisen ska även ha fått order om att skjuta mot anhängarna.

Gurmeet Ram Rahim Singh har enligt rätten våldtagit två kvinnor i sin sekts högkvarter 2002 och fanns idag skyldig för brottet. Han väntas få sitt straff bestämt på måndag. Enligt Times of India kan han få minimum sju år i fängelse eller livstid som maxstraff.

50-åringen är en kontroversiell ledare för Dera Sacha Sauda sekten som ska ha 60 miljoner anhängare runtom i världen.

Gurmeet Ram Rahim Singh är förutom sektens frontperson även musiker, skådespelare och har ett eget matmärke. Han är känd som "bling-gurun" på grund av sin extravaganta klädstil.

Han har tidigare utretts för mord och våldtäkt, men nekat till anklagelserna.
