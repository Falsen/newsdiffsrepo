Tisdag 22 augusti 2017
Amerikanskt fartyg i krock – flera personer saknas
Mikaela Lindahl

Den amerikanska jagaren USS John S McCain har krockat med ett handelsfartyg. Jagaren har bland annat fjärrstyrda robotar ombord och kollisionen ska ha inträffat öster om Singapore natten till måndag svensk tid.

Exakt hur olyckan inträffat är fortfarande oklart. Enligt den amerikanska marinen så ska det ha hänt när fartyget var på väg till ett rutinmässigt hamnbesök i Singapore. En företrädare för marinen uppger för CNN att fartyget tar in vatten på flera ställen och att de har bekymmer med såväl framdrivning som elektricitet ombord. Fartyget ska ändå själv kunna fortsätta mot hamnen.

”Preliminära uppgifter antyder att fartyget fått skador på bakre delen av babord sida,” skriver marinen i ett uttalande.

Tio personer saknas och en stor räddningsinsats pågår just nu. Fem personer skadades, uppger marinen.

"Förutom bogserbåtar från Singapore är Singapores fartyg RSS Gallant, helikoptrar och sjöräddningsfartyg i området för att hjälpa till", skriver man. Olyckan kommer bara två månader efter det att sju personer i besättningen omkommit då jagaren USS Fitzgerald krockade med ett containerfartyg utanför Japan. Kaptenen och flera i besättningen på USS FItzgerald fick sparken för några dagar sedan på grund av olyckan. Ytterligare två amerikanska krigsfartyg har varit inblandade i olyckor i asiatiskt vatten under året – ett körde på grund och ett annat krockade med en fiskebåt.

USS John S McCain har en besättning på cirka 250 personer och är döpt efter den amerikanske senatorn och tidigare presidentkandidaten John McCains far och farfar, som båda var amiraler i den amerikanska flottan.

John McCain twittrade under natten sitt stöd till besättningen ombord det olycksdrabbade fartyget.

När USA:s president Donald Trump fick frågor om olyckan under natten svarade han kort och gott: "Det var synd". Senare twittrade han om händelsen.
