Måndag 21 augusti 2017
Amerikanskt fartyg i krock – flera personer saknas
Mikaela Lindahl

Den amerikanska jagaren USS John S McCain har krockat med ett handelsfartyg. Jagaren har bland annat fjärrstyrda robotar ombord och kollisionen ska ha inträffat öster om Singapore natten till måndag svensk tid.

Exakt hur olyckan inträffat är fortfarande oklart. Enligt den amerikanska marinen så ska det ha hänt när fartyget var på väg till ett rutinmässigt hamnbesök i Singapore.

”Preliminära uppgifter antyder att fartyget fått skador på bakre delen av babord sida,” skriver marinen i ett uttalande.

Fartyget har dock själv kunnat fortsätta köra mot hamnen.

Det är oklart om handelsfartyget, en liberisk oljetanker, skadade sig vid krocken.

Initialt fanns det inga uppgifter om personskador i samband med olyckan. Senare under natten uppdaterade marinen sitt uttalande och berättade att fem personer skadats i samband med olyckan.

Tio personer saknas, och en stor sök- och räddningsinsats pågår just nu på platsen.

"Förutom bogserbåtar från Singapore är Singapores fartyg RSS Gallant, helikoptrar och sjöräddningsfartyg i området för att hjälpa till", skriver man.

USS John S McCain har en besättning på cirka 250 personer och är döpt efter den amerikanske senatorn och tidigare presidentkandidaten John McCains far och farfar, som båda var amiraler i den amerikanska flottan.

John McCain twittrade under natten sitt stöd till besättningen ombord det olycksdrabbade fartyget.

Olyckan inträffade bara en månad efter att ett amerikanskt militärfartyg kolliderat med ett containerfartyg utanför Japan.

Texten uppdateras.
