Varning till allmänheten i Älvsbyn
Fredrik Lennander

En kraftig brand bröt ut vid lunchtid i centrala Älvsbyn i Norrbotten. Rök strömmade ut över samhället och ett "Viktigt meddelande för allmänheten", VMA, skickades ut för att folk skulle hålla sig undan den kraftiga rökutvecklingen.

– Det finns i stort sett ingen spridningsrisk och vi låter nu fastigheten brinna ner, sa brandinspektör Roger Bohman på räddningstjänsten i Älvsbyn.

Byggnaden var en gammal fastighet och innehåller bland annat en butik som säljer hushållsmaskiner och en frisersalong.

I huset finns också två eller tre lägenheter men enligt räddningstjänsten finns ingen kvar i huset. Ingen person skadades i branden

Hela fastigheten brann ner till grunden, men utan att spridas till andra byggnader. Vid 20-tiden på tisdagen pågick eftersläckningsarbete.
