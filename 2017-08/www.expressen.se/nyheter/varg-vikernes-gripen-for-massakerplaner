Varg Vikernes gripen för massakerplaner
Mats Bax

En tid efter att han släpptes fri från fängelse 2009 flyttade Kristian "Varg" Vikernes, 40, till Frankrike med sin franska fru och sina tre barn. Det var i deras hem i Salon-la-Tour i mellersta Frankrike som Varg Vikernes greps, skriver Dagbladet.

Hans fru är medlem i en skytteklubb och ska ha försett Varg Vikernes med fyra skjutvapen uppger franska RTL.

Det var fruns vapenköp som fick underrättelsetjänsten att agera mot Vikernes som nu sitter anhållen misstänkt för terrorbrott. Enligt RTL kan han hållas i förvar i 96 timmar.

Källor inom fransk säkerhetstjänst uppger att mannen och hans familj övervakats i minst ett år eftersom Vikernes anses vara farligt, skriver Dagbladet. Han ska ha planerat "en större terrorhandling".

"Personen, som står nära den nynazistiska rörelsen, utgör därmed ett potentiellt hot mot samhället, något han visat genom uttalanden på internet" skriver franska inrikesdepartementet i ett uttalande enligt Dagbladet.

Enligt hans tidigare advokat John Christian Eden har Vikernes inte gjort sig skyldig till något som krävt ingripande från advokat under sin vistelse i Frankrike.

Därför har de inte haft någon kontakt med varandra sedan Vikernes lämnade Norge.

– Jag känner inte till gripandet och kan därför inte kommentera händelsen, säger hans advokat John Christian Eden till Dagbladet och fortsätter:

– En anhållan är aldrig det samma som en dom, så det är svårt att veta vad de grundat beslutet på.

Vikernes var tidigare främst känd som medlem av metalbanden Burzum och Mayhem, vars texter hämtat inspiration från satanismen. 1993 knivmördade han sin bandkollega Øystein Aarseth och dömdes till 21 års fängelse för mordet och ett flertal kyrkbränder.

Han släpptes 2009. Då ställde Dagbladet frågan om han kunde döda igen.

– Alla människor kan döda, men chansen är mindre att jag ska vilja dräpa igen eftersom jag har ställts inför situationen förr och vet bättre hur jag ska tackla det. Det går inte att veta hur man ska uppföra sig i sådana situationer förrän man själv hamnar i dem.

RTL kallar Varg Vikernes lärjunge till Anders Behring Breivik, och säger att han ska ha mottagit det främlingsfientliga manifest som skickades ut innan massakern på Utøya 2011.

I ett öppet brev från december 2012 tar Varg Vikernes avstånd från Breivik:

"Till Breivik kan jag bara säga att jag hoppas att du dödar dig själv. Du har dödat fler norrmän än hela Norges muslimska befolkning gjort på 40 år".

Han understryker att lösningen inte är att döda någon, utan att låta barnen uppfostras enligt "europeiska ideal".

I ett tidigare brev på franska uppmanar han Frankrikes befolkning att rösta på det nationalistiska partiet Front National.

På tisdagen pågick en omfattande husrannsakan på parets gård för att leta efter fler vapen och sprängämnen.
