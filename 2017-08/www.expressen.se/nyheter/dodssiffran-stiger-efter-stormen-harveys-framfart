Dödssiffran stiger efter
stormen Harveys framfart
Hannes Lundberg Andersson

Stormen Harvey som slagit ner hårt över delstaten Texas i södra USA fortsätter med sin förödelse. Ovädret har även drabbat delstaten Louisiana, och har skördat minst 24 dödsoffer, rapporterar amerikanska medier, däribland lokala Houston Chronicle.

– Det är många delstater som kommer känna av stormen, säger Dennis Feltgen, meteorolog vid amerikanska National Hurricane Center, till Fox News.

https://twitter.com/APCentralRegion/status/902955671758483456

Bland de döda finns polisen Steve Perez som drunknade i sin bil när vattenmassorna kom. Även en hel familj – bestående av ett äldre par och deras fyra barnbarn på 6, 8, 14, och 16 år – dog när vattnet svepte bort deras bil i Houston. Det rapporterar nyhetsbyrån AP.

I Beaumont har en 18 månader gammal flicka, som desperat hölls fast vid sin mammas döda kropp efter att mamman drunknat, hittats, rapporterar AP.

Men dödssiffran befaras stiga. Mängder av personer saknas fortfarande i rasmassorna – enligt AP har nära 50 000 hus förstörts eller skadats i översvämningarna.

Bland de som söks finns svenska Maj-Britt, 91, som bor i Houston. Hennes dotter berättar att hon inte hört något från sin mamma sen stormen drog in.

– Jag vill inte att hon dör där på något evakueringsboende av stress, säger dottern till Aftonbladet.

Expressen har sökt dottern.

Just staden Houston har varit hårt ansatt av ovädret, men på andra håll har vattenmassorna varit ännu värre. Larmet från staden Port Arthurs borgmästare Derrick Freeman är tydligt:

"Hela vår stad är under vatten. Om du har ringt, kommer vi", skriver han på Facebook.

På bara ett dygn regnade över 60 centimeter över staden. I Port Arthur ligger USA:s största oljeraffinaderi, Motiva, som tvingats stänga på grund av Harvey.

https://twitter.com/CBSEveningNews/status/902984661470674946

USA:s president Donald Trump besökte Texas på tisdagen, för att visa sitt stöd till de drabbade och räddningsarbetarna. Via Twitter skrev han på onsdagen:

"Efter att med egna ögon ha sett fasan och förstörelsen orsakad av orkanen Harvey, går mitt stöd till ännu mer till det fantastiska folket i Texas!"

https://twitter.com/realDonaldTrump/status/902889225061896196

"Till invånarna i Houston, och över Texas och Louisiana: Vi är med er i dag, vi är med er i morgon, och vi kommer bara med er VARENDA DAG, för att återställa, återvinna och BYGGA UPP."

https://twitter.com/realDonaldTrump/status/902978901223366656
