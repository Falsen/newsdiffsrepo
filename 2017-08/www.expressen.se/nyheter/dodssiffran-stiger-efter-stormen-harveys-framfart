Dödssiffran stiger – ny storm på väg
Hannes Lundberg Andersson

Stormen Harvey som slagit ner hårt över delstaten Texas i södra USA fortsätter med sin förödelse. Ovädret har även drabbat delstaten Louisiana, och har skördat minst 47 dödsoffer, rapporterar amerikanska medier. Hela en tredjedel av Houston uppges ligga under vatten och det är fortfarande oklart ytterligare hur många invånare som behöver hjälp med evakuering, rapporterar CNN.

Som om detta inte var nog väntas nu en ny storm kunna nå USA inom kort. Irma kallades för tropisk storm men har nu nått orkanstyrka, klass 3. Vindarna uppmättes till över 50 meter per sekund ute över Atlanten.

– Irma har utvecklats till en imponerande orkan, uppger man på amerikanska National Hurricane Center, enligt CNN.

När Harvey byggdes upp växte den snabbt från tropisk storm till en orkan av klass 4. Att Irma skulle trappa av i det närmaste ses inte som troligt.

Det är Västindien, Kuba och Puerto Rico som främst ligger i riskzonen för Irma och sydöstra USA:s kust.

I sviterna efter Harvey har det inträffat flera olyckor.

Natten till torsdagen lokal tid hördes två explosioner och svart rök steg från kemikaliefabriken Arkema i Crosby, i närheten av Houston, rapporterar Fox News.

En polis har förts till sjukhus efter att ha andats in rök. Nio personer åkte dit på eget bevåg som en försiktighetsåtgärd, skriver Harris County Sheriff Office på Twitter.

Fabriken förlorade sin ström under söndagen och har därför har inte nedkylningsystemet fungerat. På grund av värmen blir kemikalierna instabila, uppger Fox News.

Myndigheter har tidigare evakuerat boende som befinner sig inom en tre kilometers radie runt fabriken.

– Vi har evakuerat all vår personal för deras egen säkerhets skull.

Fabriken framställer organiska peroxider som används i bland annat läkemedel och byggmaterial, skriver Khou.com.

I Tyler county gjorde domaren Jacques Blanchette under natten mot torsdag ett oroväckande inlägg på Facebook i vilket invånarna varnades för för överhängande och dödliga översvämningar: "Med tanke på det nya regn som väntas så kan floderna nå en potentiell höjd på närmare 25 meter."

I varningsmeddelandet uppmanades alla i området att omedelbart lämna sina hem, skriver Houston Chronicle.

"Den som väljer att inte följa detta direktiv kan inte räkna med att räddas och bör skriva sitt personnummer med spritpenna på armen så att deras kroppar lättare kan identifieras. Människor kommer garanterat att dö och egendom förstöras", fortsätter Blanchette.

Varningsmeddelandet avslutades med orden "ge er i väg eller dö!"

Bland de hittills minst 47 döda finns polisen Steve Perez som drunknade i sin bil när vattenmassorna kom.

Även en hel familj – bestående av ett äldre par och deras fyra barnbarn på 6, 8, 14, och 16 år – dog när vattnet svepte bort deras bil i Houston.

Det rapporterar nyhetsbyrån AP. De döda är Manuel Salvidar, 84, och Belia Salvidar, 81, och barnbarnen Daisy, Xavier, Dominic och Devy, rapporterar amerikanska medier.

I Beaumont har en tre år gammal flicka, som desperat hölls fast vid sin mammas döda kropp efter att mamman drunknat, hittats, rapporterar ABC News. Flickan hittades skakande vid sin mammas kropp i en översvämmad kanal.

Polisen i Beaumont har identifierat mamman som 41-åriga Colette Sulcer, och barnet vårdas nu för nedkylning. Barnet uppges dock på bra. Polisen Haley Morrow säger, enligt ABC News, att flickan klängde fast vid sin döda mammas rygg när hon hittades.

– Jag föreställer mig vad jag skulle göra om det var jag i den situationen, och det är det jag hade gjort: Jag hade satt mitt barn på ryggen för att försöka simma i säkerhet, säger Haley Morrow.

Polisen tror att mammans agerande räddade flickans liv.

– När de hittade henne var hon fortfarande ovanför vattnet.

Tidiga uppgifter gjorde gällande att flickan var 18 månader gammal, men korrekt är tre år.

Flickan togs till Christus St. Elizabeth-sjukhuset i Beaumont, och enligt polisens Carol Riley mår hon bra:

– Alla på sjukhuset och poliserna föll för henne direkt, säger Carol Riley enligt ABC News.

Harvey har härjat sedan i fredags och från och med natten mot torsdagen så räknas Harvey inte längre som en storm.

Översvämningarna finns dock fortfarande kvar över stora områden och dödssiffran befaras stiga.

Mängder av personer saknas fortfarande i rasmassorna – enligt AP har nära 100 000 hus förstörts eller skadats i översvämningarna.

Bland de som söks finns svenska Maj-Britt, 91, som bor i Houston. Hennes dotter berättar att hon inte hört något från sin mamma sen stormen drog in.

– Jag vill inte att hon dör där på något evakueringsboende av stress, säger dottern till Aftonbladet.

Expressen har sökt dottern.

Just staden Houston har varit hårt ansatt av ovädret, men på andra håll har vattenmassorna varit ännu värre. Larmet från staden Port Arthurs borgmästare Derrick Freeman är tydligt:

"Hela vår stad är under vatten. Om du har ringt, kommer vi", skriver han på Facebook.

På bara ett dygn regnade över 60 centimeter över staden. I Port Arthur ligger USA:s största oljeraffinaderi, Motiva, som tvingats stänga på grund av Harvey.

USA:s president Donald Trump besökte Texas på tisdagen, för att visa sitt stöd till de drabbade och räddningsarbetarna. Via Twitter skrev han på onsdagen:

"Efter att med egna ögon ha sett fasan och förstörelsen orsakad av orkanen Harvey, går mitt stöd till ännu mer till det fantastiska folket i Texas!"

"Till invånarna i Houston, och över Texas och Louisiana: Vi är med er i dag, vi är med er i morgon, och vi kommer bara med er VARENDA DAG, för att återställa, återvinna och BYGGA UPP."

Trump vill också bidra ur egen ficka, enligt Vita huset. Med en miljon dollar.

– Jag vet att presidenten har sagt att han personligen kommer att skänka. Jag vet inte hur den juridiska delen ser ut exakt, men han säger att det är hans egna pengar, säger Sarah Huckabee Sanders, enligt Washington Post.
