Gisslandrama i Charleston - en död
Johanna Cardell

Polisen i Charleston arbetade under flera timmar på torsdagen med ett gisslandrama.

Gatorna var fulla med tungt beväpnad polis efter att man fått larm om skottlossning och en möjlig gisslanssituation.

Enligt The Post and Courier ska en man på en restaurang ha kommit från köket med en revolver i handen och sagt att "Jag är den nya kungen i Charleston". Han ska ha varit iklädd ett köksförkläde och låst dörren till restaurangen. Före detta ska två servitörer och tre köksarbetare ha gått ut ur lokalen utan att säga ett ord.

Mannen ska ha tvingat de runt 30 matgästerna att gå mot bakdelen av restaurangen. Bak i restaurangen ska en del av kunderna ha smugit ut ur två nödutgångar.

Vittnen beskrev revolvermannen att vara kring 50-årsåldern.

– Mannen är en missnöjd arbetstagare. Det här är inte ett terrordåd, det är inte ett hatbrott, sade borgmästare John Tecklenburg i en live-sändning på Facebook medan gisslandramat ännu var i full gång.

En anställd på restaurangen sköts av mannen och fördes till sjukhus, men dog senare till följd av skadorna.

Polisen öppnade eld mot gärningsmannen som blev skadad och gisslandramat kunde då avvecklas och alla personer i byggnaden räddades. Gärningsmannen uppges vara i kritiskt tillstånd.

Washington Post berättar att mannen var en diskare som nyligen fått sparken och den döda kollegan var en kock på restaurangen.

Restauranger och företag i närheten ska ha evakuerats under de dramatiska timmarna. Universitetet stängdes ner och alla lektioner ställdes in.

Även vägarna stängdes av efter larmet.

Texten uppdateras.
