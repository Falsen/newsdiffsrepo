Söndag 20 augusti 2017
Hotfull stämning vid
sjukhus när gäng samlas
Frida Jareteg

Fredagskvällen den 18 augusti får Stockholmspolisen in ett larm – en man har skjutits i ansiktet i Tensta. Han förs till Karolinska universitetssjukhuset med livshotande skador.

Det ska inte dröja länge tills en stor folksamling sluter upp utanför akutmottagningen. En sjukhusanställd, som just avslutat sitt skift, blir vittne.

– Det var väldigt hotfull stämning. De stirrade på mig när jag gick förbi. Jag kände ett större obehag än jag någonsin känt på arbetsplatsen. Jag övervägde mer än en gång att gå tillbaka in, säger personen som vill vara anonym.

Det var efter skjutningen i Östberga i tisdags, då en man i 20-årsåldern avled av sina skador, som Karolinska fick en ny situation att hantera. Bara minuter efter att ambulansen kommit in till akutmottagningen samlades anhöriga, vänner och bektanta utanför och hotade vårdpersonal.

När larmet om skottlossningen i Tensta kom väntade samma situation. Denna gång skulle uppåt 50 personer samlas utanför sjukhusets dörrar.

– Det var ett tjugotal bilar som stod utmed gatan, på övergångsställen. De var överallt, säger den sjukhusanställda, som bevittnade kaoset.



LÄS MER: Person skjuten i ansiktet i Tensta



Den här gången var polisen beredda. När larmet kom skickades patruller direkt till Karolinska Sjukhusets akutmottagning.

– Jag har förståelse för att man vill in om en anhörig är skadad. Men man måste ta hänsyn till verksamheten. Övriga patienter måste känna trygghet och få vård. Och personalen måste få jobba i en trygg arbetsmiljö, säger Kjell Lindgren, presstalesperson vid Stockholmspolisen.

Polisen kunde skapa en "buffertzon" in till sjukhuset med hjälp av avspärrningar.

– Det var ändå svårt att ta sig fram. Det var stökigt och rörigt. Jag kan tänka mig att inkommande patienter kan bli extra skärrade av en sådan situation, att man blir skrämd. Jag blev det, säger den sjukhusanställda personen.

Enligt sjukvårdspersonalen är detta ett helt nytt fenomen.

– Jag har aldrig sett något liknande, inte i den här skalan, säger den anställda på Karolinska.

– Det här var en exceptionell situation, jag har inte varit med om det innan. Vi måste följa med utvecklingen och ändra arbetssätt, säger Carl Magnus Rutherfalk, chef för säkerhetsledningen på Karolinska.



LÄS MER: Nya skjutningar i Stockholm efter Östbergamordet



Men bilden är delad. Enligt polisen är samlingar av anhöriga utanför sjukhus inte någon ny företeelse.

– Det händer ibland. Det är också därför det finns ordningsvakter i normalfallet. När folk samlas utanför sjukhuset måste vi få dem att förstå att vården går före, säger Kjell Lindgren vid polisen.

Enligt honom kan upprivna och känslomässigt påverkade personer uppfattas som hotfulla, särkilt om de blir högljudda.

– Vi finns där och stöttar ordningsvakterna. En del gör allt vad de kan för att komma in, säger Kjell Lindgren.

På Skånes Universitetssjukvård i Malmö har man vidtagit åtgärder sedan anhöriga utgjort ett allt större hot på akutmottagningen.

– Så fort en skottskadad har kommit in spärrar polisen av utanför. Det har gjort att vi slipper anstormningarna, säger Marie Jensen, sjuksköterska och säkerhetshandläggare.

Avdelningar låses så ingen kommer in och man har satt en maxgräns på två anhöriga hos brottsoffret. Men fortfarande dyker anhöriga upp utanför dörrarna – och är hotfulla mot personalen.

– Man slänger ur sig vidrigheter mot personalen. De blir kallade horor, slampor, och man hotar familjen, säger att man ska "plocka dem". De kan stå och banka och rycka i dörren. När personalen ska gå ut riskerar de att bli antastade och det upplevs som ett hot, säger Marie Jensen.

Enligt Jensen, som arbetat i 15 år på akutmottagningen har situationen förvärrats betydligt de senaste åren.

– Oron finns där. Vår personal ska inte behöva bli utsatta för det. Konflikthantering finns inte i grundutbildningen för någon av våra personalkategorier, säger hon.

Anna Jansson, funktionsområdeschef för akuten på Karolinska Solna, bekräftar att händelserna utanför akutmottagningen i veckan var något nytt. Under tisdagen evakuerades det ordinarie väntrummet och ett tillfälligt väntrum upprättades i en korridor, så polisen kunde ha kontroll över alla anhöriga.

– Vi upplever att situationen för akutsjukvården har ändrats. Man är mer utsatt, framför allt på nätterna, säger Anna Jansson.

– Det känns förstås olustigt att människor kan bete sig så här utan hänsyn till andra patienter, anhöriga och till personal.
