Löfven om sin statssekreterare: "En noggrann person"
Hanna Jakobson

Under en pressträff med Stefan Löfven, S, och civilminister Ardalan Shekarabi, S, på tisdagsmorgonen, kommenterade statsministern om sin statssekreterare Emma Lennartssons plötsliga avgång.

Pressträffen skulle egentligen handla om regeringens planerade flytt av flera myndigheter men stort fokus hamnade på IT-härvan och dess konsekvenser för regeringen.

Det var i söndags som Dagens Nyheter plötsligt avslöjade att en av Löfvens närmaste medarbetare skulle sluta. Förklaringen var att hon begått misstag i samband med Transportstyrelsens outsourcing av sin it-verksamhet - som bedömdes av Säkerhetspolisen som en säkerhetsrisk.

Lennartsson uppgav först att hon fick information i december 2016 men säger att hon vid minst två möten på justitiedepartementet tidigare än så, redan i februari 2016, fick information av Säpo om att det pågick ett tillsynsärende.

Hon har sagt till DN att hon missat att ställa följdfrågor om ärendet och att hon därför inte kan fortsätta med sitt arbete.

Först i januari 2017 säger hon att hon informerade statsministern efter att i december fått reda på att generaldirektören på Transportstyrelsen eventuellt skulle delges misstanke om brott.

IT-skandalen tvingade i somras bort två ministrar, infrastrukturminister Anna Johansson, S, och inrikesminister Anders Ygeman. Fortfarande hänger ett misstroendehot över försvarsminister Peter Hultqvist, S, efter att han också underlåtit att informera vidare.

- Vi behöver göra en genomlysning av informationsvägarna i vårt regeringskansli, säger Löfven om arbetet på regeringskansliet.

Angående Emma Lennartssons agerande säger Löfven han informerats först efter att Lennartsson insett allvaret i uppgifterna. Men att hennes misstag består i att hon inte ställt följdfrågor om Säpos tillsynsärende mot Transportstyrelsen.

- Hon är en noggrann person. Hon fick uppgifterna om allvaret i det här i december 2016. Men hon hade möjlighet att fördjupa sina kunskaper innan.

Löfven säger sig vara helt säkert på att han själv inte varit med på möten där frågan tagits upp.

- Jag vet att jag inte suttit på möten där det här tagits upp.

Stefan Löfven får frågan från DN om hur han ser på att infrastrukturminister Anna Johansson fick gå när hennes statssekreterare inte gav full information, när också Emma Lennartsson inte informerat om detta.

- Hon har gjort det. När hon får reda på allvaret i december 2016, bekräftas i januari 2017 bejkräftas då informerar hon mig.

Han får också frågan hur han ser på risken för att ett misstroende kan riktas mot honom, bland annat med tanke på att SD-ledaren Jimmie Åkesson kräver hans avgång.

- Det kan jag inte svara på. Det ligger i någon annans hand. Jag kan bara redogöra för vad som hänt.

Han fortsätter försvara Lennartsson i intervjuer med journalister på plats.

- Det är inte bara en fråga som tas upp, det är en mängd frågor.
