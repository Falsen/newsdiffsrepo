Automatlarm i BMW orsakade jättepådrag i onödan
Patrik Micu

13.23 larmades polis om trafikolyckan vid Stockviken på riksväg 26 i Värmland.

Enligt initiala uppgifter från SOS hade två personbilar ha frontalkrockat. Polisen uppgav på sin hemsida att skadade finns efter olyckan.

Uppgifterna stämde dock inget vidare när räddningstjänsten anlände till olycksplatsen.

Det var inte någon frontalkrock, utan en singelolycka. Föraren uppgav att han väjt för ett rådjur och sedan kört i diket.

– Föraren var inte allvarligt skadad men fördes till sjukhuset i Karlstad med ambulans, uppger insatsledare Joakim Svärd.

På grund av det felaktiga larmet skickades styrkor från två brandstationer till platsen, plus tre ambulanser, polispatrull - och en ambulanshelikopter som hann lyfta.

– Det är mycket resurser som dras i gång i onödan när sånt här händer, konstaterar Joakim Svärd.

Felkällan hittas i bilen som körde i diket. Bilen, en BMW, var utrustad med ett automatlarm som är kopplat till ett callcenter, oklart var i världen. När larmet kommit in dit kontaktar en operatör där SOS Alarm i Sverige. Någonstans på vägen blev det ett missförstånd angående olyckans omfattning.

– Systemet är ju bra om en ensam person är med om en singelolycka och kanske förlorar medvetandet. Då går larmet automatiskt. Man får väl hoppas att systemet förfinas så vi slipper felutryckningar i framtiden. Men i det här fallet gick det ju bra, säger Joakim Svärd.
