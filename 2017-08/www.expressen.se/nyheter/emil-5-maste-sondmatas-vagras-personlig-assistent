Emil, 5, måste sondmatas
– vägras personlig assistent
Mats Bråstedt

Det var P4 Västerbotten som först tog upp fallet med femåringen i Åsele.

Lille Emil föddes för tidigt, och har både fysiska och psykiska funktionshinder.

Eftersom han inte kan äta själv, måste han sondmatas.

Det tar flera timmar per dag.

Dessutom har han problem med andningen.

Men Åsele kommun motsätter sig personlig assistans till Emil. Kommunen menar att merparten av det han behöver hjälp med faller på föräldrarna.

Kommunen har dock godkänt 14 timmar i veckan plus övervakning nattetid.

Något som är långt ifrån tillräckligt.

Det menar Emils mamma när Expressen pratar med henne:

– Vi vill ha lite mer stöd, och kunna leva ett något sånär vanligt liv. Bra dagar tar sondmatningen runt en timme, men sämre dagar tar det betydligt längre tid. Vi mattränar, men får han inte nog med näring måste vi sondmata. Det är också konstigt att det går att få en personlig assistent om barn behöver skedmatas. Då räknas det som ett grundläggande behov.

Åsele kommun anser däremot att sondmatning inte är ett grundläggande behov. Detta trots att det alltså är enda sättet för Emil att få näring på.



LÄS MER: Amadeus, 2, riskerar att mista livsviktig assistans



Förvaltningsrätten har motsatt sig kommunens beslut att neka assistans. Rätten konstaterar att Emil har rätt till personlig assistans med sondmatningen.

Kommunstyrelsen i Åsele godtar inte förvaltningsrätten argument. Därför har kommunstyrelsen överklagat i sin tur.

Nu hamnar frågan om Emils sondmatning hos kammarrätten – som får avgöra saken.

– Jag är besviken på kommunen. Vi vill ju bo här, och att Emil ska få växa upp i Åsele. Nu känns det som att man vänder oss ryggen. Jag förstår det inte, förklarar Emils mamma, som studerar på distans – ”men studierna blir lidande”.

– Tiden räcker inte till. Jag har för få armar, och det är för få timmar på dygnet.

Margareta Johansson är ordförande i omsorgs- och utbildningsutskottet i Åsele kommun.

– Det pågår ett liknande ärende i Högsta förvaltningsdomstolen. Den domen gällande sondmatning blir troligen prejudicerande. Vi väljer att avvakta till domen kommer, förklarar Margareta Johansson.

Har du varit i kontakt med föräldrarna till Emil?

– Jag har stött på dem, men det är det enda. Jag har inte pratat med dem.

Vad skulle du vilja säga till dem?

– Ja, säg det... Jag kan inte svara på det direkt så här för då måste jag få tänka efter mera. Men jag förstår att det är en jobbig situation för dem.
