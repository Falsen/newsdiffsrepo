Här är skandalerna från Nobelhistorien
TT

Om det blir tjafs om pristagarna återstår att se. Det är annars inte ovanligt.

Enligt Gustav Källstrand, förste intendent på Nobelmuseet, ligger det rent av i sakens natur.

– Priset är i sig orättvist. Det finns alltid fler bra forskare eller författare än själva pristagarna. Det är ju inte så att alla som gjort bra insatser belönas. De flesta accepterar det, men inte alla.

En som inte gjorde det var Raymond Damadian som kände sig sidsteppad 2003 när Paul Lauterbur och Sir Peter Mansfield belönades med medicinpriset för upptäckten av magnetresonanskameran.

I stället för att svälja förtreten köpte Damadian helsidesannonser i New York Times, Washington Post och Los Angeles Times. Annonserna, som kostade hundratusentals dollar, bestod av en bild på en upp och nedvänd Nobelmedalj med texten: "The shameful wrong must be righted".

Ibland är priset rätt, men tajmingen helt fel. Som när tysken Fritz Haber 1919 belönades med kemipriset för studier som möjliggjorde storskalig ammoniakframställning, något som banade väg för konstgödsel – en förutsättning för det moderna jordbruket. Problemet var bara att samme Haber hade varit djupt involverad i utvecklingen av stridsgaser under första världskriget.

– De allierade tyckte att det var en fullständig skandal, men det han prisades för har otvivelaktigt varit till nytta för mänskligheten, säger Gustav Källstrand.

Några år senare var det Adolf Hitlers tur att gå i taket, när den tyske journalisten Carl von Ossietzky tilldelades fredspriset 1936. Hitler sägs ha blivit ursinnig. När tysken Gerhard Domagk några år senare belönades med medicinpriset tvingades han tacka nej. Ett telegram där han tackade för äran var tillräckligt för att han omedelbart skulle gripas av Gestapo.

Antalet kvinnor som belönats har varit få. Polsk-fransyskan Marie Curie kan dock stoltsera med inte mindre än två priser, i fysik respektive kemi. Men när hon skulle motta kemipriset 1911 höll det på att sluta illa.

Hon hade nämligen inlett en kärleksaffär med en gift kollega, Paul Langevin. Den försmådda hustrun skvallrade och de franska tidningarna skrev frenetiskt, vilket fick manschauvinisterna i Vetenskapsakademin att uppmana Curie att "stanna hemma", något hon struntade blankt i.

– Hon kom, mötte pressen och blev unisont hyllad, säger Källstrand.

Men vad vore Nobelpriset utan en hejdundrande middag, även kallad "festernas fest"?

Här har dock skandalerna varit färre och av mer lättsam natur. En anledning är att gästerna skärper sig lite extra, berättar etikettsexperten Magdalena Ribbing som följt festligheterna på plats under flera år.

– De blir som skådespelare i en stor pjäs där alla spelar rollerna av sina mest väluppfostrade jag.

Visst förekommer det etikettsmässiga snedsprång, berättar hon, men sällan av allvarlig natur. Inte ens Birgit Friggebos eller prinsessan Madeleines väl tilltagna dekolletage upprör Ribbing.

– Etikettsmässigt var det helt okej, även om det kanske inte var så taktiskt.

Mindre passande var det när den dåvarande statsministern Fredrik Reinfeldt slickade sig om fingrarna (2007) eller när dito Göran Persson pratade i mobiltelefon (2003) – mitt under middagen.

– Det var dåligt av Persson. Han påstod att han var tvungen. Det är möjligt, men i så fall borde han ha haft medhjälpare som skötte det, säger Ribbing.

Enligt Gustav Källstrand är det nog priset i sig som är den största skandalen av dem alla. När Nobels testamente blev känt upplevdes det som enormt problematiskt, både i Sverige och utomlands. Exempelvis skrev New York Times om priset år 1897: "Det här är en uppgift som kommer att ge Sverige mer bekymmer än ära."

– Man skulle vilja höra vad New York Times har för kommentar i dag.
