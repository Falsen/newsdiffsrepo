"Största attacken på Amazonas på över 50 år"
Åsa Asplid

Den vidsträckta djungeln i Amazonas i Sydamerika är världens mest artrika tropiska regnskog och en av jordens största syreproducenter.

Men området har i årtionden hotats av skövling för att komma åt eftertraktat timmer och mineraler – och nu riskerar situationen att bli ännu sämre.

Brasiliens regering meddelade nyligen att den öppnar upp ett tidigare skyddat område i delstaterna Amapa och Para på sammanlagt 46 000 kvadratkilometer - lika stort som Danmark - för gruvindustrin, rapporterar BBC.

Anledningen är att man tror att området är rikt på guld och andra dyrbara mineraler.

"Motivet är att attrahera nya investeringar som genererar välstånd för landet och arbete och inkomst för samhället, hela tiden baserat på ett hållbart genomförande" skriver den brasilianska regeringen i ett uttalande.

De betonade även att nio mindre områden inom den aktuella delen av Amazonas kommer vara fortsatt skyddade.

Men kritiken mot beslutet är skarp och oppositionsledaren Randolfe Rodrigues kallar det "den största attacken på Amazonas på över 50 år" enligt BBC.

Olle Forshed, expert på regnskogar och tropiskt skogsbruk på Världsnaturfonden WWF, beskriver Amazonas som en av jordens sista vildmarker och han befarar att gruvdriften kan få förödande konsekvenser.

– Amazonas är ett av få områden på jorden som fortfarande är orört och påverkar man den kontinuiteten försämras situationen för både djur- och artrikedomen. När det gäller klimatet blir det färre områden som kan producera syre, säger han.

WWF överväger nu att att genomföra internationella aktioner för att stoppa beslutet.

– Vi misstänker att man även kommer gå in och bryta i de områden som ska skyddas eftersom det finns guld där. Det är en ständig kamp om naturresurser, vi är väldigt upprörda och ledsna över det här, säger Olle Forshed.
