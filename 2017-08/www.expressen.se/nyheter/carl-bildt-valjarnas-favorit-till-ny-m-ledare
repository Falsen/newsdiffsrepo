Carl Bildt väljarnas favorit till ny M-ledare
Hanna Jakobson

Senast 11 september ska Moderaternas olika förbund nominera en eller flera partiledarkandidater och den 1 oktober ska partiet välja en ny partiordförande.

En undersökning från DN/Ipsos som publicerades på onsdagen visade att 45 procent bland moderata sympatisörer vill att Carl Bildt tar över efter Anna Kinberg Batra.

Bland alla väljare får han 26 procent, i den nya mätningen - mot den öppna kandidaten, tidigare försvarsministern Mikael Odenberg som ligger på 7 procent.

Varken Elisabeth Svantesson, som i mätningen får 3 procent av M-sympatisörerna eller Ulf Kristersson som når 5 procent, har varit tydliga med hur de ställer sig till att bli partiledare.

Samma sak gällde länge den tidigare utrikes- och statsministern Carl Bildt – som under onsdagskvällen lämnade beskedet att han inte tänker kandidera, i "Bara politik" i Expressen TV.

– Jag tror att det finns saker jag gärna skulle vilja göra, jag vill hjälpa Sverige och alliansen, och jag vill hjälpa Moderaterna. Men det finns många andra sätt att göra det på. Partiledare ska man välja med framtidsperspektiv. Det ska vara ett framtidsnamn, sa Bildt och fortsatte:

– Jag är ”före detta” det mesta.

I en mätning av SvD/Sifo på onsdagskvällen framgår att Mikael Odenberg och Ulf Kristersson är ungefär lika populära: 14 procent av alla tillfrågade vill se Odenberg som ledare, och 12 procent vill se Kristersson. Bara 6 procent vill se Elisabeth Svantesson.

Bland M-sympatisörerna ser det annorlunda ut. Då vill 21 procent se Kristersson som ledare, mot 18 procent för Odenberg. Även bland M-sympatisörer får Svantesson 6 procent, visar SvD/Sifo.

Bland M-sympatisörer såg sex av tio tillfrågade att Carl Bildt vore "bra" som partiledare för M. Bara två av tio tyckte att det vore "dåligt" att ha Bildt på positionen.
