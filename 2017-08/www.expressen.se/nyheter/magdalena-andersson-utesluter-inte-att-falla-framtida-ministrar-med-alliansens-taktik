Magdalena Andersson utesluter inte att fälla framtida ministrar med Alliansens taktik
Patrik Micu

Stefan Löfvens regering är satt under press av Allianspartierna som hotar med misstroendeförklaring mot förvarsminister Peter Hultqvist, S, efter IT-skandalen vid Transportstyrelsen.

Sverigedemokraterna har sagt att man stödjer detta.

Tidigare har två tunga S-ministrar fått gå på grund av skandalen: Anna Johansson, infrastruktur, och Anders Ygeman, inrikes.

Nu hotas även biträdande finansminister Per Bolund, MP, näringsminister Mikael Damberg, S, och infrastrukturminister Tomas Eneroth, S, av misstroendeförklaring i höst om inte regeringen drar tillbaka sitt aviserade paket med en lång rad skattehöjningar.

På Rosenbad finns en stark irritation över Alliansens agerande där man skjutit in sig på höjda skatter i regeringens budgetförslag.

– Man måste se budgeten som ett beslut, i en budget måste plus och minus gå ihop. Det har man gjort ett avsteg ifrån och det riskerar att skada Sverige oerhört allvarligt och att ta oss tillbaka till det läge som skapade 90-tals-krisen, säger Magdalena Andersson till Aftonbladet.

På frågan om Socialdemokraterna kan tänka sig att använda samma taktik mot en eventuell Alliansregering i framtiden svarar finansminister:

– De har satt en ny praxis, så är det.

Statsminister Stefan Löfven har tidigare kommenterat frågan på ett liknande sätt.

I samband med SSU-kongressen förra veckan, där Löfven höll ett tal, gick han till hårt angrepp mot Alliansens hot.

–  Det här är att missbruka det här verktyget, jag tycker det. Det är oseriöst att göra på det här viset. Vi kan inte ha en situation när en minoritetsregering hotas av det här hela tiden, hävdade Löfven.
