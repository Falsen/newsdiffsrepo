Ilska mot den krökta flaggstången
Lovisa Åkesson

Under tisdagen avtäcktes konstnären Mattias Norströms verk "Du gamla, Du fria" på Sergels torg i Stockholm. Verket består av den svenska flaggan på en krökt flaggstång. Och det dröjde inte länge förrän konstverket skapade stor debatt. En av dem som har reagerat är Erik Slottner, gruppledare för Kristdemokraterna i stadshuset, som tycker att det är ett felbeslut att flaggstången har satts upp på Sergels torg.

– Jag tycker det är opassande och olämpligt att man sätter upp en sån här flagga på Stockholms mest centrala plats. Väldigt många passerar här och att vi då flaggar med en döende flagga är opassande och ovärdigt, säger Erik Slottner.

Också Aida Hadžialić, tidigare gymnasie- och kunskapslyftsminister (S), har reagerat på konstverket på Twitter. Hon skriver att hon "ifrågasätter om Sergel är bästa placeringen för ett verk som illustrerar Sverige som en krökt flaggstång".

– De allra flesta svenskar associerar flaggan med värden som trygghet, jämställdhet och tillit och att göra narr av flaggan på det här sättet, det gör många upprörda. Att vi inte ska få vara stolta över vår flagga, säger Erik Slottner.

Erik Slottner säger att han inte ifrågasätter konstnärens rätt att illustrera detta, men att placeringen av konstverken gör det till en politisk fråga.

– Jag tror att den här krökta flaggan kommer överskugga alla andra flaggor i staden. Det finns normer för hur man flaggar och det här ingår inte i dem. Jag tycker man ska behandla flaggan med respekt.

Konstnären Mattias Norström själv säger att det är upp till betraktaren att tolka verket.

– Många tror att jag vill klanka på Sverige, men så är det inte alls. Jag älskar Sverige, säger han.

Tidigare har konstverket ställts ut i Vasaparken i Göteborg. Nu kommer flaggstången synas för alla som passerar Sergels torg fram till den 12 september.

– Det som är styrkan med den är ju att den går att tolka åt så många håll. Jag tänker mig att man kan identifiera sig med det här verket oavsett politisk hållning. Att man både från vänster och höger kan tolka det på olika sätt. Däremellan vill jag skapa ett möte för en bättre värld framöver, säger Mattias Norström.
