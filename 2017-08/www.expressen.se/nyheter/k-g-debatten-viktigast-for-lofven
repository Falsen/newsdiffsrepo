K-G: Debatten viktigast för Löfven
K-G Bergström

JIMMIE ÅKESSON

K-Gs kommentar: Opinionen har inte gått särskilt bra på sistone och  partiet har misslyckats med sin profilfråga. Flykting- och  invandringspolitiken är i dag snarast generösare än före valet 2010. SD  erbjöd alliansen en kohandel, som innebar ja till ett femte  jobbskatteavdrag i utbyte mot inskränkningar av invandringen. Reinfeldt  sa nej. Partiet har då och då "hämnats" genom att bidra till nederlag  för alliansen i riksdagen.

JONAS SJÖSTEDT

K-G Bergström.Foto: Ylwa YngvessonK-Gs kommentar: Efter en succéstart är Vänsterpartiet tillbaka på  Ohly-nivå. Sjöstedt lyckades attrahera sossar så länge Håkan Juholt  ledde S, men när Löfven tog över, återvände de. Frågan är om Sjöstedt i  kväll ska lyckas/vilja skicka ut några signaler om förnyelse av  vänsterpolitiken, som uppenbart inte förmår attrahera fler än 5-6  procent av väljarna.

GUSTAV FRIDOLIN

K-Gs kommentar: Mp har under Gustav Fridolins och Åsa Romsons ledning  hamnat i politisk skugga. Opinionssiffrorna står och stampar. Partiet  framstår som mer av vänsterparti jämfört med Wetterstrand/Erikssons och  ägnar sig åt politisk ökenvandring. De inviter som alliansen har fått  saknar trovärdighet.

STEFAN LÖFVEN

K-Gs kommentar: Efter tre smekmånader är nye s-ledaren nere på  jorden. Första maj-talet kändes oinspirerat och partiets skuggvårbudget  var nästan lika innehållslös som den riktiga. Inte för någon annan torde  kvällens debatt vara lika viktig som för Löfven. Han måste nu visa att  han klarar politisk debatt på toppnivå och kommer att mätas mot  Reinfeldt. Han har inte råd att förlora.

FREDRIK REINFELDT

K-Gs kommentar: Debatten blir en av hans viktigaste. Han har en  förfärlig vinter bakom sig med separation och vikande opinionssiffror.  Han har för första gången på cirka fem år fått en oppositionsledare som  är ett allvarligt hot mot regeringen. En framgång i debatten ökar hans  chanser att stoppa Löfvens frammarsch. Reinfeldt har en klar fördel  framför Löfven. Han har en i huvudsak enig allians bakom sig. Hans  huvudproblem är avsaknad av majoritet i riksdagen.

ANNIE LÖÖF

K-Gs kommentar: Ligger risigt till. Inga som helst tecken till  Lööfeffekt. Hennes tal innehåller alldeles för många klyschor och  politisk snömos. Hon gjorde dessutom bort sig grovt i Ekots  Lördagsintervju för några veckor sen, då hon slirade på frågorna om  vapenexport och om Kina var diktatur eller demokrati. Frågan är om inte  centern valde fel ledare. Den mest anonyme i trojkan som konkurrerade -  Anders W Jonsson - framstår i dag som den stabilaste.

JAN BJÖRKLUND

K-Gs kommentar: Har en svag formkurva. Opinionssiffrorna ligger under  2010 års valresultat. Trots ihärdiga försök att reformera skolan,  kommer det ständigt nya kallduschar. Senast skolverket som häromdagen  kritiserade det fria skolvalet. Internt har Björklund fått viss kritik  för att ha svängt om fler pappamånader. Han är dock en skicklig  debattör, vilket borde gynna honom i kväll.

GÖRAN HÄGGLUND

K-Gs kommentar: Har möjligen äntligen fått arbetsro efter att ha  slagit Mats Odell i januari. Men opinionssiffrorna är som vanligt dystra  mellan valen, eftersom ingen "taktikröstar". Hägglund kommer dessutom  långt ner på talarlistan, om man utgår från partiernas storleksordning.  Han brukar inte komma till sin rätt i debatter. Hans överlägsna humor  hörs inte heller särskilt ofta, när han debatterar. Vilket är synd.
