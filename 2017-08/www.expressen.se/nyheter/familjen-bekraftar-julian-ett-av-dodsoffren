Söndag 20 augusti 2017
Familjen bekräftar: Julian, 7, ett av offren
Anna Mattsson

Sjuårige Julian Cadmans öde har engagerat många. Den lille pojken från Australien rapporterades saknad efter terrordådet på La Rambla i Barcelona i torsdags.

Julian befann sig i Barcelona med sin mamma för att gå på ett bröllop medan pappan var kvar hemma i Australien. När skåpbilen rusade fram längs Ra Rambla kom mamma och son i från varandra och medan mamman fördes svårt skadad till sjukhus efter attacken så har Julian varit försvunnen.  Pojkens släktingar gjorde en efterlysning på Facebook som har uppmärksammats av flera medier.



LÄS MER: Tonåringars terrorcell misstänks för dådet

På lördagen rapporterade spanska medier att pojken var återfunnen – men senare under dagen tillbakavisade katalansk polis de uppgifterna. "Vi har varken sökt efter eller hittat något försvunnet barn efter Barcelonaattacken. Alla dödsoffer och skadade har lokaliserats", skrev polisen på Twitter.

På sena lördagseftermiddagen anlände Julians pappa Andrew Cadman till Barcelona. Han möttes av personal från konsulatet och fördes direkt till Ciutat de la Justicia, dit alla dödoffren för terrordådet förts för att identifieras. Enligt The Sydney Morning Herald tillbringade pappan över en timme där innan han åkte vidare till sjukhuset där hans hustru vårdas. Där tros han även ha tillbringat natten.

En talesperson för sjukhuset säger han blivit ombedd av familjen att inte uttala sig om familjens situation förutom att säga att mammans skador inte är allvarliga. Ingen i familjen har heller velat uttala sig om Julian efter det att pappan anlänt till  Barcelona och besökt bårhuset.

På söndagen uppger Sky News att Julian är död. Hans familj ska ha bekräftat uppgiften för en spansk byrå för försvunna personer.

Byrån för försvunna personer delar ett meddelande om dödsbudet på twitter:

"Julian Cadmans familj har informerat oss om att han tyvärr är ett av attackens dödsoffer och har bett oss tacka alla som har delat efterlysningen. Vid den här typen av orättvisa, hårda och smärtsamma stunder lider vi med Julians anhöriga och vänner. Vila i frid. Ännu en gång vill vi uttrycka vår tacksamhet för er delaktighet i sökandet".
