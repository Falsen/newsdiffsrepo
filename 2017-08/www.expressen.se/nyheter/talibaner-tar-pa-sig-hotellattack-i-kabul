Talibaner tar på sig hotellattack i Kabul
TT

Gästerna hade tagit sig till Park Palace i Kabul för att lyssna på en konsert. Men just när spelningen skulle börja gick en beväpnad gärningsman till attack mot hotellet, som är populärt hos utländska besökare.

Skottlossning utbröt och det tog åtskilliga timmar innan säkerhetsstyrkor kunde sätta stopp för attacken.

Den officiella dödsiffran har enligt FN stigit till minst 14. Minst hälften av de döda är utlänningar, bland dem fyra indier, en amerikan och en italienare, skriver nyhetsbyrån AFP. Omkring 50 personer räddades.

Talibanerna har tagit på sig ansvaret för attacken och säger i ett uttalande att attacken noga planerats som hämnd för den utländska närvaron i landet. Det militanta Haqqani-nätverket har också tagit på sig dådet.

I mars förra året dödade talibaner nio personer på det exklusiva hotellet Serena i Kabul. Samma månad mördades den svenska journalisten Nils Horner på öppen gata i huvudstaden.

Två månader tidigare stormade beväpnade gärningsmän in på en populär libanesisk restaurang och sköt ihjäl 21 personer, däribland tre FN-anställda och en tjänsteman från Internationella valutafonden (IMF).
