Fritidsbåt övertänd
utanför Fjäderholmarna
Lovisa Åkesson

En mindre fritidsbåt har börjat brinna utanför Fjärderholmarna i Stockholms skärgård.

Strax efter klockan 13.30 var räddningstjänsten på plats med sin brandbåt. En helikopter deltog också i räddningsarbetet.

– När vi kom fram var båten övertänd. Vi har släckt branden och den har sjunkit, säger Björn Johansson, ledningsoperatör på räddningstjänsten.

Sjöpolisen har lämnat platsen och skrivit en anmälan om brand utan misstanke om brott

Det finns inga uppgifter om att någon person ska ha skadats.

– Just nu håller vi på och tar reda på vem som är ägare till båten och om det har varit någon på båten i samband med att den började brinna, säger Johan Winsnes, ledningsoperatör på räddningstjänsten i Expressen TV.

Från räddningstjänstens sida deltog en båt med tre man i släckningsinsatsen.

– Efter att båten hade släckts så sjönk den i närheten av land, säger Johan Winsnes.
