Åkesson: Kinberg Batras
avgång "inte bra" för SD
Filippa Rogvall

Anna Kinberg Batra avgår som partiledare för Moderaterna. Det gjorde hon klart under en pressträff på fredagen.

Hon berättade då att hon står fast vid närmandet till Sverigedemokraterna – vilket av många uppfattas ha utgjort en grund för partiets dalande stöd på senare tid.

En ny M-ledare måste ta tydlig ställning till partiet, menar statsvetaren Stig-Björn Ljunggren.

– Det är det som det kokar ned till, och oavsett vem som tar det beslutet kommer de att få en stor klagokör mot sig, sa han i Expressen TV i går.

Under gårdagen inleddes även SD:s sommarfestival i Sölvesborg där Jimmie Åkesson i dag håller sitt sommartal. Han anser – likt tidigare – att Kinberg Batra är den partiledare som haft bäst inställning till SD.

– Anna Kinberg Batra har varit den av partiledarna inom borgerligheten som har varit mest nykter det senaste året i förhållande till oss, säger Åkesson till DN.

Att hon nu avgår kan vara negativt för Sverigedemokraterna.

– Det är inte säkert att det är bra.



LÄS MER: De kan ta över efter Anna Kinberg Batra



Han kritiserar också C-ledaren Annie Lööf, som han menar har räddat Stefan Löfven i samband med den regeringskris som följde Transportstyrelsens it-skandal.

– Det är Annie Lööf som bromsar hela tiden. Det var någon som sa till mig häromdagen att hon är den bästa socialdemokraten vi har i det här landet. Hon är den som gång på gång räddar Stefan Löfvens regering, säger SD-ledaren.

Han upprepar samtidigt för tidningen att SD tänker gå vidare med misstroendeförklaringen mot försvarsminister Peter Hultqvist. Detta trots att SD:s försvarspolitiska talesperson Mikael Jansson förra veckan uppgav att han tycker att Hultqvist "känns alltmer oskyldig".

Statsvetaren Stig-Björn Ljunggren tror däremot att alliansen nu kommer att backa från misstroendevotumet.

– Jag tror att man kommer att ligga lågt, och inse att det här inte riktigt var modellen för att vinna tillbaka väljare. Det är viktigare att förbereda sig inför valet och de problem som Sverige har, sa han efter Kinberg Batras avgångsbesked i går.
