Trumps beslut: Benådar kontroversielle sheriffen
Magnus Hellberg

Det var i juli som den förre sheriffen Joe Arpaio bedömdes skyldig för att under flera år ha jobbat med rasprofilering – mot Phoenixs latinobefolkning, något som rört upp starka känslor.

Men nu avslöjar Washington Post spelet bakom benådningen: Redan innan Joe Arpaio hade dömts tog Donald Trump kontakt med sin justitieminister med en fråga om polisutredningen kunde läggas ner – och därmed stoppa åtalet.

Samtidigt försöker Vita husets pressekreterare Sarah Huckabee Sanders att  tona ner betydelsen av Trumps samtal med justitieministern:

– Det är helt naturligt att presidenten diskuterar juridiska frågor med sina jurister. Det här fallet är inte annorlunda, säger hon, enligt Washington Post.

85-årige Joe Arpaio gjorde under sina tjänstgöringsår sig känd för en förnedrande behandling av fångar, som har tvingas klä sig i rosa underkläder – men också i de gammeldags svart- och vitrandiga fångdräkterna.

Internerna fick också lära sig att leva i utomhusklimat i de extrema temperaturer som råder i Arizonas ökenlandskap.

Joe Arpaio riskerade upp till sex månaders fängelse – men redan i ett tidigt skede flaggade Trump för vad som skulle hända med utredningen.

– Jag ska inte benåda honom i kväll, för jag vill inte skapa kontrovers. Men sheriff Joe kan vara lugn, sa presidenten nyligen i ett uttalande.

Nu kan alltså Joe Arpaio andas ut.

Vita huset meddelade tidigare i veckan att den 85-årige pensionerade sheriffen, som fällts för domstolstrots i ett fall om en omskriven invandringslag, blir benådad. Därmed röjs hotet om ett möjligt fängelsestraff undan.

"Under sin tid som sheriff har han fortsatt sitt livsarbete med att skydda allmänheten mot plågan från brott och illegal invandring", skriver Vita huset i ett uttalande, enligt TT-AFP.

"Efter mer än 50 år av beundransvärd tjänstgöring för vårt land, är han en värdig kandidat för en presidentbenådning", står det vidare.

Under fredagen fick Joe Arpaio en kopia på beslutet från sin advokat.

– Jag måste tacka presidenten för vad han har gjort, det är ett som är säkert", säger Joe Arpaio till Reuters i en kort telefonsamtal från sin bostad i Arizona. Han är en stor supporter av brottsbekämpning.

Joe Arpaio var sheriff i Arizona under tolv års tid innan han fick sparken. Detta sedan det slagits fast att han systematiskt diskriminerat latinamerikaner – något som också fastslagits i domstol. Den före detta sheriffen är den första person som Donald Trump benådat under sin tid vid makten.

Samtidigt får presidenten stark kritik i sociala medier för att ha meddelat sitt beslutet om den kontroversielle sheriffen samtidigt som miljoner invånare i Texas och Louisiana väntas drabbas av orkanen Harvey, skriver Guardian och hänvisar till flera tunga amerikanska politikreportrar på Twitter.
