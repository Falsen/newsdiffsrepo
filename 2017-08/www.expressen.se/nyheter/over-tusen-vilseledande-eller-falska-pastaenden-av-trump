Över tusen vilseledande eller
falska påståenden av Trump
Mats Bråstedt

Det är ett imponerande antal, enligt vilken mätmetod som helst.

Washington Post skriver att de är lite sena med sin uppdatering.

Skälet till fördröjningen är helt enkelt att tidningen har haft svårt att hålla koll på den veritabla flod av märkliga utsagor som presidenten gjorde under den senare delen av juli.

Men konstigheterna saktade ned under presidentens ”arbetsledighet”, så har Washington Post äntligen kunnat komma ikapp.

Med Trumps nuvarande takt landar han på runt fem falska eller vilseledande påståenden om dagen.

Många är upprepningar av uttalanden, och en del är rena omsvängningarna jämfört med saker som Trump tidigare sagt.

Ett exempel: Presidenten har nyligen slagit sig för bröstet och tagit åt sig äran för en stigande aktiemarknad – när han tidigare kallade börsen för en ”stor, fet bubbla”.

Washington Post menar att 30 av Trumps vilseledande uttalanden har upprepats tre eller flera gånger.

Hans mest upprepade utsaga ska vara om den förre amerikanske presidenten Barack Obamas sjukvårdsreform – Obamacare.

LÄS MER: Hillary Clinton utmålar Trump som ett ”äckel”

Trump har 50 gånger yttrat, med en viss variation, att Obamacare är döende och ”väsentligen död”.

Detta trots att sjukvårdsreformen väntas vara stabil under lång tid, och Republikanerna och kongressen ännu inte lyckats hitta en fullvärdig ersättning.

Dessutom tar Trump, enligt Washington Post, ständigt åt sig äran för affärsinvesteringar som gjordes innan han flyttade in i Vita huset – eller ens blivit vald.
