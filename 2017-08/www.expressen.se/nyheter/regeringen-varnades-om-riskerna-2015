Fler i regeringskansliet varnades om riskerna 2015
Saga Skovdahl

2014 fick en rad myndigheter som hanterar känslig information i uppdrag av regeringen att analysera sin informationssäkerhet. Transportstyrelsen redovisade sitt uppdrag i december 2015 – innan de känsliga registren hade flyttats utomlands, skriver DN.

Tidningen har tagit del av rapporten. Där framgår att Transportstyrelsen identifierat och varnat för en rad risker kopplade till bytet av leverantör för it-driften. Tidplanen för leverantörsbytet innebar "högre risker vad gäller främst möjligheten till otillbörlig åtkomst av känslig information" eftersom "delar av normalt förberedelsearbete inte hunnits med".

DN skriver vidare att det i rapporten framgår att riskanalyser inte genomförts fullt ut och att det därtill saknades planer för hur myndigheten skulle kontrollera överenskommelser i avtal med leverantörer.

I september 2015 hade Ann Linde (S), som då var statssekreterare på justitiedepartementet, informerats av Säkerhetspolisen om riskerna kopplade till outsourcingen av it-driften. Rapporten från myndigheten innebär att en större del av regeringskansliet fick tidiga varningar för säkerhetsriskerna.

Enligt källor till DN fick den politiska ledningen på närningsdepartementet information om rapporten – som alltså lämnades in i december 2015. Den tog dock inte togs upp på något regeringssammanträde eller delgavs andra departement, skriver DN.

I november 2015 rekommenderar Säpo ett omedelbart stopp för outsourcingen.



Läs mer: 7 frågor och svar om IT-skandalen på Transportstyrelsen



Den tidigare infrastrukturministern, Anna Johansson, (S), har sagt att hon informerades om skandalen i januari 2017. Hon har uppgett att hennes före detta statssekreterare fått information under våren 2016 – och att den stannat där.

Flera anställda på Transportstyrelsen försökte larma myndighetens ledning och styrelse om riskerna som leverantörsbytet innebar. Trots varningar valde dåvarande generaldirektören Maria Ågren att göra avsteg från tre olika lagar och genomföra leverantörsbytet. Som exempel ska de tekniker som hanterar registren vara säkerhetsprövade – vilket inte skedde. Styrelsen agerade inte, trots varningarna.

I januari 2017 informerar Maria Ågren infrastrukturminister Johansson om att hon är föremål för en förundersökning – misstänkt för att ha begått brott som kan skada rikets säkerhet. Ågren får sparken, men regeringen berättar inte vad det riktiga skälet till avslöjandet är.

I juni avslöjar DN att Maria Ågren dömts till böter för att ha brutit mot lagen. Senare avslöjar SVT Nyheter att det handlar om bytet av it-levernatör.



Läs mer: It-skandalen på Transportstyrelsen dag för dag – det händer nu



Tidigare inrikesministern Anders Ygeman informeras i januari 2016, försvarsminister Peter Hultqvist i mars samma år. I juli tvingas Ygeman och Anna Johansson avgå, efter hot om misstroendeförklaringar mot dem från flera oppositionspartier.

Statsminister Stefan Löfven behåller försvarsminister Hultqvist i regeringen – men hotet om misstroendeförklaring mot honom kvarstår.

I förra veckan inledde konstitutionsutskottet sin granskning av it-skandalen på Transportstyrelsen.
