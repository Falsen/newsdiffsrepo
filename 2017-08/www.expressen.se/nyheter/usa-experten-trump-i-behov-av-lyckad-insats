Tisdag 22 augusti 2017
USA-experten: Trump i
behov av lyckad insats
Patrik Micu

Den amerikanske presidenten har tvärvänt från sin tidigare inställning att dra tillbaka trupperna från Afghanistan.

Kriget som pågått i 16 år är det längsta och dyraste i USA:s historia. Och det kommer att fortsätta ett tag till. De 8400 soldaterna på plats ska bli fler.

Men hur strategin för hur talibanerna i Afghanistan slutligen besegras är oklar. Åtminstone gav Trump inga tydliga svar i talet.

Expressenkrönikören och USA-forskaren  Frida Stranne säger i en kommentar:

– Dels har det att göra med att Trump hela tiden sagt att han inte vill låta fienden eller omvärlden veta vad USA tänker göra. Sedan handlar det också om att man måste enas om en genomtänkt strategi för att lyckas besegra talibanerna. Det här är ett krig som man inte lyckats vinna trots att USA är världens starkaste krigsmakt. Hur man nu ska agera fick vi inte veta något mer detaljerat om, men att man kommer att attackera nya mål var tydligt.

– USA är också i behov av en lyckad insats eftersom man efter Irak, Libyen och inte minst Afghanistan är ifrågasatta, moraliskt men också för att man saknar segrar. Men konflikten i Afghanistan är oerhört komplicerad och det kommer krävas mer än enbart militära insatser för att skapa fred.

Trump motiverar sitt beslut med att USA inte ska göra samma misstag som i Irak. Vad menar han då?

– Det handlar om att USA inte ska ha enorma mängder med trupper eller lägga insatser på nationsbyggande, utan göra effektiva preciserade insatser mot det som är hotet mot USA och västvärlden, nämligen terrornätverk och terrorceller på olika håll. Balansgången där emellan är dock väldigt komplicerad.

Hur reagerar amerikanska folket nu när kriget i Afghanistan fortsätter, och ännu mer pengar och soldater satsas?

– Det finns fortfarande en trötthet bland amerikaner när det gäller krigen som man utkämpat med så många liv och skador till följd. Samtidigt ser vi en ökad våg av terrorism i Europa och där finns nog många som kommer stå bakom att effektiva insatser mot terrornätverken är något som krävs, säger Frida Stranne.
