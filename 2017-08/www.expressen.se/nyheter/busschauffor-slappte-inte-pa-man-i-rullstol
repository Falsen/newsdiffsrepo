Busschaufför släppte inte på man i rullstol
Alexandra Andersson

I torsdags kväll var Tindra Hilding Hult, 34, på Gröna Lund för att se en konsert med metalbandet Korn.

Efter att spelningen var slut sa hon hejdå till sina vänner, och begav sig till busshållsplatsen för att åka hem. Bland de som väntade på bussen befann sig även en man i rullstol.

Men när bussen kom till platsen körde den inte in ordentligt, utan stannade i stället en halv meter ifrån trottoarkanten – vilket gjorde det omöjligt för mannen i rullstolen att komma med tillsammans med de andra passagerarna.

– Dessutom vägrade busschauffören att öppna dörrarna, berättar Tindra.

– Då bad jag honom att öppna så att jag och de andra passagerarna skulle kunna bära in killen – men föraren vägrade och blev arg. Han hade en fruktansvärt otrevlig ton.

Tindra berättar att föraren hävdade att bussen var full.

– Det var den verkligen inte. Dessutom hade killen väntat på bussen lika länge som alla andra. Ändå körde föraren i väg – och lämnade honom ensam kvar på trottoaren.

Tindra är både upprörd och ledsen över hur busschauffören hanterade situationen.

– Jag fick medhåll av väldigt många andra av passagerarna som också var på samma buss. En man sa till honom att han hellre borde jobba med krukväxter än med människor, berättar hon.

När Tindra steg av bussen tog hon ett foto av bussnumret, och framförde ett klagomål till SL:s kundtjänst.

– Det känns extra allvarligt nu när det beslutats om att färdtjänst bara beviljar ett visst antal resor per år,

Nu hoppas hon att den rullstolsburna mannen ska få veta att det var många som försökte förhindra att bussen lämnade honom bakom sig:

– Jag hoppas att han läser det här. Det var inte rätt det som hände. Jag vill att han ska veta att det var jättemånga som brydde sig, som protesterade, som försökte få föraren att öppna dörrarna, säger hon.

Ditte Kahlström Jansson, som är utvecklingsstrateg på SL, säger att rullstolsanvändare självklart alltid ska få tillträde till kollektivtrafiken.

Dessutom är föraren ansvarig för att rampen fälls ut – något som alla bussar ska vara utrustade med.

– Vi har även en tillgänglighetsgaranti som innebär att om du, om du av någon anledning inte kan komma med, så skickar vi en rullstolstaxi som kör dig till din destination – utan kostnad, säger hon.

Enligt Ditte Kahlström Jansson tar man ett samtal med föraren och ber om en förklaring – ifall man får in ett klagomål och vet vem det berör.

– Det är tyvärr så att det händer att bussförarna lämnar resenärer vid hållplatser utan rimlig förklaring, och inte alls uppfyller det bemötande som vi kräver. Kollektivtrafiken är till för alla resenärer. Det är otroligt beklagligt att det här hände, säger hon.
