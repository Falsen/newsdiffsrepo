Forskare: Oljebolaget ljög om klimatpåverkan
Åsa Asplid

När den amerikanska oljejätten Exxon Mobil betalade för stora och påkostade "advertorials", annonser i textformat, i ansedda tidningen New York Times under åren 1977 till 2014 var budskapet tydligt – klimatförändringar och global uppvärmning var inget som behövdes tas på allvar.

Företaget hävdade i stället att det handlade om "naturliga variationer" i klimatet.

Men samtidigt som oljejätten offentligt förespråkade budskap som gick tvärs emot det klimatforskarna hävdade var den interna kunskapen en helt annan.

En grupp forskare på Harvard University har undersökt Exxons hantering av klimatfrågan under de senaste 40 åren, och när rapporten publicerades i onsdags stod det klart att företaget försökt dupera allmänheten skriver CNN och Bloomberg.

Oljejätten har under många år bekostat forskning inom klimatområdet och resultaten i de akademiska rapporter som företagets forskare publicerat visar att hoten från global uppvärmning är "verkliga, orsakade av människan, allvarliga och möjlig att lösa".

Resultaten framförs i nära 80 procent av Exxons interna dokument, samtidigt som företaget framställt klimatförändringarna som tveksamma i 81 procent av sina annonser till allmänheten.

"Exxon Mobil bidrog till att utveckla klimatforskningen - genom sina forskares akademiska rapporter - men lanserade tveksamheter om detta i sina advertorials. Givet den här diskrepansen är vår slutsats är att Exxon Mobil har lurat allmänheten" skriver forskarna i sin rapport.

Uppgifterna kan bli avgörande i den rättsprocess som pågår där åklagaren i New York undersöker om företaget ljugit för både sina investerare och allmänheten under nära 40 år, i syfte att göra ekonomisk vinning på det.

Men Exxon Mobil tillbakavisar rapporten och hävdar att forskarna enbart försöker tjäna pengar på sin rapport.

"Studien betalades av, skrevs av och publicerades av aktivister som driver en femårig kampanj mot företaget. I stället för att leta efter lösningar till riskerna med klimatförändringar har de här aktivisterna tillsammans med sina advokater haft som mål att få pengar från våra aktieägare och attackera företagets rykte" skriver Exxon i ett mejl till Bloomberg.

Rapporten har dock väckt stor uppmärksamhet över hela världen.

Tidigare EU-parlamentarikern Anders Wijkman som arbetat med miljöfrågor i många år är inte förvånad:

"Ingen borde bli överraskad. Vi har sett bevisen förut. Men att medvetet desinformera allmänheten är fruktansvärt!" skriver han på Twitter.

Operasångerskan Malena Ernman som också är starkt engagerad i miljöfrågor är lika upprörd.

"Oljebolagen visste. Oljebolagen ljög. I 40 år." skriver hon på Twitter.
