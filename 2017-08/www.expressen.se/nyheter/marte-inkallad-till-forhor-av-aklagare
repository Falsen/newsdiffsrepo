Marte inkallad till förhör av åklagare
Mats Bax

I mars greps Marte Deborah Dalelv, 24, i Dubai efter att ha polisanmält en kollega för våldtäkt på en jobbresa.

I en månad satt hon fängslad, för att därefter få sparken från det inredningsföretag i Qatar där hon jobbade.

I tisdags, den 16 juli, dömdes hon till 16 månader i fängelse för sex utanför äktenskapet.

Domen kan överklagas först i september, då landets domstol har stängt i augusti, skriver dagbladet.no.

Men redan i morgon den 22 juni ska Marte Dalelv och hennes advokat infinna sig hos kammaråklagaren i Dubai.

– Jag är rädd och nervös för vad det betyder, jag är rädd att fängslas igen, säger hon till norska NRK.

Enligt hennes advokat kan det ha att göra med den stora uppmärksamhet som fallet har fått världen över, skriver dagbladet.no.

Att det var Janet Jacksons man, multimiljardären Wissam Al Mana, som skrev under beslutet att sparka Marte Deborah Dalelv är tillräckligt för att ge rubriker.

Al Mana äger det inredningsföretag där Dalelv var anställd, som i sin tur ägs av svenskgrundade möbeljätten The One.

Kritiken haglar mot arbetsgivaren, som hävdar att man stöttat Dalelv genom hela processen.

– Beslutet hade ingenting att göra med våldtäktsanklagelserna och varken fröken Dalelv eller hennes advokater har valt att kontakta företaget för att diskutera hennes anställningsstatus‚ säger Al Manas talesperson Hani El Korek i ett pressmeddelande.

Han menar att Marte Delelv slutat kommunicera med företaget och att detta varit en anledning till uppsägningen.

En anonym representant för företaget säger till CNN att såväl Marte Dalelv som kollegan – en saudisk trebarnsfar – avskedats då de brutit mot företagets regler genom att "dricka alkohol vid en företagskonferens vilket resulterat i trubbel med polisen".

På sociala medier uppmanas turister att bojkotta Dubai:

"Res inte till det här landet. De fängslar våldtäktsoffer. Känner ni ingen skam? Var är er mänsklighet? Frige Marte Deborah Dalelv" är ett av inläggen på I Love Dubais Facebooksida.

Dagbladet.no skriver att även Al Mana Interiors och The One spärrat sina Facebooksidor efter massiv kritik från nordiska användare.

Enligt CNN kan historien påverka relationen mellan Norge och Förenade arabemireten: I fredags träffade utrikesminister Espen Barth Eide sin emiratiske motpart schejk Abdullah Bin Zayed al-Nahyan för att diskutera saken.

– Jag underströk att vi tycker att domen strider mot grundläggande mänskliga rättigheter, även de konventioner som Förenade arabemiraten officiellt erkänt, säger Espen Barth Eide enligt CNN och fortsätter:

– Jag förmedlade till min kollega att vi är oroliga att detta svåra fall kan störa våra goda relationer om vi inte kommer till en väl fungerande lösning inom en snar framtid.
