Söndag 20 augusti 2017
Sara tvingades föda i 140 kilometer i timmen
Patrik Micu

På söndagen arrangeras på 15 platser i Sverige en riksmarsch som en protest mot BB-krisen. Bakom arrangemanget står organisationen Födelsevrålet.

– Vi är många som fått nog av hur vården ser ut i dag, att inte veta vilken plats man ska föda på eller om det finns någon barnmorska. Både personal och de som föder får lida, så det är dags att politikerna börjar lyssna på oss, säger Emma Pettersson Hernandez, talesperson för Födelsevrålet.

Beroende på var man bor i Sverige ser förstås BB-krisen olika ut. I Vilhelmina kommun i Västerbotten lades BB ner redan 1991. Invånarna är hänvisade till Lycksele lasarett, och dit är det tolv mil.

Det talas på bygden om alla barn som fötts i taxi, ambulans eller privatbil på väg till sjukhuset. När man inte hunnit fram i tid.



LÄS MER: Svenska Wiktoria, 25, kan tvingas att föda i Finland



För Kenneth Liljekvist och Sara Liljekvist Andersson blev det nog så dramatiskt i egna bilen när Victoria, i dag en pigg och frisk femåring, kom till världen.

– Vi var lite sena i väg, vaknade vid ettiden på natten när vattnet gick. Då var det bara att packa väskan, berättar paret som då bodde i Åsele, elva mil från Lycksele.

Med en barnmorska som gav råd i handsfreemobilen sladdade Kenneth ut på snömoddiga aprilvägar med Sara i framsätet. Han förstod att det vara nära och "stämplade gaspedalen". Men paret hann bara ett par mil innan värkarna satte in på allvar.

– Sedan gav Sara till ett skrik och därefter var det klart. Bebisen hade kommit ut och hamnade olyckligtvis på golvet, nere vid fotholken i vår minibuss.

Kenneth stannade bilen och kunde hjälpa sin nyfödda dotter. Hon skrek till när ha lade bebisen på mammas kropp. Efter ett tag kom en mötande ambulans för att hjälpa dem till sjukhusets BB.

– Att står där ute i skogen och ta hand om ett barn som hänger i navelsträngen, det är inget man vill uppleva igen, förklarar Kenneth.



LÄS MER: ”Tagit ifrån oss den vackra upplevelsen att föda barn"



Sjukhuset gav Kenneth och Sara rådet att stanna hemma och föda i stället, om de skulle hamna i samma situation och tidsnöd igen.

– Ett konstigt råd, det låter som tillbaka till 30-talet, tycker paret.

51-åriga lärarinnan Åsa Blom i grannkommunen Vilhelmina har fött fyra barn och fått gå igenom en hel dramatik under den processen. Den äldsta, Nadja, kom 1990 medan kommunen fortfarande hade ett BB.

1992 föddes Anton i Vilhelminas sjukstuga, sedan blev det taxifärd direkt till lasarettet i Lycksele.

1994 var det Cecilias tur. Hon föddes i ambulansen under tolvmilaresan till Lycksele, precis när man var framme vid ambulansintaget.

2003 föddes lilla "sladdisen" Wilma som kom till världen på en brits i ett vanligt undersökningsrum i Vilhelminas sjukstuga. Lyckligtvis var nattsköterskan utbildad barnmorska också.

– Jag har även tre svägerskor som fött i ambulans till Lycksele. Och vänner som fött i egna bilar, berättar Åsa Blom.

Hon anser att föräldrar i glesbygden borde ha samma rätt att känna trygghet när barn kommer till världen som andra. Så är det tyvärr inte i till exempel Vilhelmina.

– Det är berövligt att man ska ha så lång väg till BB. Jag skulle vilja se den regeringsgubbe som skulle ligga i sådana smärtor i tolv mil på en skumpig väg, säger Åsa Blom.
