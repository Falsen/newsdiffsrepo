Bucht: "Inga problem med mycket kött"
Jesper Lindqvist

Det var i Ekot som landsbygdsministern uttalade sig kring den nya livsmedelsstrategin, som syftar till att göra jordbruket mer hållbart och miljövänligt.

En punkt som saknas i strategin är minskad köttkonsumtion, ett medvetet val enligt ministern.

– Jag tror inte att livsmedelsstrategin kommer att handla om att man nu inte ska äta kött, säger Sven Erik Bucht.

Han kunde under intervjun inte svara på om han visste huruvida svenskar äter mer eller mindre kött i dag än tidigare.

På frågan om han ser några miljöproblem med att svenskar äter för mycket kött svarade han kort och koncist:

– Nej inte ser jag det inte.

Enligt SR står kött, mjölk och ägg för en femtedel av världens utsläpp av växthusgaser.

– Vi behöver kraftigt minska vår köttkonsumtion, speciellt i västvärlden. Det är förvånande att frågan inte finns med i livsmedelsstrategin nu när vi vet vilka effekter den har på hållbarhetsfrågor, men också när det gäller hälsoeffekter som kommer upp på agendan alltmer, säger Line Gordon, vice forskningschef på Stockholm Resilience Center, till SR.
