Dina julklappar kan vara giftiga
Hannes Lundberg Andersson

I fler än 60 olika teknikprylar, sålda runtom i hela Sverige, har farliga halter av giftiga ämnen hittats, rapporterar Dagens Nyheter. Nu har 30 företag – bland dem välkända och populära kedjor – anmälts för miljöbrott av Kemikalieinspektionen.

Bland de mer namnkunniga företag som anmälts för miljöbrott finns:

✓ Teknikmagasinet.

✓ Ur & Penn.

✓ Ahlberg Dollarstore.

✓ Coolstuff.

✓ Jula.

✓ Rusta.

✓ Netonnet.

Även Lidl och Biltema har anmälts, men de ärendena har lagts ner.

Produkterna som granskats har funnits att köpa i svenska affärer och nätbutiker, och är vanliga i hem. Det handlar om saker som mobilladdare, usb-kablar, ljusslingor, lampor och hörlurar – alltså flera saker som är vanliga som julklappar.

”Resultaten i projektet visar att det är vanligt att billig hemelektronik innehåller förbjudna kemikalier”, skriver Kemikalieinspektionen i en rapport, enligt tidningen.

Farliga nivåer av skadliga kemikalier har hittats i mer än var fjärde produkt. I 58 produkter ska ämnen som är förbjudna ha hittats.

– Det ser inte bra ut, men tyvärr är vi inte överraskade. Lågprisprodukter har även tidigare visat stora brister, säger Mariana Pilenvik, inspektör på Kemikalieinspektionen.

Tungmetallen bly – som kan skada nervsystemet, var ett av de vanligaste gifterna, visar granskningen. Andra var ftalater, som tros vara hormonstörande, och klorparaffiner, som hotar vattenlevande djur om de läcker.

DN skriver att flera testade produkter överskred de tillåtna nivåerna för ibland två, och ibland tre, av ämnena.

En viss vara innehöll otillåtet mycket av hela fem kemikalier, rapporterar DN. Den varan såldes av e-handelsbutiken Coolstuff.
