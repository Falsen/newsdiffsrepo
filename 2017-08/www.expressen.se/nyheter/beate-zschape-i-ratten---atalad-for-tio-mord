Lördag 19 augusti 2017
Beate Zschäpe i rätten - åtalad för tio mord
Emelie Henricson

På måndagsförmiddagen inleddes rättegången mot Beate Zschäpe, 38, efter en halvtimmes försening.

Hon är den enda överlevande ur Nationalsozialistischer Untergrund (NSU) och därmed den enda som kan åtalas för de brott som gruppen begått.

De två övriga medlemmarna, Uwe Mundlos och Uwe Böhnhardt dog 2011, efter ett misslyckat bankrån.

Men Zschäpe har förklarat för sina advokater att hon inte kommer att säga något under rättegången, rapporterar TT.

Nu spekuleras det i om hennes tystnad kommer göra det svårt för åklagaren att bevisa hennes direkta inblandning i dåden.

Samtidigt rasar demonstrationerna utanför domstolen.

Nu befinner sig nu runt 500 delvis beväpnade poliser utanför byggnaden och området framför är avspärrat, rapporterar TT.

En av banderollerna lyder: "Hur kunde de mörda så många?".

Något som syftar till kritiken mot polisens misslyckande i att utreda och stoppa NSU.

Tidigare utbröt tumult utanför byggnaden och polis tvingades föra bort flera demonstranter, enligt TT.

Situationen förvärrades då en av Zschäpes fyra medåtalade visade långfingret åt offrens anhöriga vid ankomsten.

I tretton år jagades NSU av polis och i november 2011 greps Beate Zschäpe.

Åtalspunkterna mot henne är nu de tio morden, där åtta av offren hade turkiskt urpsrung och en grekiskt. En polis blev också offer för NSU.

Till det åtalas Zschäpe för de minst femton bankrån som gruppen genomförde och grundandet av terrornätverket.

De fyra medåtalade männen misstänks ha kopplingar till NSU. Två av dem dolde ansiktena under rättegången med huvor eller rättegångsdokument, uppger TT.

Under rättegången, som väntas pågå in på nästa år, kommer 80 överlevande offer att delta. 600 vittnen är anmälda av åklagare och försvarare, uppger TT.

Zschäpe anlände i en pansarförstärkt bil vid niotiden i morse. Vid fem i tio fördes hon in i rättssalen och vände ryggen åt pressfotograferna på plats.

Tidskriften Focus reporter på plats Göran Schattauer kallar henne "störande lugn", enligt TT.

Rättegången började med att Zchäpes försvarare gjorde en jävframställan mot domaren Manfred Götzl, vilken ogillades av målsägandebiträdena.

– Ni plågar de anhöriga och försöker bara dra ut på rättegången med procedurfrågor, sade biträdet Reinhard Schön, enligt tyska medier, skriver TT.

Zschäpes försvarsadvokater har också uppmärksammats i tyska medier av andra anledningar - deras efternamn.

Wolfgang Stahl, Wolfgang Heer och Anja Sturm heter de, och översatt till svenska betyder efternamnen "stål, armé och storm", i nynazistiska kretsar symbolladdade begrepp.

Kritiker menar att försvararna låter sig utnyttjas av Zchäpe i propagandasyfte, rapporterar TT.

Utöver morden och bankrånen genomförde NSU också två bombdåd - det mest uppmärksammade i Köln 2004 då 22 människor skadades, även då var de flesta turkiska invandrare.

Under häktningstiden har Zschäpe mottagit beundrarbrev från bland annat norske massmördaren Anders Behring Breivik - där han uppmanar henne att utnyttja rättegången för att sprida sin sak.

Rättegången är det första stora terroristmålet i Tyskland sedan rättegångarna mot vänsterextremistiska ligan Baader-Meinhofligan på sjuttiotalet.
