146 döda i ryska översvämningarna
Andrea Gunnarsson

Krasnodar-regionen vid Svarta havet i södra Ryssland har plågats av kraftiga översvämningar. På söndagsmorgonen rapporterade den ryska statliga nyhetsbyrån Ria Novosti att dödssiffran stigit till 144 personer.

– Vid klockan 6 på morgonen Moskvatid var 144 människor döda. Det fanns också 205 människor, inklusive 48 barn, som behövde läkarhjälp, säger en talesperson för inrikesdepartementet till Ria Novosti.

Översvämningarnas kraft och hastighet har gett upphov till rykten om att lokala myndigheter var ansvariga för översvämningarna. Dessa uppges ha öppnat vattenreservoaren i Neberdzhayevsk för att den inte skulle svämma över.

Under lördagen besökte Rysslands president Vladimir Putin Krasnodar i det drabbade området. Han har nu satt i gång en utredning för att undersöka om lokala myndigheter gjorde sitt jobb när det kommer till att varna medborgare och ge dem möjligheter att sätta sig i säkerhet.

Majoriteten av de döda uppges vara äldre personer som drunknade. Många blev överraskade av översvämningarna mitt i natten när de låg och sov.

Orsaken till översvämningen är det oupphörliga regnandet. Det har nu regnat i omkring en månad men ska, enligt väderprognoser, upphöra på måndag.

Alexander Tkachyov, landshövding i Krasnodar-regionen, har utsett den 9 juli till sorgedag för att sörja offren.

Vid 10-tiden på söndagen uppger TT att den ryska nyhetsbyrån Interfax rapporterar att dödssiffran har stigit till 146 personer.

Tjänstemän har inte kunnat förklara den höga dödssiffran utan enbart sagt att översvämningarna orsakades av skyfall och att vattenmassorna sköljde över många människor när de låg och sov. Enligt Interfax har myndigheterna i Krasnodar inlett en brottsutredning med anledning av de många döda. Utredningen sker under rubriceringen orsakande av två eller fleras död genom underlåtenhet.

Enligt AFP är nära 29 000 människor strömlösa i området.
