Risk för inbördeskrig efter Kinberg Batras avgång
Niklas Svensson

Anna Kinberg Batras besked på fredagsmorgonen kom efter att 11 länsförbund de senaste dygnen uppmanat henne att avgå.

På en presskonferens klockan 09.30 berättade hon om beslutet som hon fattat på torsdagskvällen. Den moderata riksdagsgruppen fick informationen via tv-sändningarna.

Beslutet tog hon hemma i bostaden i Nacka – med maken David Batra vid sin sida.

Under kvällen informerade hon alliansens övriga ledare Annie Lööf, Jan Björklund och Ebba Busch Thor. Presschefen Linda Norberg fick också veta, liksom en handfull andra nära medarbetare.

Efter ett misslyckat kuppförsök i våras lyckades kuppmakarna genomföra myteriet den här gången.

Men bland dem råder stor oenighet.

Enligt Expressens källor strider nu två olika falanger inom Moderaterna mot varandra och det riskerar att bli ett blodigt slag.

– Risken är stor för ett bittert inbördeskrig, konstaterar en moderat riksdagsledamot.

Vid 13-tiden samlades den moderata riksdagsgruppen till en telefonkonferens om läget i partiet efter Kinberg Batras besked. Men själv deltog hon inte i denna.

I stället var det gruppledaren Jessica Polfjärd som redogjorde för läget.

Enligt Expressens källor meddelade hon bland annat att det blir en extrastämma innan den ordinarie stämman i oktober.

Gruppledaren konstaterade också att "det saknas tillit i riksdagsgruppen".

Telefonkonferensen avslutades vid 13.20-tiden.

Flera förbund håller just nu på att samordna sig mot det som kallas för "Wykman-falangen" – döpt efter riksdagsledamoten Niklas Wykman, tidigare ordförande för Moderata ungdomsförbundet och nära medarbetare till förra finansministern Anders Borg.

– Bitterheten är stor, säger en uppgiftslämnare.

Niklas Wykman anses tillsammans med bland andra finanslandstingsrådet i Stockholm, Irene Svenonius, Täbykommunalrådet Leif Gripestam och Solnas kommunalråd Pehr Granfalk ha varit drivande i att få bort partiledaren Anna Kinberg Batra. Men även trafiklandstingsrådet Kristoffer Tamsons har spelat en aktiv roll, enligt uppgifter till Expressen.

Irene Svenonius förnekar dock att hon skulle haft del i kuppen mot Kinberg Batra. I ett sms till Expressen skriver hon:

"Detta är inte tiden för lögner och ryktesspridning. Nu behöver partiet samla sig och ha en strukturerad process."

I den moderata riksdagsgruppen ska kuppmakarna ha haft hjälp av bland andra Fredrik Schulte, Hanif Bali, Erik Bengtzboe, Ida Drougge, Edward Riedel och Carl-Oskar Bohlin, enligt Expressens källor.

Samma gruppering försökte så sent som i våras förändra partiledningen och få bort den ekonomiskpolitiska talespersonen Ulf Kristersson.

I en intern mejlgrupp ifrågasattes Ulf Kristersson öppet av flera partikamrater – men kuppförsöket avslöjades.

Niklas Wykman har flera gånger hamnat på kollisionskurs med Anna Kinberg Batra och Ulf Kristersson. I maj förra året kulminerade bråken när partiledningen möblerade om i riksdagsgruppen.

Både Niklas Wykman och Hanif Bali petades då från sina positioner. Wykman lämnade som skattepolitisk talesperson och Hanif Bali fick lämna sin plats i arbetsmarknadsutskottet.

Petningarna uppgavs vara kopplade till att de både gått emot partilinjen när riksdagen röstade om att erkänna folkmordet på minoriteter i Mellanöstern.

I ett sms till Expressen vid 13-tiden på fredagen skriver Niklas Wykman:

"Det är tyvärr inget nytt att någon eller några pekar ut mig. Det gör mig uppriktigt ledsen. Vi kan inte hålla på att bråka internt."

På frågan om vad han hoppas ska hända nu blir svaret:

"Jag kommer att göra mitt yttersta för att stötta den kommande partiledaren. Nu behöver alla lägga gamla bråk och falanger bakom sig. Sverige behöver ett starkt och enat Moderaterna."

"Wykman-falangens" kandidat till partiledarposten är nu ex-ministern och den arbetsmarknadspolitiska talespersonen Elisabeth Svantesson, som kommer från ett litet förbund. Med henne vid rodret anses Wykman kunna ta Kristerssons plats som ekonomiskpolitisk talesperson och finansministerkandidat.

Men om Ulf Kristersson i stället utses till partiledare kan Niklas Wykmans politiska karriär vara över, enligt Expressens uppgiftslämnare.

– Diskussionerna i riksdagsgruppen går höga nu, säger en riksdagsledamot.

En annan källa i partiet säger att Ulf Kristersson under hela processen de senaste dagarna varit lojal med Kinberg Batra – och att han därför automatiskt har stöd av många av dem som ville att hon skulle sitta kvar.

När hon nu meddelat sin avgång är han dock beredd att kliva fram som kandidat.

– Det kan nog ske väldigt, väldigt snabbt, hävdar en centralt placerad uppgiftslämnare.

En annan känd M-profil konstaterar dock:

– Ulf är känd, rutinerad och bra i debatter. Men alla vet att han har gräsligt svårt att fatta beslut.

En uppgiftslämnare, nära den avgående partiledaren, säger att processen nu kommer att vara ordnad.

– Valberedningen sammanträder först på söndag, och innan dess händer ingenting.

Wykman-falangen hoppas, enligt uppgifter till Expressen, att samtliga i partistyrelsen ska ställa sina platser till förfogande. Men mycket talar för att det inte blir så.

Vid 11-tiden på fredagen postade både Ulf Kristersson och Elisabeth Svantesson varsitt inlägg på Facebook. Ingen av dem klev då officiellt fram som partiledarkandidat.

"Frågan om vilken roll jag själv kan komma att spela för moderaterna i framtiden har inget svar idag. Den diskussionen kommer jag föra i våra interna samtal, och bara där", konstaterade Ulf Kristersson.

Och Elisabeth Svantesson skrev:

"Det är nu viktigt att vi moderater tar lärdom av den här perioden och för en ärlig diskussion, med varandra, om vägen framåt för partiet."

Om de stridande falangerna inte lyckas enas bakom Ulf Kristersson eller Elisabeth Svantesson kan dörren öppnas för andra kandidater.

På den långa listan över M-företrädare som då kan bli aktuella finns förra försvarsministern Mikael Odenberg, som enligt Expressens källor kommer att tacka ja om han får frågan av valberedningen, den migrationspolitiske talespersonen Johan Forssell och tidigare Muf-ordföranden Gunnar Strömmer.

Men även mer spektakulära namn som tidigare statsministern Carl Bildt, Stockholms handelskammarens vd Maria Rankka och den nuvarande gruppledaren Tomas Tobé  finns med i spekulationerna.

– Minns striden inom Socialdemokraterna efter Mona Sahlin. Den gången vägrade olika falanger acceptera Thomas Östros eller Sven-Erik Österberg, och fältet öppnades plötsligt för en kandidat som ingen räknat med – Håkan Juholt, säger en erfaren M-profil.
