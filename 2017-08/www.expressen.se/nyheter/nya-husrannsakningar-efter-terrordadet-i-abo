Söndag 20 augusti 2017
Nya husrannsakningar efter terrordådet i Åbo
Anna Mattsson

Det intensiva utredningsarbetet av terrordådet i Åbo fortsätter. Under söndagsmorgonen genomförde den finska kriminalpolisen en rekonstruktion av händelsen och under natten har flera husrannsakningar genomförts, bland annat i Åboförorten Runosbacken.

Några fler misstänkta har dock inte gripits. De fyra som som greps av polisen redan i fredags har förhörts och har enligt polisen varit samarbetsvilliga. Det har dock inte tagits några beslut om huruvida de ska begäras häktade. Deras eventuella delaktighet i knivattacken är fortfarande oklar.

Den finska polisen har även gått ut med en internationell efterlysning efter ytterligare en person som man misstänker har koppling dådet. Mannen betecknas som farlig. Efterlysningen har därmed även skickats till Sverige.

– Och redan i fredags skickade vi ut efterlysningen till alla polisregioner i landet och de har i sin tur sett till att den gått ut till personal i yttre tjänst. Den har även gått ut till gränspolisen, säger Petter Liljeblad, kommunikationsstrateg vid polisens pressjour.

LÄS MER: Hassan knivhöggs vid terrorattacken i Åbo – hyllas

Abdul Rahman, den misstänkte gärningsmannen, vårdas fortfarande på sjukhus. Han har fortfarande inte förhörts av polisen men det kommer att göras senare under söndagen.

18-åringen vårdas fortfarande på intensivvårdsavdelning och står under polisbevakning på grund av den hotbild som finns mot honom efter attacken.

Polisen har även fortsatt att förhöra ögonvittnen till terrorattacken och dessa förhör kommer att pågå i ytterligare flera dagar, meddelar polisen. Även en del av offren har hörts av polis. Vissa av dem har dock inte kunnat höras ännu på grund av deras hälsotillstånd.

LÄS MER: Abdul Rahman pekas ut för knivattacken i Åbo

Under lördagen öppnade polisen även ett Whatsup-konto dit allmänheten kan skicka bilder och filmat material från terrordådet. Det har redan kommit in en hel del material som polisen nu ska gå igenom.

Det var vid 16-tiden i fredags eftermiddag som Abdul Rahman ska ha gått till attack med kniv mitt i centrala Åbo. Två människor dog och ytterligare åtta skadades. Polisen utreder händelsen som mord och försök till mord genom terrorism.
