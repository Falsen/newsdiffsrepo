Skatteverket: Romson har inte betalat energiskatt
Michael Syrén

Expressen kunde nyligen avslöja att miljöminister och vice statsminister Åsa Romson och hennes sambo Fredrik Karlsson målar sin båt med giftig bottenfärg. Romson avslöjades av sina egna bilder. Romson och hennes make låter dessutom bad, disk och tvättvatten - så kallat gråvatten - strömma ut i Östersjön.

Redan 2011 väckte Romsons båt debatt sedan det visade sig att familjen använder en dieselmotor i sin husbåt. Nu kan Expressen dessutom berätta att Åsa Romson köper grön – alltså skattesubventionerad och därför färgad – diesel som hon använder till uppvärmning och som drivmedel.

Den skattesubventionerade dieseln ger en vinst på 1,30 kronor per liter för miljöministern, vilket hon måste betala in separat till Skatteverket.

På bilder från Åsa Romsons husbåt - Jens Kiil - visar man upp en grönfärgad dieseltank. När Expressen nyligen frågade Åsa Romson vad denna färg kom ifrån svarade hon via sin politiske sekreterare Adam Bergsveen med följande sms:

”Bilden är från i somras när dieseltanken rengjordes. Dieselbakterier och annat smuts. Välkänt för alla båtägare med dieselmotor. Smutsen togs om hand och kördes till miljöstation”.

Men nu ändrar sig Åsa Romson och säger via sin politiske sekreterare att hon köpt och använt grönfärgad skattesubventionerad diesel.

– Ja, Åsa Romson och hennes make har köpt eldningsolja som man också kan köra båten med. De har betalt in en extra skatt på 236 kronor för den del som de framfört båten med för 2014, säger Adam Bergsveen.

Men enligt Titti Campalto, sektionschef på Skatteverkets Storföretagsregionens Ludvikakontor, ska Romson betala in extra skatt på all diesel som köps till båten oavsett om den används för att framföra eller värma upp den.

– Det finns inga skattebeslut avseende energiskatt på de personer du frågar om, säger Titti Campalto, och syftar på Romson och hennes sambo.

Åsa Romsons politiske sekreterare, Adam Bergsveen, säger till Expressen att Romson inte visste om detta:

– Vi har uppgifter på att det bara gäller den olja som används som färdmedel och då rör det sig om en tusenlapp som hon ska betala extra för de andra år som hon tankat med grön diesel. Det förstår du väl att en minister inte smiter undan för en tusenlapp. Åsa och hennes make kommer att betala in det med en gång.

I en senare kontakt, när det står klart att Skatteverket anser att även dieseln för uppvärmning ska extrabeskattas säger Adam Bergsveen:

– Expressens uppgifter är helt nya för mig och de är inte samstämmiga med den information som vi fått av både vår leverantör och av Skatteverket. Om den hantering av skatt på eldningsolja i fritidsfartyg som vi har fått information om och agerat efter är felaktig kommer vi självklart att rätta till detta och fullt ut kommunicera med Skatteverket.

Miljöpartiet är det svenska parti som drivit frågan om höjda skatter på färdmedel hårdast. När partiet inför valet drev frågan om en ny bensinskatt var det dessutom dieseln man siktade in sig på hårdast, med förslag om en skattehöjning på 76 öre/liter för diesel (mot 71 öre/liter för vanlig bensin).
