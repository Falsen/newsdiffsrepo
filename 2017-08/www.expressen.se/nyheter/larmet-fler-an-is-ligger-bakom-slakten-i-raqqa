Larmet: Fler än IS ligger
bakom slakten i Raqqa
Mats Larsson

Det fanns en kort tid av optimism i Raqqa. Det var den första provinshuvudstaden som Bashar al-Assads regim förlorade kontrollen över, den regim som syrierna rest sig emot 2011.

När Raqqa bröt sig loss i mars 2013 så firade invånarna med att riva en staty av den syriske presidentens pappa, Hafez al-Assad. Men lyckan blev kortvarig.

Redan mot slutet av samma år hade den Islamiska staten, IS, tagit kontrollen över Raqqa och proklamerat sin nya huvudstad. Skräckväldet började på allvar. Mycket dokumenterades i IS egna propagandafilmer, filmer på avrättningar, halshuggningar, personer som slängs ut från höghus.

Men allt detta går mot sitt slut nu. Den 6 juni inledde SDF – Syrian Democratic Forces – slutanfallet mot Raqqa. Det är en cirka 50 000 man stor styrka som domineras av den syrisk-kurdiska militära gruppen YPG.

De har flygunderstöd av främst amerikanskt flyg. Amerikanskt artilleri finns också på marken och beskjuter staden.

Det bodde tidigare cirka 200 000 människor i Raqqa. De flesta har flytt och ingen vet egentligen hur många som är kvar. Uppskattningar talar om allt från 10 000 till 25 000. Staden är helt omringad av SDF.

Det är om dem som Amnesty Internationals nya rapport handlar. Människorättsgruppen har inte tillgång till IS-kontrollerade delar av Raqqa men har intervjuat nästan 100 civila som nyligen tagit sig ut därifrån.

LÄS MER: Dold kamera avslöjar: Livet inne i IS huvudstad Raqqa

Organisationen riktar inte bara kritik mot IS utan även mot koalitionen för artilleribeskjutning och flygattacker mot civila. Även syriska styrkor – som kontrollerar områden söder om Raqqa – anklagas för urskillningslösa attacker med bland annat splitterbomber mot flyktingläger.

En viktig orsak till att det fortfarande finns civila kvar i Raqqa är att IS inte låter dem fly. IS – de tros vara cirka 2 000 – använder ofta civila som mänskliga sköldar, prickskyttar ligger på taket till civila bostadshus.

De har också förvandlat Raqqa till en dödlig labyrint med mineringar och vägspärrar. Den enda realistiska chansen som civila har att fly därifrån är att betala en smugglare.

Anas betalade motsvarande 5 000 kronor för att få hjälp att ta sig ut. Men någon garanti att lyckas finns inte.

– Smugglare känner till rutterna och det är bästa chansen att ta sig därifrån, men saker och ting förändras hela tiden. Frontlinjen ändras, nya IS-vägspärrar sätts upp hela tiden, berättar Anas för Amnesty.

– Man vet aldrig om man kommer ut säkert.

Amnesty anger oftast bara förnamnet på dem som intervjuats. Ibland används påhittade namn. Allt för att skydda deras identitet.

LÄS MER: IS förlorar greppet om Raqqa

Mahmouda bodde i västra Raqqa och hon beskriver vardagen under belägringen så här:

– Det var en förfärlig situation i Daraiya. Vi var omringade. IS lät oss inte fly. Vi hade ingen mat, ingen elektricitet. Det fanns massor av spioner från den religiösa polisen.

– De belägrade oss med prickskyttar. Om du blev skjuten av en prickskytt så visste du att du kommer att dö i ditt hem. Det finns inga läkare.

Flera vittnen berättar också hur de blivit beskjutna av IS när de försökt fly från staden. Och det finns andra faror också. Raawana, 15 år, lyckades till slut ta sig ut, men det skedde till ett högt pris. Så här berättar hon:

– Vi bodde i Amasi i västra delen och när flygattackerna började så flydde vi. Min make Ibrahim och hans pappa Ahmad gick först. Jag gick lite bakom eftersom jag var gravid och jag var så trött.

– De klev på en mina och dödades på fläcken. Ibrahims mamma och syster sprang skrikande dit och sa att de var döda. De begravde kropparna och vi fortsatte gå tills vi kom till en befolkad by och vi visste vi var säkra. Men mitt barn kommer aldrig att ha en pappa.

Den vanligaste flyktvägen går söderut över floden Eufrat. IS kontrollerar den södra stranden också, men har betydligt sämre kontroll där. IS har dock sprängt alla broar över floden så de flyende måste ta sig över med båt.

Men även IS använder sig av båtar för att ta sig över och koalitionen har gjort klart att alla kommer att beskjutas.

– Vi skjuter på varje båt som vi hittar, sa den amerikanske generalen Stephen Townsend till New York Times i början av juli.

LÄS MER: Svensk står mot svensk i striden om IS-fästet

Mohamed Nour, 15 år, blev ett av offren.

– Han var så rädd att IS skulle tvångsrekrytera honom, berättar en faster för Amnesty. IS gör så, även med unga pojkar. Det var därför han försökte ta sig över floden.

IS placerar ofta sina tunga vapen intill civila eftersom de vet att koalitionens attacker antagligen också kommer att döda civila. De gör allt för att smälta in och bli svåra att upptäcka.

– Flygplanen kunde inte göra skillnad på IS och civila och IS tvingade oss alla att bära samma typ av kläder. Om polisen grep min tolvårige son så klippte de hans byxor så att han skulle se likadan ut som dem, berättar Mahmouda.

Men det ger heller inget skydd att stanna inomhus längre i Raqqa. SDF beskjuter staden med artilleri. Amnesty anklagar dem för att utan diskriminering lägga hela kvarter under beskjutning.

Rapporten dokumenterar minst 95 civila som dödats i Raqqa av SDF-styrkornas och USA:s beskjutning. En intensiv artilleribeskjutning ägde rum den 10 juni, i början av slutoffensiven mot Raqqa.

Ahmad bodde i västra delen av staden då och skadades vid beskjutningen. Han är en av dem som Amnesty intervjuat:

– Allt hände inom loppet av några minuter, någon gång mellan klockan 13.00 och 14.00. Granaterna exploderade en efter en efter en. Det var som världens undergång, larmet, folk som skrek.

– Om jag så lever 100 år så kommer jag aldrig att glömma den slakten. Artillerigranaterna träffade överallt, hela gator. Det var urskillningslös beskjutning och många civila dödades.

LÄS MER: Avhoppade IS-ledaren om läget i terrorns huvudstad Raqqa

Mohammed hamnade mitt under en beskjutning strax efter midnatt den 9 juni. Han räknar upp alla i grannhuset som dödades. Själv beskriver han situationen så här:

– Det är slumpen som avgör om du lever eller dör. Du vet inte var nästa granat kommer att slå ner, så det finns ingenstans du kan fly till.

Amnesty dokumenterar också civila som dödats av vid koalitionens flygattacker. 14 medlemmar av en och samma familj dödades exempelvis vid en flygattack den 11 maj, innan slutoffensiven mot Raqqa började.

Aziz – ett påhittat namn – berättar att många som flytt från Raqqa eftersom de fruktade belägringen, hade sökt skydd på en gård utanför Raqqa. Han förlorade sin mamma och sina systrar i ett flyganfall.

– Döden kom till dem på det hemskaste sätt. Har de ingen koll på vad de bombar? Om de haft det så skulle de ha vetat att det var kvinnor och barn där.

Svaret är förstås att det är dessvärre är svårt att avgöra exakt vad som gömmer sig i en byggnad. Speciellt om det också finns IS-styrkor i närheten. Amnesty har inte lyckats få bekräftat om så var fallet vid just den här attacken.

Slutstriden om Raqqa pågår fortfarande. IS tros ha kontrollen över något mindre än halva staden, och det är strid från hus till hus. Det kan ta många veckor innan detta är över.

– Slaget om Raqqa påminner inte om något vi sett tidigare, säger Mustafa Bali, talesman för SDF till Washington Post.

– IS försvarar sin huvudstad nu. Raqqa är fullständigt omringat. De kämpar till döden.

De har ingenstans att ta vägen. Detsamma gäller dessvärre för de tusentals civila som fortfarande sitter fast där.
