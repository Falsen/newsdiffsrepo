Bil körde in i container – kvinna omkom
Mikaela Lindahl

Det var vid 03.30-tiden natten mot onsdag som polisen larmades om olyckan på länsväg 796, gamla E4, nära avfarten till Norsholm i Östergötland. Både polis och ambulans skickades direkt till olycksplatsen.

På plats visade det sig att det rörde sig om en singelolycka och ska ha inträffat efter att en bil kört in i en container som stod vid en parkeringsficka vid sidan av vägen.

Den kvinna i 20-årsåldern som körde bilen avled av sina skador. Anhöriga har underrättats.

Det finns inga vittnen till olyckan och har inlett en utredning för att försöka ta reda på omständigheterna kring den.

– Larmsamtalet som kom in kom ju efter att olyckan hade skett så det vittnet hade inte sett själva olyckan, säger Björn Öberg presstalesperson vid polisen i Östergötland.

Vad händer nu i utredningen?

– Bilen är tagen i beslag för en teknisk undersökning och sedan kommer vi att undersöka platsen och titta efter bromsspår och annat.
