Nio förbund bakom
kravet på Kinberg Batra
Filippa Rogvall

Stockholm, Uppsala, Västerbotten, Dalarna, Örebro, Södermanland och Gotland har meddelat att de ställer sig bakom avgångskravet på partiledaren Anna Kinberg Batra. Även Moderata ungdomsförbundet kräver M-ledarens avgång.

Nu uppger också Moderaterna i Stockholms stad att de ansluter sig till kravet.

– Det är med blandade känslor jag meddelar att vi vill att Anna Kinberg Batra avgår, säger Joakim Larsson (M), oppositionsborgarråd i Stockholms stad, till SVT.

Även Västernorrland ansluter sig nu till kravet om att Anna Kinberg Batra ska avgå, rapporterar SR.

Det innebär att nio förbund står bakom kravet – vilket krävs för att kalla till en extrastämma med partiledarval.

M-ledaren Anna Kinberg Batra vägrar lämna partiledarposten trots avgångskrav från nio förbund.

– Vi avböjer kommentar. Beskedet från vår partiledare ligger fast, säger Linda Norberg, presschef för Moderaterna.

Istället upprepas beskedet från onsdagen:

– Jag jobbar hårt framåt. Jag tänker inte avgå. Jag är vald för att leda oss till att ge Sverige en ny regering. Det är Stefan Löfven som ska bytas ut, sa Kinberg Batra under gårdagens presskonferens.

Flera alternativ till partiledarrollen har nämnts men på torsdagen sa Ulf Kristersson till Ekot att han inte är aktuell till den posten.

Enligt uppgifter till Expressen är strategin från partiledningen nu att stanna kvar, låta kritiken komma fram och arbeta vidare. En strategi som underlättas av att ingen utmanare hittills trätt fram och gjort anspråk på partiledarposten.

Men det finns också en uppfattning hos flera moderata riksdagsledamöter att slaget är förlorat för Anna Kinberg Batra – men att frågan är när hon själv ska inse det. Samtidigt växer irritationen över att partiledningen inte kallat samman riksdagsgruppen för att informera om krisen.

Det finns även en ilska, på båda sidor, gentemot flera av förbundens agerande i frågan de senaste dagarna - att man valt att gå ut offentligt och inte internt.

Enligt uppgifter till Svenska Dagbladet hade också Anna Kinberg Batra kunnat kliva av som partiledare utan att några avgångskrav riktades mot henne. Men hon ska aldrig ha svarat på de som kom med förslaget.

Partisekreterare Anders Edholm, är uppenbart irriterad över situationen.

- Det hade förstås varit bättre för Moderaterna om vi diskuterade vår politikutveckling som Moderaterna ska gå till val på i stället för personfrågor. Att det nu ett år innan valet spridit sig en tveksamhet i partiet skadar sammanhållningen och väljarnas förtroende för partiet. Vi behöver fokusera framåt, driva moderat politik och bli överens internt. Anna Kinberg Batras besked från i går kvarstår, säger Edholm i en kommentar.



LÄS MER: Det här har hänt i Moderatkrisen

Under torsdagen anslöt sig flera länsförbund till avgångskravet, bland annat Örebro. Anders Åhrlin, förbundsstyrelsens ordförande i Örebro, sa under en presskonferens på torsdagen:

– Anna Kinberg Batra har tyvärr inte lyckats föra fram Moderaternas politik på ett, som vi ser det, tillfredställande sätt. Vi är en tydlig majoritet som tycker att vi behöver en nystart.

Erik Bengtzboe, förbundsordförande i Södermanland, skriver i ett sms till Expressen:

"Förtroendet är förbrukat, och Moderaterna behöver en ny riktning och en ny partiledare för att ta oss ur krisen. Vi uppmanar därför valberedningen att inleda processen för att låta partistämman avgöra och välja partiledare"

Gotlands förbundsordförande Jesper Skalberg Karlsson meddelade att de anslöt sig till avgångskravet tidigt på torsdagsmorgonen.

– Det är tydligt för alla inblandade att Moderaterna befinner sig i en kris, och att man då ifrågasätter ledarskapet är naturligt. Jag skulle säga att krisen är både i ledarskapet och i politiken. Det finns en utbredd känsla av att politik och budskap inte hänger ihop. Det blir en ledarskapsfråga till slut, säger han.



LÄS ÄVEN: Tre tänkbara scenarion för Anna Kinberg Batra

Östergötland, Kronoberg och Jämtland har sagt att de lämnar besked under fredagen.

Trots att Jämlands länsförening ännu inte gett besked har Moderaterna i Östersunds kommun meddelat att man kräver att Kinberg Batra samt partistyrelsen avgår, skriver SVT.

Även Malmö stad meddelar att de vill att alla i partistyrelsen ställer sina platser till förfogande om Kinberg Batra avgår – men säger sig stötta partiledaren tillsammans med Skåne län. Torbjörn Tegnhammar, oppositionsråd i Malmö, menar att ansvaret är hela partiledningens – inte bara partiledarens – men vill inte peka ut några specifika personer.

– Det här är ingen misstroendeförklaring mot hela partistyrelsen men det är ett konstaterande. Om det nu leder till avgång så får det gälla alla dem som varit med och sett till att vi befinner oss där vi gör, säger han.

Om Kinberg Batra väljer att sitta kvar krävs att en tredjedel av förbunden, det vill säga åtta förbund, kräver en extra partistämma.

Men eftersom partiets ordinarie stämma är planerad till oktober, kan ett alternativ vara att peta in extrastämman i den ordinarie, av logistiska skäl.

Hittills har nio förbund ställt sig bakom avgångskravet, vilket är fler än de åtta som krävs för att kalla till en extrastämma med partiledarval.

– För att inkalla en extrastämma måste en tredjedel av förbunden kräva det. Det betyder åtta förbund. Där gäller majoritetsbeslut, säger Lars-Ingvar Ljungman, M, valberedningens ordförande och ordförande i Skåne.

Valberedningen kan dock agera ändå.

– Valberedningen kan påbörja en process när man vill, men hittills har det inte funnits någon anledning. Det kan ändras snabbt, säger Ljungman.

KD-ledaren Ebba Busch Thor meddelar att hon gärna vill jobba vidare med Allianskollegan.

– Vi har planer på att vinna valet ihop, säger Busch Thor i Aftonbladet morgon.



Artikeln uppdateras.

Det här betyder färgerna i kartan:

Grön: De stöder M-ledaren.

Orange: De kräver Anna Kinberg Batras avgång.

Blått: De är osäkra/har inte uttalat sig med var de står i frågan.
