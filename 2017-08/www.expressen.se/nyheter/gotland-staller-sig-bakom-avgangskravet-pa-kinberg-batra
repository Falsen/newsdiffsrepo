Elva förbund bakom
kravet på Kinberg Batra
Filippa Rogvall

Stockholms län och stad, Uppsala, Västerbotten, Dalarna, Örebro, Södermanland, Västernorrland och Gotland har meddelat att de ställer sig bakom avgångskravet på partiledaren Anna Kinberg Batra. Även Moderata ungdomsförbundet kräver M-ledarens avgång.

– Det är med blandade känslor jag meddelar att vi vill att Anna Kinberg Batra avgår, säger Joakim Larsson (M), oppositionsborgarråd i Stockholms stad, till SVT.

På torsdagskvällen följde länsförbunden i Jämtland och Östergötland. Det innebär att elva förbund står bakom kravet – vilket är fler än de åtta som krävs för att kalla till en extrastämma med partiledarval.

"Vår uppfattning är att hela partistyrelsen behöver ställa sina platser till förfogande, så att valberedningen får det handlingsutrymme som de behöver för att forma ett lag. De av oss som fortsatt vill bära ansvar för partiet kan bara tjäna på att få också våra egna mandat prövade av stämmans ombud", skriver förbundsordförande Christian Gustavsson i mejl till Expressen, och fortsätter:

"I dag finns inga skäl för någon moderat att vara glad eller nöjd. Det är en dag som i stället behöver markera nystart och samling. Det är den första dagen på en enorm uppgift för oss alla."

M-ledaren Anna Kinberg Batra vägrar lämna partiledarposten trots avgångskrav från elva förbund.

– Vi avböjer kommentar. Beskedet från vår partiledare ligger fast, säger Linda Norberg, presschef för Moderaterna.

Istället upprepas beskedet från onsdagen:

– Jag jobbar hårt framåt. Jag tänker inte avgå. Jag är vald för att leda oss till att ge Sverige en ny regering. Det är Stefan Löfven som ska bytas ut, sa Kinberg Batra under gårdagens presskonferens.

Men Anna Kinberg Batra ska ha ställts för ett ultimatum redan i början av veckan, där hennes partikamrater meddelade att hon kunde välja mellan att avgå självmant eller förbereda sig på avgångskrav, skriver Aftonbladet.

– Högt uppsatta Stockholmsmoderater förklarade för henne att de inte hade förtroende för henne och uppmanade henne att lämna, eller ställa sin plats till förfogande, så att valberedningen kan börja jobba. Hon ville inte det utan tog öppen strid för att stanna, säger en M-källa till tidningen.

Flera alternativ till partiledarrollen har nämnts men på torsdagen sade Ulf Kristersson, partiets ekonomisk-politiska talesperson, till Ekot att han inte är aktuell för den rollen.

Den pågående krisen förvånar många av Moderaternas politiska motståndare. Tidigare statsminister Göran Persson är mycket förbryllade över det som pågår just nu:

– Jag har aldrig tidigare sett en motsvarighet till detta i svensk politik, att ett så stort parti plötsligt imploderar. Det är mycket märkligt, säger han till Di.

Enligt uppgifter till Expressen är strategin från partiledningen nu att stanna kvar, låta kritiken komma fram och arbeta vidare. En strategi som underlättas av att ingen utmanare hittills trätt fram och gjort anspråk på partiledarposten.

Men det finns också en uppfattning hos flera moderata riksdagsledamöter att slaget är förlorat för Anna Kinberg Batra – men att frågan är när hon själv ska inse det. Samtidigt växer irritationen över att partiledningen inte kallat samman riksdagsgruppen för att informera om krisen.

Det finns även en ilska, på båda sidor, gentemot flera av förbundens agerande i frågan de senaste dagarna - att man valt att gå ut offentligt och inte internt.

Enligt uppgifter till Svenska Dagbladet hade också Anna Kinberg Batra kunnat kliva av som partiledare utan att några avgångskrav riktades mot henne. Men hon ska aldrig ha svarat på de som kom med förslaget.

Partisekreterare Anders Edholm, är uppenbart irriterad över situationen.

- Det hade förstås varit bättre för Moderaterna om vi diskuterade vår politikutveckling som Moderaterna ska gå till val på i stället för personfrågor. Att det nu ett år innan valet spridit sig en tveksamhet i partiet skadar sammanhållningen och väljarnas förtroende för partiet. Vi behöver fokusera framåt, driva moderat politik och bli överens internt. Anna Kinberg Batras besked från i går kvarstår, säger Edholm i en kommentar.

Under torsdagen anslöt sig flera länsförbund till avgångskravet, bland annat Örebro. Anders Åhrlin, förbundsstyrelsens ordförande i Örebro, sa under en presskonferens på torsdagen:

– Anna Kinberg Batra har tyvärr inte lyckats föra fram Moderaternas politik på ett, som vi ser det, tillfredställande sätt. Vi är en tydlig majoritet som tycker att vi behöver en nystart.



LÄS MER: Det här har hänt i Moderatkrisen

Erik Bengtzboe, förbundsordförande i Södermanland, skriver i ett sms till Expressen:

"Förtroendet är förbrukat, och Moderaterna behöver en ny riktning och en ny partiledare för att ta oss ur krisen. Vi uppmanar därför valberedningen att inleda processen för att låta partistämman avgöra och välja partiledare"

Gotlands förbundsordförande Jesper Skalberg Karlsson meddelade tidigt på torsdagsmorgonen att de anslöt sig till avgångskravet.

– Det är tydligt för alla inblandade att Moderaterna befinner sig i en kris, och att man då ifrågasätter ledarskapet är naturligt. Jag skulle säga att krisen är både i ledarskapet och i politiken. Det finns en utbredd känsla av att politik och budskap inte hänger ihop. Det blir en ledarskapsfråga till slut, säger han.



LÄS ÄVEN: Tre tänkbara scenarion för Anna Kinberg Batra



Malmö stad meddelar att de vill att alla i partistyrelsen ställer sina platser till förfogande om Kinberg Batra avgår – men säger sig stötta partiledaren tillsammans med Skåne län. Torbjörn Tegnhammar, oppositionsråd i Malmö, menar att ansvaret är hela partiledningens – inte bara partiledarens – men vill inte peka ut några specifika personer.

– Det här är ingen misstroendeförklaring mot hela partistyrelsen men det är ett konstaterande. Om det nu leder till avgång så får det gälla alla dem som varit med och sett till att vi befinner oss där vi gör, säger han.

Om Kinberg Batra väljer att sitta kvar krävs att en tredjedel av förbunden, det vill säga åtta förbund, kräver en extra partistämma.

Men eftersom partiets ordinarie stämma är planerad till oktober, kan ett alternativ vara att peta in extrastämman i den ordinarie, av logistiska skäl.

Fler än de åtta som krävs för att kalla till en extrastämma med partiledarval har nu ställt sig bakom avgångskravet. Om en sådan blir av gäller majoritetsbeslut, menar Lars-Ingvar Ljungman, M, valberedningens ordförande och ordförande i Skåne.

Valberedningen kan dock agera ändå.

– Valberedningen kan påbörja en process när man vill, men hittills har det inte funnits någon anledning. Det kan ändras snabbt, säger Ljungman.

KD-ledaren Ebba Busch Thor meddelar att hon gärna vill jobba vidare med Allianskollegan.

– Vi har planer på att vinna valet ihop, säger Busch Thor i Aftonbladet morgon.



Det här betyder färgerna i kartan:

Grön: De stöder M-ledaren.

Orange: De kräver Anna Kinberg Batras avgång.

Blått: De är osäkra/har inte uttalat sig med var de står i frågan.
