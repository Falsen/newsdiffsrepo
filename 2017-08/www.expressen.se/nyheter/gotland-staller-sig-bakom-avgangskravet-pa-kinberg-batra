Gotlands besked om Anna Kinberg Batra
Filippa Rogvall

Stockholm, Uppsala, Västerbotten och Dalarna har meddelat att de ställer sig bakom avgångskravet på partiledaren Anna Kinberg Batra. Även Moderata ungdomsförbundet kräver M-ledarens avgång.



LÄS MER: Det här har hänt i Moderatkrisen

Nu ansluter även Moderaterna på Gotland. Det meddelar Jesper Skalberg Karlsson, förbundsordförande för Moderaterna på Gotland, vilket SVT Nyheter var först med att rapportera.

– Det är tydligt för alla inblandade att Moderaterna befinner sig i en kris, och att man då ifrågasätter ledarskapet är naturligt. Jag skulle säga att krisen är både i ledarskapet och i politiken. Det finns en utbredd känsla av att politik och budskap inte hänger ihop. Det blir en ledarskapsfråga till slut, säger Jesper Skalberg Karlsson till Expressen.

Hur snabbt bör man ta tag i det här?

– Ju snabbare desto bättre. Moderaterna behöver vara ett enat parti i valrörelsen 2018. Vi vill se att valberedningen förutsättningslöst ser över partiledarfrågan.

Senare under torsdagsmorgonen, i Expressen TV, upprepar Jesper Skalberg att de saknar förtroende för Anna Kinberg Batra:

– Framför allt för att politik och budskap inte riktigt hör ihop, och att vi inte är trovärdiga i våra budskap med nuvarande ledarskap.

Finns det inte risk med att ni skadar partier med det här agerandet?

– Det finns en risk att partiet lider i det korta loppet, men vi har resonerat som så: Om vi inte får ett nytt ledarskap inför valet kommer det att gå ännu sämre, säger Jesper Skalberg i Expressen TV. Det är klart, det är kort tid inför valet – men om det är någonting man har lärt sig de senaste åren i politiken, så är det att gamla regler och normer gäller inte längre. Nu får man göra det bästa med det man har.

LÄS ÄVEN: Tre tänkbara scenarion för Anna Kinberg Batra

Olle Reichenberg, moderat kommunstyrelseordförande i Danderyd, är inte förvånad över att fler förbund anslutit sig i motståndet mot den nuvarande partiledaren:

– Nu är vi redan fem, sex förbund. Och det är klart: är det så stora förtroendeklyftor så börjar situationen säkert bli ohållbar. Men exakt när partiledaren kommer att dra ett antal slutsatser – den frågan får ju ställas till henne.

Olle Reichenberg menar att partiet står i ett läge där de måste välja.

– Alternativet är att vi går mot en rejäl tillbakagång i valet nästa år. Då måste vi välja. Antingen tar vi det och byter partiledare efter 2018 – eller så gör vi ett försök att byta partiledare nu och försöka återfå förtroendet hos väljarna.

Under dagen väntar en ödesdag för Anna Kinberg Batra eftersom att fler förbund runtom i landet meddelat att man ska ta ställning i frågan kring avgångskravet.

KD-ledaren Ebba Busch Thor meddelar att hon gärna vill jobba vidare med Allianskollegan.

– Vi har planer på att vinna valet ihop, säger Busch Thor i Aftonbladet morgon.

Artikeln uppdateras.

Det här betyder färgerna i kartan:

Grön: De stöder M-ledaren.

Orange: De kräver Anna Kinberg Batras avgång.

Blått: De är osäkra/har inte uttalat sig med var de står i frågan.
