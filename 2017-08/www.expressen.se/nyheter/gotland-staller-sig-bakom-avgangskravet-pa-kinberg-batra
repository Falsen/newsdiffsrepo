Åtta förbund bakom
kravet på Kinberg Batra
Filippa Rogvall

Stockholm, Uppsala, Västerbotten, Dalarna och Gotland har meddelat att de ställer sig bakom avgångskravet på partiledaren Anna Kinberg Batra. Även Moderata ungdomsförbundet kräver M-ledarens avgång.

Nu meddelar både Moderaterna i Örebro och i Södermanland att de ansluter sig till kravet.

– Anna Kinberg Batra har tyvärr inte lyckats föra fram Moderaternas politik på ett, som vi ser det, tillfredställande sätt. Vi är en tydlig majoritet som tycker att vi behöver en nystart, säger Anders Åhrlin, förbundsstyrelsens ordförande i Örebro, under en presskonferens.

"Förtroendet är förbrukat, och Moderaterna behöver en ny riktning och en ny partiledare för att ta oss ur krisen. Vi uppmanar därför valberedningen att inleda processen för att låta partistämman avgöra och välja partiledare", skriver Erik Bengtzboe, förbundsordförande i Södermanland i ett sms till Expressen.

Även Stockholms stad kommer att ansluta sig till avgångskravet under dagen, enligt uppgifter till Expressen och SvD. Det skulle innebära att åtta förbund då stod bakom kravet.

– Jag har också sett de uppgifterna, men det är ingenting vi har beslutat, säger Mattias Thorsson, kommunikationschef för Moderaterna i Stockholms stad.

Han meddelar att Joakim Larsson, oppositionsborgarråd och vice gruppledare i kommunfullmäktige, inte är tillgänglig för kommentarer i nuläget. Deras beslut ska kommuniceras i eftermiddag.

Enligt uppgifter till Expressen finns en uppfattning hos flera riksdagsledamöter att slaget är förlorat för Anna Kinberg Batra – men att frågan är när hon själv ska inse det.

Samtidigt finns också en irritation över att partiledningen inte kallat riksdagsgruppen till möte för att informera om vad som sker.

Flera av Moderaternas riksdagsledamöter att hon ska avgå, enligt uppgifter från centralt placerade källor till Aftonbladet.

– Hon klamrar sig fast trots att förtroendet är förbrukat. Men hon kommer att tvingas avgå i dagarna, säger en uppgiftslämnare till tidningen.



LÄS MER: Det här har hänt i Moderatkrisen

Under torsdagen anslöt sig också Moderaterna på Gotland till avgångskravet, vilket SVT Nyheter var först med att rapportera.

– Det är tydligt för alla inblandade att Moderaterna befinner sig i en kris, och att man då ifrågasätter ledarskapet är naturligt. Jag skulle säga att krisen är både i ledarskapet och i politiken. Det finns en utbredd känsla av att politik och budskap inte hänger ihop. Det blir en ledarskapsfråga till slut, säger Jesper Skalberg Karlsson, förbundsordförande för Moderaterna på Gotland, till Expressen.

Hur snabbt bör man ta tag i det här?

– Ju snabbare desto bättre. Moderaterna behöver vara ett enat parti i valrörelsen 2018. Vi vill se att valberedningen förutsättningslöst ser över partiledarfrågan.

Finns det inte risk med att ni skadar partiet med det här agerandet?

– Det finns en risk att partiet lider i det korta loppet, men om vi inte får ett nytt ledarskap inför valet kommer det att gå ännu sämre. Om det är någonting man har lärt sig de senaste åren i politiken, så är det att gamla regler och normer inte gäller längre. Nu får man göra det bästa med det man har, säger Jesper Skalberg Karlsson i Expressen TV.



LÄS ÄVEN: Tre tänkbara scenarion för Anna Kinberg Batra

Under dagen väntar en ödesdag för Anna Kinberg Batra eftersom att fler förbund runtom i landet meddelat att man ska ta ställning i frågan kring avgångskravet.

Örebro har sagt att de ska meddela sitt beslut om ett eventuellt avgångskrav under en presskonferens klockan 12.30. Även Södermanland har meddelat att de håller möte i eftermiddag och att ett besked är att vänta efter det. Även Stockholms stad håller möte under torsdagen.

Västernorrland uppger att de ska diskutera frågan inom den närmsta tiden, och Östergötland och Jämtland har sagt att de lämnar besked under fredagen.

Trots att Jämlands länsförening ännu inte gett besked har Moderaterna i Östersunds kommun meddelat att man kräver att Kinberg Batra samt partistyrelsen avgår, skriver SVT.

– Jag har pratat med några som sitter med där (i länsföreningen reds. anm.) och de har liknande åsikter som vi i Östersund, säger Pär Jönsson (M), oppositionsråd och gruppledare i Östersunds kommun, till SVT.

Även Malmö stad meddelar att de vill att hela partistyrelsen byts ut om Kinberg Batra avgår – men säger sig stötta partiledaren tillsammans med Skåne län.

Om Kinberg Batra väljer att sitta kvar krävs att en tredjedel av förbunden, det vill säga åtta förbund, kräver en extra partistämma.

Men eftersom partiets ordinarie stämma är planerad till oktober, kan ett alternativ vara att peta in extrastämman i den ordinarie, av logistiska skäl.

Hittills har fem förbund – Stockholms län, Dalarna, Västerbotten, Uppsala och Gotland – ställt sig bakom avgångskravet. Också Moderata ungdomsförbundet, MUF, vill se ett partiledarbyte.

– För att inkalla en extrastämma måste en tredjedel av förbunden kräva det. Det betyder åtta förbund. Där gäller majoritetsbeslut, säger Lars-Ingvar Ljungman, M, valberedningens ordförande och ordförande i Skåne.

Valberedningen kan dock agera ändå.

– Valberedningen kan påbörja en process när man vill, men hittills har det inte funnits någon anledning. Det kan ändras snabbt, säger Ljungman.

Olle Reichenberg, moderat kommunstyrelseordförande i Danderyd, är inte förvånad över att fler förbund anslutit sig i motståndet mot den nuvarande partiledaren:

– Nu är vi redan fem, sex förbund. Och det är klart: är det så stora förtroendeklyftor så börjar situationen säkert bli ohållbar. Men exakt när partiledaren kommer att dra ett antal slutsatser – den frågan får ju ställas till henne.

Olle Reichenberg menar att partiet står i ett läge där de måste välja.

– Alternativet är att vi går mot en rejäl tillbakagång i valet nästa år. Då måste vi välja. Antingen tar vi det och byter partiledare efter 2018 – eller så gör vi ett försök att byta partiledare nu och försöka återfå förtroendet hos väljarna.

KD-ledaren Ebba Busch Thor meddelar att hon gärna vill jobba vidare med Allianskollegan.

– Vi har planer på att vinna valet ihop, säger Busch Thor i Aftonbladet morgon.



Artikeln uppdateras.

Det här betyder färgerna i kartan:

Grön: De stöder M-ledaren.

Orange: De kräver Anna Kinberg Batras avgång.

Blått: De är osäkra/har inte uttalat sig med var de står i frågan.
