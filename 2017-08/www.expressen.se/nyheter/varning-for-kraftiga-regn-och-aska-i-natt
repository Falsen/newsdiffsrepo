Varning för kraftiga regn och åska i natt
Patrik Micu

Förra veckan slogs strömförsörjningen på hela Gotland ut när åska och skyfallsliknande regn drog in från Östersjön.

Under onsdagen ligger en ny nederbördsfront och lurar strax söder om Skandinavien. Enligt prognosen kommer den att röra sig norrut och intensifieras.

Resultat: kraftiga regn med inslag av åska över i ett stråk från sydvästra Götaland upp mot östra Svealand.

– Fronten ligger över vid Holland och nordligaste Tyskland, vid gränsen till Danmark. Det ser ganska beskedligt ut men regnet kommer att aktiveras på den här fronten, och det blir ganska omfattande framåt natten, uppger meteorologen Johan Groth.



Det börjar som småregn redan under dagen från Skåne ut mot Smålandskuten.

När regnet under naten intensifieras kan det komma stora mängder, omkring 30 millimeter.

– Det kan bli en rejäl rotblöta i en zon från sydvästra Götaland och upp mot östra Svealand. Åskan förstärker nederbörden lokalt, säger Groth.

SMHI varnar för "risk för stora regnmängder" i Halland, Västra Götaland, Jönköpings län, Östergötland, Södermanland och Stockholms län.

Regnet hänger kvar i Stockholmsområdet även under delar av torsdagen, innan det drar bort över Östersjön.

Framåt helgen väntas sedan lite stabilare väder när en högtrycksrygg börjar förstärkas över landet.

Fredag och lördag är det fortfarande lite kyligt men på söndag väntas soligt sensommarväder över större delen av Sverige.

Det blir uppåt 20 grader i södra halvan av riket, 10-15 grader i norr.

– Början av nästa vecka fortsätter med högtrycksbetonat väder, så det ser ganska lovande ut, avslutar Johan Groth.
