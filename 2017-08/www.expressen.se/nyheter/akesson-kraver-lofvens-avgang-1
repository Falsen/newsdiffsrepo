Åkesson kräver Löfvens avgång
Joel Snöbohm

Kravet kommer efter informationen om att Stefan Löfvens statssekreterare Emma Lennartsson fått information om Transportstyrelsens läcka redan i februari 2016.

– Om han inte avgår självmant måste oppositionen väcka misstroende. Det är vårt ansvar.

Han säger att han tror att Statsminister Stefan Löfven också fått informationen om läckan tidigare än vad som sägs, till Ekot som var först att rapportera om detta.

– Det allvarligaste är att statsministern ljuger svenska folket rakt upp i ansiktet.





Enligt Jimmie Åkesson ska Emma Lennartssons vara ett sätt för regeringen att skydda statsministern

– Jag litar inte på det Löfven säger om sin kännedom om haveriet på Transportstyrelsen. Jag tror att han ljuger och att Lennartsson blir bondeoffer. Jag tycker att det är uppenbart, mycket illa dolt.

Jimmie Åkesson säger till Ekot att hans parti kommer att resa den här frågan så fort som möjligt efter riksdagens öppnande.

Exakt vad Sverigedemokraterna ska göra är inte bestämt än. Enligt gruppledare Mattias Karlsson utesluter inte partiet att försöka driva igenom en misstroendeförklaring mot Stefan Löfven.

– Vi har inte landat fullt ut utan får gå vidare med interna samtal kring hur vi går till väga, men vår grunduppfattning är att förtroendet för Löfven är förbrukat, säger han.

– Vi utesluter inte en misstroendeförklaring.

Han hoppas nu på att få med sig Allianspartierna.

– Vi tycker att det här borde vara droppen som får bägaren att rinna över även för dem och att de tar sitt ansvar som opposition och visar att den här typen av agerande inte är hållbart.

Jimmie Åkesson vill inte säga vem som ska ta över som statsminister i fall partiet lyckas avsätta Löfven.

– Vem som ska ta över efter Löfven blir en fråga för talmannen och riksdagen, alternativt väljarna i ett extraval.



LÄS MER: Löfvens närmsta medarbetare avgår



Emma Lennartsson, Stefan Löfvens närmsta medarbetare avgick med kort varsel under söndagen.

Beskedet har bakgrund i hur hon hanterade it-skandalen på Transportstyrelsen.

Både statsministern och hon själv har uppgett att hon fick veta om de säkerhetsrisker som uppstått i samband med outsourcingen av it-driften på Transportstyrelsen i december 2016.

Men det stämmer inte.



Läs mer: 7 frågor och svar om IT-skandalen på Transportstyrelsen



I samband med hennes avgång framkom att hon varit med på ett möte redan i februari samma år då säkerhetsriskerna tagits upp.

– Jag har närvarat vid minst två möten i justitiedepartementet där företrädare för Säkerhetspolisen nämnt att det pågår en tillsyn mot Transportstyrelsen. De har nämnt det i precis så övergripande ordalag, sa Emma Lennartsson till Dagens Nyheter.

Hon meddelade sin avgång med kort varsel under söndagen.

– Det misstaget gör att jag känner att jag inte kan ha kvar det här jobbet, säger Emma Lennartsson till tidningen.
