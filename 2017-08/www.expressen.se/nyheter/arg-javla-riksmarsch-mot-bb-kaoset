"Arg jävla riksmarsch mot BB-kaoset"
Joel Snöbohm

Förlossningskliniken i Karlskoga kommer att läggas ner och personalen och födslarna får flytta till Örebro.

Det är dumt tycker Malin Hagman, 28, som arrangerar demonstrationen "Arg jävla riksmarsch mot BB-kaoset" i Örebro på söndag.

– Ingen ska vara otrygg vid sin förlossning, jag tycker att det är bisarrt att det inte läggs mer pengar på att hålla BB:n och förlossningskliniker öppna.

Marschen kommer att hållas i Stockholm, Göteborg, Sollefteå, Malmö och många andra orter över hela Sverige.

– Vårdyrket är väldigt påfrestande och vi är många inom vården som har sagt att nog är nog – men ingen lyssnar och ingenting händer. Så vi gör ett ryck nu – nu får de lyssna, säger hon.



LÄS MER: Svenska Wiktoria, 25, kan tvingas att föda i Finland



Malin studerar till sjuksköterska och tar examen i januari. Så småningom vill hon vidareutbilda sig till barnmorska.

– Som det ser ut nu så är det en väldigt osäker arbetsmiljö och man har en väldigt osäker framtid inom yrket. Det är slitigt att jobba inom vården och jag vill ha ett jobb där jag vet att jag kommer att kunna hålla i många år.

Hon brinner för den Svenska vården och säger att den måste bli bättre.

– Att Sverige kan erbjuda en bra vård det är viktigt för mig, vi har en bra standard på vården på de flesta ställen och inom de flesta områden i Sverige, men det betyder inte att det inte kan bli bättre, vi borde inte jämföra oss med länder som har det sämre utan länder som har en bättre vård , säger hon.

Demonstrationen får tusentals att gå man ur huse för sjuksköterskornas sak – Malin menar att folk är frustrerade.

– Folk är mest frustrerade och upprörda över at ingen lyssnar och säger man ifrån för ofta så anses man nog besvärlig. Det tycker jag är helt bisarrt när det handlar om barnmorskor och undersköterskor så handlar det om att de sliter ut sig fysiskt – och det är inte alltid så lätt att åtgärda, det kostar ju mycket pengar.

Själv är hon rädd för att föda barn.

– Jag skulle tycka att det vore jätteläskigt och otäckt att föda barn eftersom man aldrig kan bli garanterad att man får komma till det BB som ligger närmst – oavsett var man bor.

– Jag vill inte föda i en bil. Man vet ju att vissa förlossningar går fort och att det ens finns kurser i Sverige där man utbildar folk att föda i bilar det tycker jag är bisarrt.
