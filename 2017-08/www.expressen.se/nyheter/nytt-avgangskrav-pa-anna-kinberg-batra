Flera kräver Anna Kinberg Batras avgång
Niklas Svensson

Flera personer inom Moderaterna säger till Expressen att Anna Kinberg Batra har förbrukat sitt förtroende inom partiet och bland väljare. En tung källa inom M tror inte att partiledaren kommer kunna sitta kvar.

– Valberedningen bör sammankallas snarast, säger personen.

En annan säger:

– Det finns en bild hos nuvarande partiledning att så länge folk slutar prata om problemen så är allting frid och fröjd. Problemet är ju inte att folk är missnöjda, man måste hitta orsaken till missnöjet.

Orsaken, enligt de partikamrater personen pratat med, är just Anna Kinberg Batra.

Vad som kan rädda Anna Kinberg Batra från avgångskraven kan vara att det inte finns någon som kan ersätta henne i nuläget, säger en uppgiftslämnare inom M.

– Bollen är i rullning. Nu är det slut för henne, säger en M-riksdagsledamot till Expressen.

Även i Moderata ungdomsförbundet Muf ska missnöjet vara stort mot partiledaren. Under tisdagskvällen hade Muf telefonkonferens med anledning av läget. Under mötet framkom ett stort missnöje och förbundsstyrelsen kommer ha mandat att kräva Anna Kinberg Batras avgång. Det kommer att ske på onsdagsmorgonen.

– Nu handlar det om att räddas det som räddas kan, främst i kommun och landsting, säger en källa inom Muf.

Ingen under mötet ska ha motsatt sig beslutet om avgångskravet.

Efter förbundsstyrelsemötet i Muf hölls telefonmöte med ordförandena, enligt uppgifter till Expressen.

Muf:s ordförande Benjamin Dousa nekar dock till uppgifterna och vill inte berätta vad förbundsstyrelsen kommit fram till.

"Jag kommer såklart inte läcka från mitt eget möte", skriver han i ett sms till Expressen strax efter klockan 23 på tisdagskvällen.

Han konstaterar samtidigt:

"Förbundsstyrelsen fick mandat – av vem då? Oss själva?"



Enligt en källa nämndes Ulf Kristersson som tänkbar efterträdare under Muf-mötet, uppger en källa.

När Expressen tidigare i kväll talade med Benjamin Dousas presskontakt Sofia Axelsson svarade hon, utan att bli tillfrågad:

– Gäller det Anna? Vi kommer inte att göra några uttalanden i kväll. Om vi gör det blir det först i morgon.

Den offentliga kritiken mot partiledaren inleddes av Pehr Granfalk, ordförande i Solna kommunstyrelse, som sade i en intervju med P4 Stockholm på tisdagen:

– Som det ser ut nu kommer vi byta partiledare antingen efter en valförlust eller innan en valförlust, sade Pehr Granfalk till radiokanalen.

– Jag tillhör den grupp som tror på vår politik och parti, men jag tror också att vi behöver kommunicera ut det på bästa möjliga sätt, fortsatte han.

Bakgrunden till kritiken mot partiledaren är Moderaternas stora tapp i väljarundersökningar – partiet har bara stöd av 16 procent i en ny mätning från Aftonbladet/Inizio. I Expressens demoskop från augusti får Moderaterna 17,2 procent.

Enligt DN/Ipsos kvartalsrapport som publicerades på tisdagen har Moderaterna bara stöd från 14 procent i Stockholms län. Det innebär att M kan förlora fem av 13 riksdagsplatser, bara i Stockholms län.

Bland M-profilerna som nu måste slåss för sin politiska överlevnad finns tidigare försvarsministern Karin Enström, gruppledaren Tomas Tobé och ledamöterna Hanif Bali och Niklas Wykman.



LÄS MER: Anna Kinberg Batras krisplan: Upprensning



I en intervju med Aftonbladet säger Pehr Granfalk att situationen för Moderaterna kan jämföras med den Socialdemokraterna stod inför innan valet 2014:

– Antingen gör vi något nu, vilket alltid är jobbigt ett år före ett val. Det var lika jobbigt för S när de gjorde det med Håkan Juholt. Men det blev bra och det visade att de tog väljarnas signaler på allvar. Vi står inför samma situation där vi måste visa att vi tar väljarnas signaler på allvar.

– Struntar vi i det kommer vi ha ett parti som är i spillror och som tappat mark, mandat, resurser och politiskt inflytande efter valet. Då behöver vi hitta en partiledare som vill ta över efter en gigantisk valförlust, fortsätter han.

Han säger även att Anna Kinberg Batra har avgett löften om att bli tydligare och mer "likeable". Men hon har enligt Granfalk inte kunnat hålla vad hon lovade.

– Då får man ta konsekvenserna av det kombinerat med det väljarna säger, att de inte har förtroende för vår partiledare.

Även Pia Almström, kommunstyrelsens ordförande i Kävlinge, gör sin kritik offentlig, i Dagens industri.

– Jag saknar förtroende för Anna Kinberg Batra, säger hon till tidningen.

M-ordföranden i Västra Götaland, Johnny Magnusson satt i valberedningen 2014 då Anna Kinberg Batra valdes till partiledare.

Han säger att den interna kritiken mot partiledaren är "dumheter".

– Vi var en helt enig valberedning, så var det. Det var inte en röst emot på stämman. Det var ett enigt parti. Sedan har folk blivit nervösa, och egenintresset finns alltid där. Och nu är man i farten, och det är obegåvat.

Det stundande hotet från Muf, som Expressens uppgifter gör gällande, har Johnny Magnusson inte mycket till övers för.

– Att skicka Muf som springpojkar, det är ju en klassisk variant. Men det är bara att ställa till med oreda.

Då Expressen söker Anna Kinberg Batra för kommentar hänvisar hennes pressekreterare Ina Kokalari till ett uttalande från partisekreteraren Anders Edholm:

"Vi är ett stort parti, med olika åsikter och det är tråkigt att några kommunpolitiker fokuserar på avgångskrav när vi bör fokusera på att vinna förtroende. Självklart finns det en oro när det inte går bra i opinionen, men det är uppenbart att Anna Kinberg Batra har växlat upp och att vi som parti arbetar för fullt för att vinna fler väljares förtroende.

"Anna Kinberg Batra kommer leda Moderaterna in i valet 2018 och tillsammans med moderater i hela landet jobba för att byta ut Stefan Löfven. "
