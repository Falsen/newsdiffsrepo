Internatelever åtalade för sexuellt tvång
TT

Så sent som 2013 fick skidgymnasiet i Åre kritik av Skolinspektionen för att elever utsatts för kränkande behandling. En söndag i början av december förra året ska det ha skett igen och enligt det åtal som nu lämnats in mot tre gymnasieelever var kränkningen den här gången av sexuell natur.

Enligt åtalet hölls en pojke fast och utsattes för sexuellt tvång av två andra pojkar. Händelsen ska dessutom ha filmats närgånget av en pojke som åtalats för medhjälp till brottet. Den filmen hör nu till åklagarens bevisning.

Enligt Elisabeth Wikén dröjde det innan vuxna på skolan fick veta vad som hänt, men när man väl blivit informerade gjorde skolan direkt en polisanmälan och följde upp med flera åtgärder.

– De informerade elever och föräldrar, hade diskussionsmöten om etikfrågor och ordnade med kuratorstöd till de elever som behövde det, säger Wikén.

Därmed ansåg Skolinspektionen att ärendet inte var akut och att man därför inte behövde åka ut till skolan direkt. Skidgymnasiet ska nu återkoppla skriftligen om vad man gör för att trygga tillvaron för eleverna på elevhemmet i fortsättningen.

– Vi väntar på svaret och kommer att ha det som underlag vid vårt besök, säger Wikén.

Elever vid svenska internatskolor har tidigare åtalats för brott som begåtts på just elevhem. Det har då rört sig om bland annat misshandel.

– Jag har ingen generell uppfattning om internat men eftersom det varit tidigare händelser har vi diskuterat och har också för avsikt att göra någon sorts samlad tillsyn, säger Elisabeth Wikén.

När och hur det ska ske har hon inga uppgifter om.

Åre skidgymnasium har riksintag med elever från hela landet. Utbildningarna är till för elever som vill kombinera sina studier med en elitsatsning som skidåkare inom disciplinerna alpint, freestyle, längd och skicross.
