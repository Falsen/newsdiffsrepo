Moderaternas nya försvarssatsning
– vill följa kravet på Natoländerna
Filippa Rogvall

En pressad Kinberg Batra höll på onsdagsförmiddagen presskonferens om partiets försvarspolitik, tillsammans med partiets försvarspolitiske talesperson Hans Wallmark.

Moderatledaren inledde med att berätta att partiet inom tio år vill att Sverige ska satsa motsvarande två procent av BNP på försvaret.

I år får försvaret 45,5 miljarder vilket motsvarar drygt en procent av BNP. Moderaternas ambition skulle därför innebära det dubbla – drygt 90 miljarder kronor om de skulle nås i dag.

Förslaget kommer kort efter att försvarsminister Peter Hultqvist i augusti presenterat ett tillskott på 2,7 miljarder per år till försvaret fram till år 2020.

Ministern står samtidigt fortfarande inför en kommande misstroendeomröstning.

Moderaternas förslag om att fördubbla försvaret motiveras med ökad terrorism, en ökad osäkerhet i Östersjöområdet, ett aggressivt Ryssland, oron i Mellanöstern och Nordafrika, och att EU:s relation till USA försvagats.

– Man ska alltid utgå från hur verkligheten ser ut och hur vi kan leda Sverige rätt. Här behöver vi prioritera och stärka försvaret och vår förmåga, säger Anna Kinberg Batra på presskonferensen.

Två procent av Sveriges BNP skulle motsvara den försvarsbudget som Nato rekommenderar sina medlemsländer. USA:s president Donald Trump har nyligen upprepat ambitionen med att han kräver att fler måste nå upp till nivån.

Roger Richtoff (SD), ledamot i riksdagens försvarsutskott, välkomnar Moderaternas förlag till försvarsbudget.

– Äntligen har någon förstått det vi sagt hela tiden, som går i linje med Sverigedemokraternas förslag. Vårt budskap är att vi måste ha ett starkt försvar över tiden. Vi kan inte ha ett försvar som är beroende av dagordningen i Ryssland, säger han.

Även övriga Allianspartier vill se en kraftig utökning av försvarsbudgeten på sikt och Liberalerna (L) och Kristdemokraterna (KD) har uttalat sig för ett två-procentsmål.

I dag är det endast fem Natoländer – USA, Grekland, Storbritannien, Polen och Estland – som når upp till Natos krav. Alliansens ordförande Jens Stoltenberg har tidigare sagt att han räknar med att Rumänien, Lettland och Litauen når nivån inom det närmsta året.

Moderaterna meddelade på pressträffen att man anser att tvåprocentmålet är nödvändigt oavsett om Sverige går med i Nato eller inte. Förhoppningen är att försvarsanslagen ska höjas inom de närmsta åren.

M:s partistämma ska i oktober ta ställning till partiets nya försvarspolitiska inriktning.
