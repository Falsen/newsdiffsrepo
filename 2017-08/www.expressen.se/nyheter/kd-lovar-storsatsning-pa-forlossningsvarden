KD lovar storsatsning
på förlossningsvården
Niklas Svensson

Så sent som i söndags tågade KD-ledaren Ebba Busch Thor i den så kallade BB-marschen i Uppsala, för en jämlik och rättvis förlossningsvård.

Och nu avslöjar hon partiets kommande storsatsning. I den skuggbudget som Kristdemokraterna presenterar nästa månad vill partiet tillföra 2,5 miljarder kronor till förlossningsvården de närmaste tre åren – 750 miljoner kronor mer än regeringen.

Detta ska bland annat räcka till 5 000 nya förlossningsplatser, utökad möjlighet till vistelse på patienthotell inför stundande förlossning – och till ett nationellt kompetenscentrum för förlossningsvård.

– Det är så många kvinnor som upplever en enorm otrygghet inför förlossningen. Det måste vi ändra på, säger hon.

– Det här är en rejäl satsning som faktiskt skulle innebära att vi höjer kapaciteten inom förlossningsvården.

LÄS MER: KD-ledaren Ebba Busch Thor om gravidlyckan

Enligt Ebba Busch Thor ska pengarna bland annat användas till både höjda löner och förbättrad arbetssituation för barnmorskor och undersköterskor.

– Varje dag kan inte vara en sprintmarsch på jobbet för att orka och räcka till. Då behöver man fler kollegor, en bättre arbetssituation och på sina håll en bättre lön.

Som tvåbarnsmamma nu då, vad har du själv sett av förlossningskrisen?

– Både jag och min man är otroligt tacksamma för de möten vi har haft med vården. Det finns enskilda barnmorskors och undersköterskors ansikten och inte minst händer och underarmar som jag aldrig komma att glömma, för att jag kramade dem så hårt under både den första och den andra förlossningen. Men det är klart att man märker att situationen är ansträngd. Man märker att de bär otroligt tungt, och det är inte rimligt att det fortsätter år ut och år in.

Hur överens är ni inom alliansen då?

– Det här är ju Kristdemokraternas förslag som vi presenterar, men vi kommer självklart vara pådrivande i en kommande alliansbudgetförhandling för att sjukvården ska prioriteras. Förlossningsvården har fått höra många gånger att man står näst på tur.
