Juholt om Kinberg Batra:
"Hoppas hon inte blir bitter"
Saga Skovdahl

Efter att elva länsförbund meddelat att de saknade förtroende för Anna Kinberg Batra valde hon att avgå som M-ledare i förra veckan.

– Många moderater ägnar sig just nu åt självskadebeteende. Som i stället för att ägna sig åt politik bara talar illa och varandra. Jag tål kritik, det är mitt jobb. Men jag tror inte att väljarna blir särskilt imponerade av oss just nu, sa Kinberg Batra vid en pressträff i fredags.

När hon valdes, i januari 2015, var förhoppningen att partiets kronprinsessa skulle bli Sveriges första kvinnliga statsminister.

Men hon hann inte ens leda sitt parti i tre år – och får alltså inte chansen att leda partiet över valet nästa år. Det har hon gemensamt med tidigare S-ledaren Håkan Juholt. Han ledde Socialdemokraterna i tio månader innan han tvingades avgå i januari 2012. Håkan Juholt har varit tydlig med att han kände sig motarbetad – även från andra socialdemokrater.

För hans del ser tillvaron betydligt ljusare ut just nu. Om ett par dagar blir han Sveriges ambassadör på Island. På tisdagen blev Håkan Juholt intervjuad i P4 Extra och berättade pratade bland annat om det tuffa klimatet i toppolitiken.

När han skulle städa ur sitt arbetsrum, ett par dagar efter att han meddelat sin avgång, hittade han en lapp på en flyttkartong med ett telefonnummer till en psykolog.

– Jag tänkte: Är de inte kloka? Jag slängde lappen i brevlådan och så åkte jag hem och kramade min fru i stället. Men det är ganska kallt, ganska hårt, att göra på det sättet, säger Juholt till P4 Extra.

Trots den tuffa tiden upplever Håkan Juholt att han inte har blivit bitter. Det är livet för kort för enligt den blivande ambassadören. Det hoppas han att Anna Kinberg Batra inte heller blir – trots att hon aldrig kommer att bli Sveriges första kvinnliga statsminister.

– Nu skriver hon in sig i Moderaternas historieböcker på ett annat sätt. Jag hoppas att hon som människa inte tillåter sig att bli bitter över detta för då blir resten av hennes liv ganska eländigt, säger Håkan Juholt till P4 Extra.

Lotta Bromé, som programleder P4 Extra, frågar om Anna Kinberg Batra kan ringa Juholt för att få stöd. Och att de borde talas vid håller Håkan Juholt med om – men han vill själv vara den som tar kontakt.

– Det ligger på mig, säger Håkan Juholt.
