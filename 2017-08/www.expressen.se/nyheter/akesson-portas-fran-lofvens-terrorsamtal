Åkesson portas från Löfvens terrorsamtal
Niklas Svensson

Jimmie Åkesson deltog under måndagen i minnesceremonin för offren i terrorattacken i Stockholm. Tillsammans med kungafamiljen, talmannen och övriga partiledare hedrade han de döda och skadade med en tyst minut i Stadshusparken.

Efter ceremonin sammanfattar han för Expressen det han just varit med om:

– Stämningsfullt och värdigt. Fina tal, och tryckt stämning.

Jimmie Åkesson berömmer både Stefan Löfven och de andra partiledarna för att det efter terrordådet funnits en allmän samsyn "kring det mest grundläggande och mest väsentliga".

– Det har alla politiska läger bidragit till på olika sätt, hävdar han.

Men det är inte bara beröm SD-ledaren har att komma med.

– Min ilska växer, säger han. Rätt mycket, faktiskt. Vi har alltså en person som har fått ett utvisningsbeslut redan 2016, men som uppehåller sig illegalt i landet och som kan genomföra det här. Det är en praktskandal om uppgifterna stämmer.

Polisen har misslyckats?

– Jag vet inte om det är polisen som har misslyckats. Ytterst håller jag regeringen ansvarig. Sedan REVA-debatten 2013 har antalet inre utlänningskontroller mer än halverats, men det är inte polisens fel utan politikens. Politiken har sänt signaler om att det är fel med den typen av kontroller. Socialdemokraterna och Miljöpartiet gick till val på att försvåra inre utlänningskontroller.

Enligt Jimmie Åkesson har terrordådet i Stockholm aktualiserat behovet av att utvisningsdömda tas i förvar om det finns minsta risk för att de avviker.

– Men det som gör mig mest upprörd är att om man hade lyssnat på de krav som framförts så hade kanske just det här enskilda dådet kunnat förhindras. Det gör mig upprörd.

Statsminister Stefan Löfven bjöd under söndagen in övriga partier till samtal om nya åtgärder mot terrorism. Men inbjudan gick inte till Sverigedemokraterna.

– Jag har inte sett någon inbjudan till sådana samtal, och när jag lyssnade på Stefan Löfven fick jag uppfattningen att det gällde de partier som tidigare deltagit i samtalen kring strategin mot våldsbejakande extremism, säger Jimmie Åkesson.

Stefan Löfvens pressekreterare Ingela Nilsson bekräftar för Expressen att Sverigedemokraterna inte är välkomna till de nya samtalen. Det är inte heller Vänsterpartiet som hoppade av den förra överenskommelsen.

Jimmie Åkesson igen:

– Behovet av en politiskt bred uppslutning är ett skäl till att faktiskt bjuda in oss. Ett annat skäl är att vi har ett annat perspektiv i de här frågorna. Det som du nu hör från regeringshåll är förslag som vi har drivit i riksdagen i många år, men då har de andra partierna varit direkt avvisande. Kanske har vi något att tillföra i debatten trots allt, det borde de ha insett nu.

Du vill gå på ett sådant möte med regeringen?

– Ja, jag tycker det, absolut. Jag tycker att det är rimligt. Vi är inte ett litet parti längre. Vi är riksdagens tredje största parti och tittar man på opinionsmätningarna så är vi ett ännu större parti efter nästa val. Det är inte orimligt att man då också bjuder in oss till de här överläggningarna.

På frågan om hur Jimmie Åkesson vill säkerställa att människor som fått avvisningsbeslut också lämnar landet, blir svaret:

– Det mest konkreta vi kan göra i framtiden är frågan om förvar. Det är inte bara en resursfråga, det handlar också om en politisk vilja. Vi har drivit det under längre tid, och nu hör jag andra partier prata om detta. Det är i så fall en konstruktiv sak som kan komma ur det här eländet. Men det handlar också om att överlag stärka polisens resurser och att man signalerar till polisen att man i högre grad ska fokusera på just inre utlänningskontroll. Det är ju verktyg vi har för att hitta de som avviker.

SD-ledaren betonar att han inte vet vad som gjorts för att hitta den nu terrormisstänkte Rakhmat Akilov.

– Men det gick ju ett halvår från att han utvisningsdömdes till att han efterlystes. Det kan jag tycka är alldeles för saktfärdigt. Så kan det inte gå till.

Enligt Jimmie Åkesson bör polisen nu prioritera jakten på de utvisningsdömda där det finns tecken på att de sympatiserar med till exempel terrorgruppen IS, som i fallet med Rakhmat Akilov.

– Har det i det här fallet brustit i kommunikationen mellan till exempel Säkerhetspolisen och den öppna polisen så är det också något som måste åtgärdas omedelbart, fortsätter han.

Expressen berättade under söndagen att polischefen i Göteborg, Erik Nord, vill utvisa alla som stöder våldsbejakande extremism.

– Det kan inte vara rätt och riktigt att vi ska försörja människor som vill störta den här demokratin, sa han.

Utspelet sågades direkt av justitieminister Morgan Johansson.

– Vi har ju yttrandefrihet i Sverige. Det innebär att man faktiskt har rätt att ha vedervärdiga åsikter.

Morgan Johansson hävdade samtidigt att de som har uppehållstillstånd har fått det för att de har ett skyddsbehov.

– Då finns det en risk för att man utsätts för förföljelse om man skickas tillbaka.

Men Jimmie Åkesson ger polischefen rätt.

– Det är helt i linje med vad vi har föreslagit. Sedan finns det ju alltid juridiska komplikationer. Det har ju funnits en diskussion om huruvida man då behöver ändra grundlagen. Och det finns en gränsdragningsproblematik kopplad till yttrandefriheten. Men har vi människor som uppenbart sympatiserar med terroristorganisationer i Sverige så är det ju orimligt att de får uppehålla sig i vårt land.

Hur bör ni som politiker agera för att det här dådet inte leder till rasistiska reaktioner?

– Här handlar det om att signalera ett antal olika saker väldigt tydligt. Det ena är att det här är ett terrordåd som sannolikt är kopplat till ideologi i någon mening. Det måste man kunna säga utan att vara rädd för att det sår split i samhället. Man bör också, om det nu stämmer, kunna kräva från den muslimska delen av samhället och det muslimska civilsamhället att man väldigt tydligt markerar avstånd.
