Måndag 21 augusti 2017
Hon blev miljonär efter stämningen
Ulf Fahlén

Seinfeld har skojat om händelsen, Oprah Winfrey har diskuterat den, varenda amerikansk talkshowvärd har vitsat om den och countrystjärnan Toby Keith har sjungit om den.

Målet Stella Liebeck mot McDonald's har blivit en del av vår kulturella berättelse och för många amerikaner är den beviset på hur absurt landets system med stämningar på grund av kränkning kan fungera.

Men likt en visklek har den verkliga händelsen förvrängts så många gånger att få numera vet vad som verkligen hände.

I en minidokumentär i serien Retro report reder New York Times ut begreppen.

– Allmänhetens uppfattning är att Stella Liebeck vann på lotto. Hon köpte kaffe, spillde lite och helt plötsligt var hon miljonär, säger John Llewellyn, professor i kommunikation vid Wake Forest university, i dokumentären.

Stella var en 79-årig änka som precis gått i pension från sitt jobb på ett varuhus och flyttat till Albuquerque, New Mexico, för att bo närmare sin dotter.

I februari 1992 köpte hon och hennes barnbarn frukost på en McDonald's-drive in i staden.

De parkerade och Stella som satt i bilens passagerarsäte placerade kaffekoppen mellan sina knän. När hon skulle ta av locket råkade hon spilla ut det varma kaffet som spred sig över låren och grenen.

– Det enda jag kommer ihåg är att jag försökte ta mig ut ur bilen. Jag skrek för jag hade fruktansvärt ont men jag insåg inte att jag hade bränt mig så illa, har Stella berättat.

På akutmottagningen konstaterades att hon hade brännskador på 16 procent av kroppen, 5 procent av dem var av tredje graden. Hon blev kvar på sjukhuset i en vecka och lämnade det med räkningar på 10 000 dollar.

Stella och hennes familj skrev därför ett brev där de bad McDonald's att se över temperaturen på kaffet samtidigt som de frågade om de kunde få någon kompensation för den långa sjukhusvistelsen.

Företaget erbjöd henne 800 dollar.

Stella hade aldrig stämt någon förut men beslutade sig för att driva en process mot McDonald's med hjälp av juristen Ken Wagner. Vid två tillfällen försökte de att nå förlikning innan rättegången men snabbmatsjätten vägrade.

Efter sju dagars förhandlingar beslutades 1994 att McDonald's skulle betala Stella 2,9 miljoner dollar för de skador hon ådragit sig av kaffet.

Den stora summan fick medier från hela världen att intressera sig, men de fakta domen byggde på var mindre intressanta.

I takt med att historien fortsatte att kablas ut förändrades den, snart hette det att Stella haft kaffekoppen i knät och råkat spilla ut den under tiden hon körde bilen.

Samtidigt som kaffestämningen blev ett skämt i medierna började Stella få hotfulla och kränkande brev i brevlådan.

– Min mamma utmålades som boven i dramat, säger hennes dotter Judy Allen.

Själv hävdade Stella hela tiden att hon aldrig var ute efter pengarna, utan endast ville att McDonald's skulle servera kallare kaffe så att ingen annan skulle behöva drabbas av samma sak.

Bilderna på de svåra brännskador hon fått i grenen tros ha varit avgörande för att hon vann målet.

– Hade folk sett hur allvarliga brännskadorna var hade de insett att det inte var något att skratta åt, säger hennes advokat Ken Wagner i dokumentären.

Stella Liebeck dog 91 år gammal år 2004, då hade McDonald's ändrat sina riktlinjer så att det kaffe de serverar nu mera är motsvarande 5 grader kallare än 1992.
