Migrationsverket hyr stugor för 25 000
Erik Högström

Företaget Lundegårds Fritidsutveckling driver Lundegårds camping på Öland. Det har utsetts till ett superföretag av Veckans Affärer.

Förra året var omsättningen 24 miljoner kronor och vinstprocenten hela 50,2 procent, enligt Veckans Affärer.

Och en av orsakerna bakom framgången är inbördeskriget i Syrien.

Antalet asylsökande som kommer till Sverige har ökat och migrationsverket har svårt att hitta plats till alla.

Därför hyr verket campingstugor på 18 kvadratmeter på Lundegårds camping för 25 000 kronor i månaden, skriver Östran.

Där kan fyra personer bo i två våningssängar.

– Det betyder så klart mycket att vi kan utnyttja stugorna hela året i ställer för bara fyra månaderna. Turistanläggningar på Öland står nästan helt stilla åtta månader om året, säger Lars-Göran Fält, styrelseordförande för Lundegård Fritidsutveckling AB.

Kan du förstå att det sticker folk i ögonen att så mycket skattepengar går till er camping?

– Det är inte absolut på det viset. Migrationsverket har pressat priserna på det här. Om det sticker folk i ögonen så är det för att det är fult att tjäna pengar i Sverige.

I veckan släpptes en rapport från migrationsverket om att konflikten i Syrien innebär att cirka 1 800 personer i veckan har sökt asyl i Sverige de senaste månaderna.

Och det finns helt enkelt inte boende för alla.

– Det kommer väldigt många asylsökande till Sverige och vi får inte tag på lägenhetsboende. Vi har åtta tusen personer med uppehållstillstånd som sitter fast på asylplatser för att kommunerna inte tar emot dem, säger Fredrik Bengtsson, presschef på migrationsverket.

Är det rimligt att betala 25 000 kronor i månaden för en campingstuga?

– Det är naturligtvis inte rimligt. Det är en följd av den verklighet vi har att hantera. De lägenhetsboendena som vi normalt sätt använder sig av kostar bara 25 procent av vad det kostar med de här tillfälliga boendena.

Expressen har tidigare kartlagt svenskarna som tjänar miljoner på flyktingmottagandet.
