Cece förlorade allt i Katrina
– nu är mardrömmen tillbaka
Anne-Sofie Näslund

På håll ser det ut som en ovanligt trafikerad flod. Men när vi kommer närmare är det ingen flod utan en av alla översvämmade vägar öster om Houston. En väg där människor nu räddas från sina hem med båtar.

– Vi har väntat i två dagar, säger Rhonda Candler när hon får hjälp ner från båten och in i en bil.

Hon och hennes döttrar bor i den bortre delen av området och deras hem var inte översvämmat som många andras, men det fanns ingen elektricitet, och vattnet utanför dörren var för djupt för att hon skulle våga sig ut ensam med barnen. Samtidigt fortsatte vattnet hela tiden att stiga.

– Jag har astma och våra förnödenheter som mat och vatten började ta slut, berättar hon.

För två dagar sedan ringde hon för första gången larmnumret 911. Enligt lokala myndigheter har larmcentralen fått omkring tusen samtal i timmen så det dröjde innan Rhonda Candler ens fick något svar. När hon väl kom fram blev hon tillsagd att vänta. Hennes namn var på listan, men att andra var prioriterade högre.

– Vi har ringt och ringt, alla nummer vi kunde komma på, säger hon.

Hon berättar att yngsta dottern Rhylee är mörkrädd och att barnen varit oroliga och ledsna.

– Vi började vada genom vattnet i går för att komma till en plats där folk skulle hämtas med båtar men det hann bli mörkt så vi fick vända. Jag kunde inte låta barnen vara kvar där ute, säger hon.



LÄS MER: Familjen i Houston tvingades fly med båt



Minst 30 000 har flytt sina hem och lika många kan fortfarande vänta på hjälp. Ingen vet riktigt säkert. Enligt lokala myndigheterna kan kulmen på ovädret komma under onsdagen eller på torsdag så det värsta är inte ens över.

Uppemot 13 miljoner människor kan vara drabbade. Nio människor är bekräftat döda – en siffra som väntas stiga kraftigt.

– Vi vet tyvärr rent historiskt att dödssiffran stiger vid sådana händelser. Jag är riktigt oroad över hur många kroppar vi kommer att hitta, säger Houstons polischef Art Acevedo till nyhetsbyrån AP.

En av frivilliga som räddade människor i går är Terry Champagne, 64, från Louisiana. I två dagar har han och hans kompis kört med båt fram och tillbaka mellan olika bostadsområden och uppsamlingsplatser. De hade tänkt åka hem efter en dag men behovet av hjälp tar aldrig slut, säger han. Så i stället sov de över i bilen, gick upp med solen och fortsatte arbeta.

Aldrig någonsin, någonstans i USA har det regnat lika kraftigt som i Texas de senaste dagarna. National Weather Service meddelade i går att Harvey, som under helgen nedgraderades från en orkan till en tropisk storm, har slagit alla tidigare rekord efter att det fallit motsvarande 1,25 meter regn.

– Det här har varit av episka proportioner, ingen har någonsin sett något liknande, sa Trump på en presskonferens under sitt besök i Corpus Christi, Texas, i går.

Under en lång stund hyllade han sedan räddningsinsatsen och samarbetet mellan de lokala och federala myndigheterna.

Trumps medarbetare uppger för CNN att Trump är angelägen om att inte begå samma misstag som president George W Bush gjorde efter att orkanen Katrina lamslagit New Orleans 2005. Bush kritiserades då för att ha varit för passiv och för att han inte genast reste till området och satt in alla tänkbara resurser.



LÄS MER: Donald Trump i Texas: "Så här ska det göras"



Utanför evakueringscentret på George R. Brown Center mitt i Houston möter vi 25-åriga Cece Gabriel. Hon bodde i New Orleans när Katrina slog till – och förlorade allt. Nu är mardrömmen tillbaka. Men för henne handlar det inte om politik utan att överleva.

I lördags jobbade hon i drive through-luckan på McDonald och såg vädret bli värre och värre. När hennes skift var slut gick det inte längre att ta sig hem.

– Jag har fortfarande inte varit hemma, säger hon. Allt jag har är sånt som fanns i min bil. Jag kan inte fatta att jag upplever det här igen.

Vid samma evakueringscenter hittar vi Nora Garcia. Hon är 23 år, gravid i andra månaden och har gått barfota genom staden med sina söner, 2 och 3 år gamla. Det är två dagar sedan hon och familjen tvingades fly från sitt hem med båt.

Allt blir bra, säger hon. Men när hon ska börja berätta vet hon inte vilken dag det är. Hon och hennes sambo Nathaniel försökte stanna kvar i huset. Men när vattnet forsade över tröskeln packade de det viktigaste och åkte hem till en morbror.

– Vi gick och la oss och trodde att vi var säkra, men på morgonen var det vatten på hela nedervåningen, säger Nora.



LÄS MER: Carlos, 52, packar ihop sitt hus: "Allt är borta"



På nyheterna talade de om alligatorer som synts långt upp bland husen, just i det området. Det var då Nathaniel gav sig ut för att hitta hjälp.

– Jag var tvungen att simma, säger han. Hela vägen ut till utkanten av vårt område där jag hörde att det skulle finnas båtar.

Vid ett tillfälle var strömmarna så starka att han fick hålla sig fast vid en stoppskylt för att inte svepas med. När båten till slut kom var det kvinnor och barn först så Nathaniel fick vänta och Nora tvingades åka själv med barnen.

– Jag var så orolig eftersom barnen inte kan simma, jag visste inte om båt skulle hålla eller välta i blåsten. Allt jag kunde tänka på var pojkarna och att de var över vattenytan, säger hon.
