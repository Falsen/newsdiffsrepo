Man viftade åt bil som körde för fort
– fick tänderna utslagna
Saga Skovdahl

Det var vid 16.30 på tisdagseftermiddagen som en svart Mercedes körde för fort vid en korsning i centrala Eskilstuna. Korsningen i fråga ligger nära en busshållplats i en lågfartszon, där man får framföra fordon i högst 30 kilometer i timmen.

En 39-årig man cyklar förbi korsningen och ser den svarta bilen, varpå han gestikulerar åt föraren. Bilen stannar och två män kliver ut. Den ena mannen slår ner cyklisten – och fortsätter att slå även när han ligger ner, skriver Eskilstuna-Kuriren.

Mannen blev grovt misshandlad. Flera tänder slogs ut och han förlorade medvetandet. Han fick vård på sjukhus och kunde inte höras av polisen på tisdagskvällen.

— Såvitt vi vet är det föraren som utdelar slagen. Den andre mannen står bredvid passagerardörren. Vi vill komma i kontakt med personer som sett de här personerna. Vi kan heller inte utesluta att det suttit en tredje person i bilens baksäte, säger Fredrik Hedlund vid polisen till Eskilstuna-Kuriren.

Eftersom korsningen där misshandeln skedde ligger i de centrala delarna av staden, och på eftermiddagen, är polisen förhoppningsfull om att man ska kunna få in bra vittnesuppgifter.

Enligt tidningen vill polisen inte lämna ut något signalement på de misstänkta männen för att inte påverka vittnen. Bilen ska vara av sportmodell.

Den som har sett händelsen uppmanas kontakta polisen.
