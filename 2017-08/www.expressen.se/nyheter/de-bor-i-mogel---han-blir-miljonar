De bor i mögel - han blir miljonär
Roland Johansson

Rummet är 29 kvadratmeter, luften är kvav och det luktar starkt av mögel.

På en av sängarna sitter Azam Hosseini, 33, utmattad.

Tätt intill sitter de tysta trillingdöttrarna Fatemeh, Zeinab och Maedeh. De har likadana frisyrer och identiska gröna tröjor med en teddy på bröstet.

Pappan Mahmoud Hosseini, 38, säger att barnen är undernärda eftersom de varit sjuka i veckor och har svårt att äta maten som serveras på flyktingboendet.

Både reportern Diamant Salihu och fotograf Jonte Wentzel tycker att det är ansträngande att andas i rummet. De små flickorna har varit instängda här i sex veckor.

- De har varit sjuka hela tiden. Vi har gett dem penicillin men de blir inte bättre, säger Mahmoud Hosseini.

Hans blick är desperat och vädjande. Svettdropparna på hans panna blir fler för varje minut. Trebarnspappan tycker att det varit svårt att kommunicera med personalen på boendet. Han har vädjat om att barnen ska få läkarvård när febern var som högst. Svaret: Vila och ät Alvedon.

Gärdshyttans ansvariga svarar att personalen uppfyllt sitt ansvar och att familjen körts till vårdcentralen.

- Vi har ett ansvar för boende och mat. Att vi kontaktar sjukvården är en service som vi bistår med, säger Camilla Carlsson, driftansvarig på företaget Sellpower Information Sweden AB som utöver flyktingboendet Gärdshyttan driver tre andra flyktingförläggningar; Ritas Hotell i Ställdalen, Rosenkullen i Åtorp och Åtorps Herrgård i Munkedal.

Sellpower har redan förlorat ett avtal med migrationsverket på grund av dålig brandsäkerhet. Sista mars upphör ytterligare ett avtal, den för Ritas Hotell, eftersom boendemiljön inte0 är tillräckligt bra.

Gärdshyttan hotades av samma öde men akuta åtgärder har gett löfte om förnyat avtal ytterligare månader.

När Ritas Hotell stoppas tar andra företag över. Vid föregående års upphandling inkom 98 anbud om att hyra ut boendeplatser till migrationsverket. 25 godkändes.

Migrationsverket har desperat letat efter lämpliga lokaler.

Anledningen är den ständigt ökade tillströmningen av asylsökande. Bara i år väntas 54 000 flyktingar komma till Sverige, många från krigets Syrien.

Och då anses slitna lokaler som den i Gärdshyttan duga.

Men då får bekvämligheter som utrymme, egen toalett, dusch eller kök komma i andra hand. Därför tvingas många familjer på fem personer trängas i rum på 20 kvadratmeter - eller ännu mindre.

Flyktingar som Expressen träffat har levt i vad som de flesta svenskar skulle beteckna som misär i nästan ett år.

I stugcampingen i Himle utanför Varberg har föräldrar berättat hur de tvingas låta sina barn utföra behoven i hinkar på nätterna. Annars måste de ge sig ut i mörkret och ta sig till en tillbyggnad, genom halka och slask, för att nå de gemensamma toaletterna. Eftersom rinnande vatten saknas fylls dagligen stora tillbringare med vatten för att ha i stugorna över natten.

På Gärdshyttan är det framför allt det lilla utrymmet som varit påfrestande för många vi pratat med.

- Jag har sagt till migrationsverket att om de kan leva en vecka i det här rummet med sin familj, så lever jag ett år med min, säger Mahmoud Hosseini samtidigt som mögellukten från väggarna tränger sig djupare ner i lungorna.

Trots de ytterst enkla förhållandena som beskrivits ovan är migrationsverket berett att betala så mycket som 420 kronor per person för mat och vatten. Summan är per dygn, oavsett hur många som delar rum, stuga eller logement.

Entreprenörerna som gett sig in i branschen har fakturerat tiotals miljoner de senaste åren, visar Expressens granskning. Bara förra året fakturerades migrationsverket 265 miljoner kronor för tillfälliga boenden, eller ABT-boenden som de också kallas.

En företagare som tidigt såg möjligheterna med att ge sig in i branschen är företagaren Jim Hoppe, 50, från Munkedal.

I flera år hade han redan hyrt ut sina fastigheter i Åtorp till utländska gästarbetare, främst från Polen, som kommit för att jobba vid raffinaderiet i Lysekil och den petrokemiska industrin i Stenungsund.

Sedan kom finanskrisen. Arbetarna blev färre och 2010 gick Sellpower med 341 000 kronor i förlust.

Framtiden såg dyster ut för Jim Hoppe, som dessutom dömdes till dagsböter för bokföringsbrott. Han hävdar att han inte hann lämna in två bokslut i tid.

Men hösten 2010 kom vändningen.

Med akuta behov på boendeplatser ringde migrationsverket och ville hyra Hoppes herrgård. Efter det gick affärerna spikrakt uppåt. 2011 omsatte Sellpower 11 miljoner kronor.

Förra året ökade omsättningen till 49 miljoner och vinsten ökade till flera miljoner.

I den här nya lukrativa branschen är Sellpower störst och förra året fakturerades migrationsverket totalt 56 miljoner kronor. För närvarande har Hoppe 450 asylsökande på sina förläggningar.

Jim Hoppe går motvilligt med på att träffa oss för en intervju. Han har med sig sin driftchef Camilla Carlsson och sitter i en stor fåtölj vid kontoret i Åtorp Herrgård.

Han svarar rakt på frågan om han gick in i branschen för att tjäna pengar.

- Svar ja. Driver man en verksamhet, oavsett om det är en hotellverksamhet, träskotillverkning eller bilreparationer så är syftet att man har ett intresse i den branschen. Som en del av det intresset måste man tjäna pengar. Annars går man i konkurs. Det är en enkel utveckling, annars blir det avveckling.

Är det drivkraften för dig, att tjäna pengar?

- Mm. Ja, det är en av driftkrafterna.

Jim Hoppe får ta del av de boendes kritik mot Gärdshyttan. Trasiga takplattor, få toaletter, små rum utan rinnande vatten, mögel i väggarna, och isoleringen - boendet ligger 14 kilometer söder om Askersund. Men hans korta svar är att migrationsverket har godkänt boendet. Våra uppgifter om mögellukt är inget han känner till.

Efter intervjun återkommer driftchefen och medger att en snickare upptäckt "indikation på påbörjat mögel" i flickornas badrum.

- Skulle det vara mögligt är det jättefarligt för barn, och vuxna också. Jag tar det här på största allvar, säger Camilla Carlsson och meddelar att hela den fastigheten ska rustas upp.

Men under intervjun svarar Jim Hoppe att han är nöjd med standarden.

- Gärdshyttan håller den standarden som den ska ha för att hysa asylboende på ett drägligt sätt. Vi är glada och nöjda med anläggningen i Gärdshyttan och vi kommer att få förläggning där nu också.

Känner du inte ett personligt ansvar att det ska vara mer värdigt för dem som vistas där i ett halvår eller mer?

- Vi tycker att det är ett bra boende men det finns inte många asylboende i Sverige som uppskattar sitt boende. Vi har folk som bott nästan ett år hos oss i Gärdshyttan. Det finns ingen som tycker det är kul att vara ett rum ett år och vänta på att få besked.

Skulle du själv kunna bo i Gärdshyttan med dina barn?

- Jag vet inte om den frågan är relevant för jag har aldrig varit asylsökande. Hade jag varit asylsökande och flytt mitt land så hade jag varit glad för att komma ifrån bomber och granater. Jag hade säkert uppskattat om jag hade haft tak över huvudet, värme, att kunna duscha när jag vill och få tre mål mat om dagen. Jag tycker att det fungerar bra. Det är inget vi skäms över på något sätt.

Är du girig?

- Nej, de som känner mig vet att jag inte är en girig person, så är det.

Har du personligen blivit mångmiljonär på detta?

- Ja.

Kan du säga hur mycket du har tjänat?

- Mina bolag har tjänat i runda slängar tillsammans elva miljoner förra året. Jag kommer att få en aktieutdelning som är föreslagen av min revisor på en miljon kronor. Det är jag nöjd med, säger Jim Hoppe.

Barnen är de tillfälliga asylboendenas offer. Det hävdar Rädda Barnen som anser att migrationsverket åsidosatt barnens behov när man snabbt behövt hitta boende till tusentals människor som sökt asyl i Sverige.

- Det går inte att se att man har fokus på barnperspektivet i det tillfälliga upphandlingsavtalet. Det finns inte med där, säger Rädda Barnens Sverigechef Agneta Åhlund.

Det handlar bland annat om varje barns rätt till en levnadsstandard som krävs för deras fysiska och psykiska, moraliska och sociala utveckling som krävs. Så som det skrivs i barnkonventionens artikel 27, säger Agneta Åhlund.

I fredags fick Mahmoud Hosseini och flera andra barnfamiljer lämna Gärdshyttan för ett nytt boende i Laxå.

När Expressen träffade honom i det mögelluktande rummet förklarade småbarnspappan att hans intryck av Sverige inte alls var det han hade förväntat sig.

- Jag älskar det här landet som tar emot oss, och jag väldigt tacksam mot alla svenskar som har hjälpt oss. Men jag har också sett en annan sida. Det är inte en bra bild av Sverige.
