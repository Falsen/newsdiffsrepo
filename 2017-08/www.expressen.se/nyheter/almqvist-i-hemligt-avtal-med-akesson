Almqvist i hemligt avtal med Åkesson
Erik Högström

Erik Almqvist, före detta ekonomisk-politiske talesman för partiet, lämnade på söndagen både riksdagen och partiet.

I ett pressmeddelande skriver Almqvist att det varit "ett oerhört svårt och tungt beslut för mig".

– Han har sagt att han ska fundera och det har han gjort nu. Han har kommit fram till att det finns mer konstruktiva sätt att bedriva sitt samhällsengagemang än inom partipolitiken, säger SD:s pressekreterare Martin Kinnunen till Expressen.se.

Vad är det som ligger bakom beslutet?

– Det är väl ganska uppenbart.

När Expressen.se når Erik Almqvist svarar han kort:

– Jag har inte tid just nu. Kan jag ringa dig lite senare?

Expressen.se kan nu berätta att det ända sedan SD-skandalen avslöjades i november har pågått förhandlingar med Almqvist, där partiledaren Jimmie Åkessen, enligt uppgifter till Expressen.se, själv varit djupt delaktig i.

Anledningen:

– Erik har väldigt många vänner i partiet som inte skulle acceptera att han blev illa behandlad, säger en SD-källa.

Enligt uppgifter till Expressen har ett rent utköp föreslagits, där en klumpsumma skulle betalas ut om Almqvist lämnade sin riksdagsplats.

Lösningen blev i stället att Erik Almqvist kommer att anlitas som konsult av ett partiägt bolag, med syfte att starta upp en ny medieverksamhet

På Twitter skriver Almqvist att han nu "ska göra samma sak som innan: rädda landet".

"Att jag nu lämnar riksdagen betyder inte att ni blir av med mig om ni trodde det", twittrar han också.

SD-skandalen inleddes med att Expressen publicerade en film från ett bråk på Kungsgatan i centrala Stockholm sommaren 2010. På filmen syns det hur Erik Almqvist bland annat kallar en kvinna för "hora" och använder rasistiska uttryck som "babbe" och "blattelover". Han beväpnar sig också med ett järnrör.

Med på filmen var även SD-topparna Christian Westling och Kent Ekeroth.

Ekeroth tog en så kallad timeout som rättspolitisk talesperson efter avslöjandet. Men han har sagt att han tänker sitta kvar i riksdagen och fortsätta jobba för partiet.

Expressen har sökt Jimmie Åkesson.
