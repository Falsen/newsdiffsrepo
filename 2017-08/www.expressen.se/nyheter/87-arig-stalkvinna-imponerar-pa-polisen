87-årig "stålkvinna" imponerar på polisen
Andreas Häggström

Tidigt på fredagsmorgonen slog hemtjänsten i Borlänge larm efter att man upptäckt att en vårdtagare, en 87-årig kvinna, saknades i hemmet.

Ett larm inkom till polisen strax efter sjutiden på morgonen.

– Man sökte i området runt bostaden, säger Håkan Ohlsson, stationsbefäl i Borlänge, till Expressen.

Kvinnan ska ha befunnit sig i skogen sedan sen eftermiddag på torsdagen.

Men vid halv tio-tiden på fredagsförmiddagen fann man till slut kvinnan.

– Damen kom traskande fram ur skogen helt plötsligt.

Hur den 87-åriga kvinnan har klarat natten i skogen – alldeles ensam, i den rådande kylan – vet dock ingen riktigt.

– Men hon verkar förhållandevis pigg ändå, säger Ohlsson.

– Jag åt lite mossa och hoppade mig varm så det är ingen fara, ska kvinnan själv ha sagt när hon kom fram.

På polisen är man imponerad över att kvinnan klarade sig så så pass bra.

Hon kallas bland annat för "stålkvinnan" av Borlängepolisen på Twitter.

– Hon har spenderat natten i skogen och klarat sig väldigt bra med tanke på att det har varit så kallt, säger Ohlsson, och fortsätter:

– Hon gillar att vara i skogen så det var dit hon gick. Hon måste ha legat under en gran eller något kan jag tänka mig.
