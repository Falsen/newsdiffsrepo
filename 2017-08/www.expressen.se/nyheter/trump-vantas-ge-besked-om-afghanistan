Tisdag 22 augusti 2017
USA stannar kvar i Afghanistan
Anne-Sofie Näslund

Donald Trump beskriver det som en lång och svår process. Men i natt presenterade han till slut USA:s nya miltära strategi för Afghanistan. Beskedet är att de amerikanska trupperna blir kvar i landet – trots presidentens tidigare inställning. Målet: att utplånande IS och hindra talibanerna från att ta över landet.

– Min första instinkt när jag svors in som president var att dra oss tillbaka och jag brukar följa min instinkt, sa Trump.

Men efter att Trump "läst på om Afghanistan" och efter "många månader och många möten" hade han ett sista möte förra fredagen, berättar han.

– Jag drog slutsatsen att de säkerhetshot som vi står inför i Afghanistan och i den större regionen är enorma, säger han.

Trump motiverar sitt beslut med att USA inte får göra samma misstag som gjordes i Irak. Att dra sig ur Afghanistan för snabbt skulle innebära ett nytt vakuum för terrorister att fylla, menar han. Han sa också att det handlar om att bekämpa terroristgrupper som IS snarare än att bygga upp landet. Det är invånarna själva som måste bygga upp sitt land, poängterade han.

Detaljstyrning från Washington kommer inte att vinna några slag, sa Trump. Därför kommer styrkorna att få större befogenhet att besluta om insatserna på plats

Ett tydligt budskap var också att det inte längre ska gå att förutse USA:s nästa drag. USA ska inte avslöja sina planer eller sätta upp en tidslinje för när trupper ska tas hem som tidigare gjorts, förklarade han.

– Jag kommer inte att säga när vi kommer att attackera, men attackera kommer vi att göra, sa han och lovade att terrorister inte ska ha någonstans att gömma sig.

Trump sa också att USA kommer att be sina allierade Nato-länder att stötta den nya strategin.

– Vi kommer inte att prata om antalet trupper eller våra planer för framtida militär verksamhet. Förhållanden på marken, inte någon godtycklig tidtabell, styr vår strategi från och med nu, säger han.

Kriget i Afghanistan inleddes efter terrordådet 11 september 2001 i syfte att ta makten från talibanerna och har nu pågått i snart 16 år – det längsta och dyraste kriget i USA:s historia.

När Donald Trump gick till val lovade han att dra tillbaka trupperna.

"När ska vi sluta slösa våra pengar på att bygga upp Afghanistan? Vi måste bygga upp vårt land först", skrev han redan 2011 på Twitter.

Trump har även kallat konflikten där för en "fullständig katastrof" och sagt att "vi vet inte  vad vi håller på med".

Det mest kontroversiella uttalande gjorde han under en intervju med CNN 2015.

– Vi begick ett stort misstag som som lade oss i där från första början, sa Trump då enligt ABC.

Han nekade senare till att ha gjort det uttalandet.

– Det sa jag aldrig.

New York Times rapporterade under dagen att budskapet Trump ville få fram därför var att det amerikanska folket ska lita på honom – trots att de ledsnat på kriget.

– Det amerikanska folket är trött på krig utan någon seger och jag delar det amerikanska folkets frustration, säger Trump och lovar att USA till slut kommer att vinna.

Flera amerikanska medier har rapporterat att den nya strategin innebär fler soldater till Afghanistan. Enligt nyhetsbyrån AP kan de röra sig om närmare 4 000 soldater som i första hand ska träna och vara råddgivande åt de afghanska styrkorna. Men Trump valde i natt att inte avslöja något antal.

New York Times skrev under måndagen att de 4 000 soldater som Pentagon tidigare föreslagit och den nya strategin kommer med motkrav som att Kabul ska visa kraftansträngningar mot korruption.

– Vår support till Afghanistan kommer inte som en blank check, sa Trump under talet.

USA har omkring 8 400 soldater i Afghanistan och är det enda landet som fortfarande genomför flyganfall. Trump har sedan 2011 sagt att USA ska dra tillbaka trupperna och kritiserat president Obama för att det inte skett tillräckligt snabbt. Trumps argument för att avveckla har varit att kriget är för dyrt, att USA borde satsa på att bygga upp sitt eget land i stället, att för många amerikanska soldater redan mist livet och att USA inte längre ska ha "rollen som världspolis”.

Hittills uppskattas kriget ha kostat minst 800 miljarder dollar och omkring 2 200 amerikanska soldater har stupad. En tydlig majoritet av USA:s befolkning är trötta på kriget och emot förslaget att skicka fler trupper, visade en opinionsundersökning från Fox News i juni.
