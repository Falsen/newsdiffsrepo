Tisdag 22 augusti 2017
Trump väntas ge besked om Afghanistan
Anne-Sofie Näslund

Kriget i Afghanistan inleddes efter terrordådet 11 september 2001 i syfte att ta makten från talibanerna och har nu pågått i snart 16 år – det längsta och dyraste kriget i USA:s historia.

När Trump gick till val lovade han att dra tillbaka trupperna, men flera amerikanska medier uppger att presidenten tänkt om och att beskedet till det amerikanska folket i natt är att de ska ”lita på honom” och hans nya utrikespolitiska strategi – som bland annat ska innebära fler soldater till Afghanistan. Enligt nyhetsbyrån AP kan de röra sig om 4 000 trupper som i första hand ska träna och ge rådgivning till de afghanska styrkorna.

Under ett samtal med journalister natten till i söndags under en flygning till Jordanien sa USA:s försvarsminister James Mattis att Trump kommit fram till ett beslut och att det kommer att tillkännages vid presidentens första stora tal till nationen. Talet hålls vid 21-tiden i kväll lokal tid, det vill säga 03 svensk tid, från Fort Meyer i Arlington.

– Jag är väldigt lugn över att den strategiska processen varit tillräckligt rigorös, sa Mattis men ville inte säga något mer om vad beslutet innebär.

Mattis har tidigare fått besked från Trump att han kan fatta beslut om utökad styrka, men försvarsministern har först velat se en strategi för hela regionen.

New York Times skriver också att beskedet om 4 000 soldater kan komma med flera motkrav som att Kabul ska göra nya kraftansträngningar mot korruption.

USA har omkring 8 400 soldater i Afghanistan och är det enda landet som fortfarande genomför flyganfall. Trump har sagt sedan 2011 att USA ska dra tillbaka trupperna och kritiserat president Obama för att det inte skett tillräckligt snabbt. Trumps argument för att avveckla har varit att kriget är för dyrt, att USA borde satsa på att bygga upp sitt eget land i stället, att för många amerikanska soldater redan mist livet och att USA inte längre ska ha "rollen som världspolis”.

Hittills uppskattas kriget ha kostat minst 800 miljarder dollar och omkring 2 200 amerikanska soldater har stupad. En majoritet av USA:s befolkning är trötta på kriget och emot förslaget att skicka fler trupper, visar en opinionsundersökning från Fox News i juni.
