Tisdag 22 augusti 2017
Trump talade om Afghanistan
Anne-Sofie Näslund

Donald Trump inledde sitt tal på Myer-Henderson i Arlington i natt med att hylla USA:s soldater för deras hjältemod. Han berättade sedan vilken svår process det varit att nå fram till en ny miltär strategi, men att han till slut kommit fram till att USA ska vara kvar i Afghanistan – trots hans tidigare inställning.

– Min första instinkt när jag svors in som president var att dra oss tillbaka och jag brukar följa min instinkt, sa Trump.

Men efter att presidenten "läst på om Afghanistan" och efter "många månader och många möten" hade han ett sista möte förra fredagen, berättade han. En ny strategi blev då klar som innebär att USA blir kvar i Afghanistan.

– Jag drog slutsatsen att de säkerhetshot som vi står inför i Afghanistan och i den regionen är enorma.



Trump motiverade beslutet med att USA inte får göra samma misstag som gjordes i Irak. Att dra sig ur Afghanistan för snabbt skulle innebära ett nytt vakuum för terrorister att fylla, menar han. Han sa också att det handlar om att bekämpa terroristgrupper som IS snarare än att bygga upp landet. Afghanistan själva ska bygga upp sitt land poängterade han.

Ett tydligt budskap var också att det inte längre ska gå att förutse USA:s nästa drag. USA ska inte avslöja sina planer eller sätta upp en tidslinje för när trupper ska tas hem som tidigare gjorts, förklarade han.

– Jag kommer inte att säga när vi kommer att attackera, men attackera kommer vi att göra, sa han och lovade att terrorister inte kommer ha någonstans att gömma sig.

Trump sa också att USA kommer att be sina allierade Nato-länder att stötta den nya strategin.



Kriget i Afghanistan inleddes efter terrordådet 11 september 2001 i syfte att ta makten från talibanerna och har nu pågått i snart 16 år – det längsta och dyraste kriget i USA:s historia.

När Donald Trump gick till val lovade han att dra tillbaka trupperna, men New York Times uppgav under dagen att presidenten tänkt om och att budskapet till det amerikanska folket i natt därför skulle vara att ”lita på honom”. Flera amerikanska medier har rapporterat att den nya utrikespolitiska strategin kommer att innebära fler soldater till Afghanistan. Enligt nyhetsbyrån AP kan de röra sig om 4 000 trupper som i första hand ska träna och ge rådgivning till de afghanska styrkorna. Men Trump valde att inte prata om något konkret antal.

Under ett samtal med journalister natten till i söndags under en flygning till Jordanien kommenterade USA:s försvarsminister James Mattis Trumps beslut:

– Jag är väldigt lugn över att den strategiska processen varit tillräckligt rigorös, sa Mattis men ville inte säga något mer om vad beslutet innebär.

Mattis har tidigare fått besked från Trump att han kan fatta beslut om utökad styrka, men försvarsministern har först velat se en strategi för hela regionen.

New York Times skrev under tisdagen att beskedet om 4 000 soldater kan komma med flera motkrav som att Kabul ska göra nya kraftansträngningar mot korruption.

– Vår support till Afghanistan kommer inte som en blank check, sa Trump under talet.

USA har omkring 8 400 soldater i Afghanistan och är det enda landet som fortfarande genomför flyganfall. Trump har sagt sedan 2011 att USA ska dra tillbaka trupperna och kritiserat president Obama för att det inte skett tillräckligt snabbt. Trumps argument för att avveckla har varit att kriget är för dyrt, att USA borde satsa på att bygga upp sitt eget land i stället, att för många amerikanska soldater redan mist livet och att USA inte längre ska ha "rollen som världspolis”.

Hittills uppskattas kriget ha kostat minst 800 miljarder dollar och omkring 2 200 amerikanska soldater har stupad. En majoritet av USA:s befolkning är trötta på kriget och emot förslaget att skicka fler trupper, visar en opinionsundersökning från Fox News i juni.
