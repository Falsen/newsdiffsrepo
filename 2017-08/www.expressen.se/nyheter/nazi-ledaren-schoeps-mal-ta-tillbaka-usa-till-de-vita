Söndag 20 augusti 2017
Naziledaren Schoeps mål:
"Ta tillbaka USA till de vita"
Anne-Sofie Näslund

Det har gått en vecka sedan vit makt-demonstrationen i Charlottesville. En vecka sedan Heather Heyer, 32, dog efter att en ung nazistsympatisör i full fart kört in bland motdemonstranterna.

En av dem som var där och marscherade är Jeff Schoep. Han är 44 år och ledare för USA:s största nazistparti National Socialist Movement, eller befälhavare som han kallas internt. Vi träffar honom i en förort till Detroit där partiet har sitt högkvarter. En förort på ”den vita sidan” av 8 mile road. Vägen som markerar gränsen mellan Detroit och närområdena dit den vita medelklassen flyttade i slutet på 1960-talet efter de blodigaste raskravallernas i USA:s historia.

Precis som många andra inom de amerikanska vit makt-grupperna och den så kallade alternativhögern talar Jeff Schoep om ett ”momentum”. Det engelska ordet för en rörelse som fortsätter i samma riktning när den väl har fått upp farten.

Jeff Schoeps mål är att vit nationalsocialism – termen han föredrar framför nynazismen – ska bli ”mainstream”.

En rörelse som alla kan ansluta sig till.

Alla som är vita, inte homosexuella och inte judar det vill säga.



LÄS MER: Hundratals samlade mot hat och våld



Jeff Schoep är nöjd med förra helgen. Mycket nöjd till och med.

– Det var fantastiskt. Jag tror vi hade runt 1 000 personer på vår sida. Jag har gjort det här i över 25 år och normalt kommer kanske 50, 100 eller möjligtvis 200 personer till demonstrationerna.

Samtidigt är han lite besviken att Virginias guvernör Terry McAuliffe av säkerhetsskäl utlyste undantagstillstånd och att polisen tvingade iväg dem från Emacapation park trots att de hade tillstånd.

– Ingen kunde höra när (före detta Ku Klux Klan-ledaren) David Duke och (alt-right-ledare)n Richard Spencer försökte tala, säger han.

När du ser bilderna på bilen som kör in i folkmassan och dödar Heather Heyer vad ser du?

– Jag var på hotellrummet när det hände och såg bilderna på Fox News. Först såg det riktigt illa ut, men efter att jag kom tillbaka till Detroit och började söka efter fler video på Twitter från fler vinklar såg jag hur antifascister attackerade bilen med baseballträ.

Han säger att han inte vill spekulera, men att han har svårt att tro att den mordmisstänkta James Fields – vars lärare har berättat att Fields hade Hitler som förebild – agerade annat än i självförsvar.

– Jag hoppas att jag har rätt när jag säger att han förmodligen fick panik. Alla som varit i krig vet att man kan frysa till is, andra får panik och flyr. Han var 20 år, och om han attackerades med ett baseballträ, var ensam och fruktade för sitt liv kanske han försökte fly.

– Varje gång någon dör är det hemskt, men motdemonstranterna försökte döda oss först.

En stund senare säger Schoep att han inte vet vad Heather Heyer gjorde där. Men enligt hennes familj är svaret enkelt. Heather Heyer arbetade som paralegal på en advokatfirma. Efter att Donald Trump vunnit valet var hon förtvivlad och skrev på sin Facebooksida att de som "inte var upprörda heller inte kan ha varit uppmärksamma".



LÄS MER: Mammans sorg efter mördade Heather Heyer



Heather Heyer var på plats för att hon stod upp för människor som ingen lyssnar på – och för att protestera mot hatet, säger hennes familj till CNN.

– Jag förstår att det är svårt för familjen, men det finns risker med att vara där ute, säger Jeff Schoep. Om hon hade en kommunistflagga, kastade sten och försökte döda folk så är det ett olycksfall i en krigszon. Jag vill inte framstå som okänslig. Jag är en bra person och jag bryr mig om andra så jag vill inte säga något kallt som att ”hon förtjänade det” men jag kan inte ha en massa sympati heller. Det är som det är.

Jeff Schoep är klädd i svart, har rakat huvud och nazistsymboler tatuerade över armarna. Det är tio år sedan han flyttade till Detroit och tog partiets innersta krets med sig. Något riktigt högkvarter har de egentligen inte, berättar han. De brukar träffas hemma hos honom, men dit är vi inte välkomna utan ses i stället på ett hotell i närheten.

Enligt Jeff Schoep måste medierna ha manipulerat bilderna från Charlottesvile så att det ska se ut som att vit makt-anhängarna var mest våldsamma och beväpnade.

– Jag säger inte att vi inte slogs. Jag menar vi är inte Amish. Vi är inga pacifister. Vi kommer inte lägga oss ner och bli dödade.

Vad hade du för vapen?

– Bara knytnävarna, säger han och håller upp dem. Jag är en frontline-kille, det finns ingen skräck.

Slog du någon?

– Jag vill inte säga för mycket, men om någon slår mig slår jag tillbaka.

Hur kändes det att vara mitt i?

– Det är mycket adrenalin. Men mest handlar det om att hålla koll, se till att våra kvinnor inte attackeras och försvara oss. Jag försökte vara skarp i huvudet för när du inte är fokuserad kan du lätt bli skadad.

Kände du hat?

– Som amerikan har alla rätt att säga vad de tycker. Hur mycket jag än ogillar kommunister och antifascister, tycker att de har fel eller är rakt igenom onda, så känner jag att alla har rätt att säga vad de tycker. Det var så vårt land grundades. Men det är skillnaden mellan oss – vi kämpar för allas rätt att säga vad de vill, medan de vill tysta oss.

Så alla har rätt att säga vad de vill, även svarta och judar, men är de lika värda i övrigt?

– Om de är amerikanska medborgare har de samma rättigheter som vi. Men ja, vi skulle gärna vilja att vi levde separerade om det är det du menar. Vi står för vitas intressen och vita människor. Men vi känner inte att andra raser inte får existera.

– Jag är inte rasist och jag hatar inte någon på grund av hudfärg. Kalla mig hellre amerikan, patriot eller ”rasmedveten” för jag kämpar för mitt folk, säger han.

Vit makt-demonstrationen i Charlottesville handlade om stadens beslut att ta bort statyn av sydstatsgeneralen Robert E Lee. Inte om att försvara slaveriet, menar Schoep.

– Jag jämför det med vad talibanerna gjorde i Afghanistan. När talibanerna förstörde historiska monument var hela världen upprörd. Jag är ett stort fan av historia och tycker att saker måste bevaras. Men i mitt land, som ska föreställa ett fritt land, har vi politiker som gör precis tvärtom.

Frågan är vad som ryker härnäst, säger han.

– Jag är rädd att de kommer gå efter våra landsfäder Thomas Jefferson och George Washington också. Var ska det sluta? Tänker de ta flaggan från oss? Riva konstitutionen?

Det är samma argument som president Trump använde när han under sin uppmärksammade presskonferens på Trump Tower i New York i tisdags plötsligt verkade ta tillbaka allt han sagt om ”motbjudande” rasister bara en dag tidigare – och i stället försvarade både vit makt-demonstranterna och deras uppsåt.

Jeff Schoep uppskattar att Trump gjorde ett tredje uttalande. Men helst hade han sett att presidenten nöjt sig med det första – uttalandet då han vägrade nämna vit makt-grupperna vid namn och bara talade om ”flera sidor”.

– Det första uttalandet var rättvist. En president behöver säga att det var hemskt och att ingen ska använda våld. Men sen pressades han att fördöma vita nationalister.

Kände du dig kränkt?

– Ja, många kände sig kränkta. Jag blev arg för det var lögn. Tredje gången var det lite bättre. Då tror jag Trump bildat sig en egen uppfattning.

Det sista uttalandet väckte en enorm ilska i USA, inte minst som Donald Trump sa att det fanns  ”väldigt fina människor” även bland vit makt-demonstranterna. Tunga politiker protesterade och sa att det inte går att jämföra nazister med motdemonstranter – oavsett deras tillvägagångssätt.

– Jag hörde högt uppsatta politiker säga att vita nationalister inte har rätt att bo i vårt land. Att säga det är som att be om en blodig revolution, säger Schoep.

– Jag uppmanar inte till våld, men säger du såna saker och har en beväpnad befolkning så ber du om ett inbördeskrig. Politikerna borde vara mer försiktiga, varnar han.



LÄS MER: Hård kritik mot Trump – från de egna leden



Trump gick till val med löften om att porta muslimer, stoppa all illegal invandring och bygga en mur mot Mexiko. Effekten blev att många upplever att rasismen blivit värre – och samtidigt mer accepterad. 63 procent säger att hat och fördomar har ökat på grund av Trump, visar en undersökning från Quinnipiac University. Antalet hatbrott mot muslimer har ökat med 91 procent sedan Trump blev president visar en sammanställning från Council on American-Islamic Relations. Och andelen som säger att de "oroar sig mycket” över rasfrågor har fördubblats sedan 2014 – året som i USA präglades av flera uppmärksammade fall där unga svarta sköts ihjäl av polisen.

Jeff Schoep tror inte att det är en slump att vit makt-rörelsen växer. Flera extrem höger-grupper har öppet hyllat Trump och Ku Klux Klan har sagt att anledningen till det stora mötet i Charlottesville förra helgen var att ”uppfylla Trumps löften om att ta tillbaka USA”.

Men allt kan inte förklaras med Trump, säger Jeff Schoep. Officiellt stöttade NSM inte Trumps kandidatur men en stor del av medlemmarna röstade ändå på honom och ”han blev vald för att han sa nationalistiska saker” enligt Schoep. Samtidigt gillar han inte Trumps utrikespolitik, som hans nära band till Israel – eller för den delen att Trumps dotter Ivanka har konverterat till judendomen. Och han har svårt att förstå att så många i arbetarklassen tror att Trump värnar om dem.

NSM vill inte uppge hur många medlemmar de har, men enligt människorättsorganisationen Southern Poverty Law Center och New York Times har det, åtminstone hittills, rört sig om några hundra utspridda på lokala avdelningar i ett 30-tal delstater.

Tillväxten har varit stadig under flera år, men aldrig gått rakt upp, enligt Jeff Schoep. Men nu kan tiden vara inne, menar han.

I samband med valet tog NSM bort svastikan från sin logga.

– Anledningen är att vi vill bli mer ”mainstream”, säger Jeff Schoep.

Redan 2009 bytte han ut de bruna uniformerna – eftersom likheten med de tyska nazistuniformerna ”fick många att tveka”.

– Det var samma med svastikan, så många människor sa att de gillade vår ekonomiska politik men hakade upp sig på svastikan. Så vi bytte ut symbolen, men vår policy är oförändrad.



LÄS MER: Ku Klux Klan ledaren prisar dådet i Charlottesville



Enligt Jeff Schoep växer antalet medlemmar nu varje vecka. Och till skillnad från tidigare är det inte bara arbetarklassen som ansluter sig.

– Många av våra nya medlemmar kommer från medelklassen och säger att ”jag trodde aldrig att jag skulle gå med i en så radikal grupp”. För många av dem var svastikan oroande.

Schoep säger att det måste bero på historieböckerna.

– Alla tänker bara ”förintelsen, förintelsen, förintelsen” och överdrivna siffror som att 6 eller 12 miljoner judar skulle ha dött. Det kanske är 20 miljoner eller 500 miljoner, säger han ironiskt.

Hur många tror du?

– Samma som amerikanska Röda korset skrev i en rapport, 400 000 nånting. Om 12 miljoner hade blivit avrättade hade det inte funnits några judar kvar. Jag trodde också på siffrorna när jag gick i skolan, men sen såg jag var en dokumentär på tv där de i början av dokumentären sa 6 miljoner och sen 8 miljoner och i slutet var det väl 12 eller 16. Något var fel förstod jag då.

Hur ser du på Hitler?

– Jag har inget emot att prata om honom men det tar fokus från det som händer nu. Men jag kan säga så här – det är offren som skriver historieböckerna så mycket av det som sagts om Hitler är inte sant. Hans ekonomiska politik var väldigt sund och han gjorde mycket bra för att ta Tyskland ur en ekonomisk kris, men kriget och allt det är beklagligt.

Jeff Schop säger att han började intressera sig för nazismen som 10-åring, läste "Mein Kampf" inte långt senare, blev medlem i NSM i tonåren och tog över som partiledare 1994 – bara 21 år gammal. I samma veva bytte partiet (som har sina rötter i American Nazi Party) namn från National Socialist American Workers Freedom Movement till det nuvarande National Socialist Movement, NSM. Under Jeff Schoeps ledning riktade partiet in sig på unga genom militärliknande camps for tonåringar. Han införde också rabatterade medlemsavgifter för skinheads och välkomnade Ku Klux Klan-anhängare som ville ha dubbelt medlemskap.

Nu är fokus att utöka samarbetet med andra vit maktgrupper, säger han. Och få anhängarna att inte bara vara aktiva på internet – utan komma ut i verkligheten. Precis som i Charlottesville.
