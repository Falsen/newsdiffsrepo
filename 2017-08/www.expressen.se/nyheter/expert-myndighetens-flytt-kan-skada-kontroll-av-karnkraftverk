Expert: Myndighetens flytt kan skada kontroll av kärnkraftverk
Arne Lapidus

Regeringen planerar att utlokalisera sju myndigheter från Stockholm till andra delar av landet, sammanlagt cirka 500 arbetsplatser. Bland dem 120 av de runt 300 anställda på Strålsäkerhetsmyndigheten (SSM) som flyttas till Katrineholm redan nästa år.

En av SSM:s huvuduppgifter är den känsliga tillsynen av kärnkraftsverken, ett jobb som kräver speciell kompetens och erfarenhet. Varje störning i den inspektionen kan få svåra konsekvenser, varnar en kärnfysiker.



LÄS MER: Regeringen flyttar myndigheter



– Det är inte säkert att SSM får med sig alla experter i flytten. Det rör sig om högkvalificerad personal med mycket speciell kompetens, som har en bred arbetsmarknad utanför myndigheten, säger Ane Håkansson, professor i tillämpad kärnfysik vid Uppsala universitet.

– SSM har byggt upp inspektionsverksamheten under väldigt många år. Det är jätteviktigt att tillsynen av kärnkraftverk hålls skadeslös.

– Om tillsynen inte fungerar kan det i värsta fall leda till att reaktorer tvingas stänga. Det kan leda till allvarliga bekymmer för regeringen och myndigheten, säger han.

Ane Håkansson säger att SSM tappade personal till och med under den korta flytten från Stockholms innerstad till Solna utanför Stockholm för att antal år sedan.



LÄS MER: En droppe i ett avfolkat hav

Regeringen försäkrar att tillsynen av kärnkraftverken inte kommer att skadas – eftersom den verksamheten stannar i Stockholm.

"I uppdraget som regeringen fattar beslut står att Strålsäkerhetsmyndigheten nu själv ska pröva vilka delar av verksamheten som kan flyttas. Regeringen har dock redan i förväg bedömt att huvuddelen av tillsynen av kärnkraftverken i drift och beredskapsverksamheten ska bedrivas från Stockholm", säger Per Ängquist, statssekreterare i miljödepartementet, i ett e-postmeddelande.

Ett annat skäl mot utflyttning är, enligt professor Håkansson, att SSM bör ligga nära viktiga forskningsinstitutioner i Stockholm och Uppsala. Statssekreterare Ängquist svarar att "Katrineholm är en centralt placerad ort, inom en radie av 15 mil nås en tredjedel av Sveriges befolkning".
