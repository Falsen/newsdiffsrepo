Myndighetens chefergjorde lyxresa till USA
Erik Högström

Ekobrottsmyndighetens lyxiga studieresa till Washington och Miami i USA skedde i februari 2010. Av de åtta dagarna var minst två lediga, skriver Dagens Industri.

Tidningen avslöjar att en av deltagarna, Gudrun Antemar, redan hade blivit utsedd till riksrevisor och skulle sluta på myndigheten bara månader senare. Ändå följde hon med på resan. Skattebetalarnas nota för hennes resa var enligt DI minst 46 635 kronor. Bara flygresan mellan Stockholm och Washington gick på drygt 35 000 kronor enligt tidningen.

Under studieresan bodde hon bland annat i fem nätter på ett hotell i de exklusiva delarna av Miami Beach som kostade 2 500 kronor natten.

Gudrun Antemar har inte uttalat sig för DI och Expressen.se har inte lyckats nå henne på tisdagskvällen.

Enligt DI är chefernas resa till Miami inte allmänt känd bland personalen och ekobrottsmyndigheten.

Myndighetens planeringsdirektör, Fredrik Holmberg, var också med på resan. Han säger till DI att den var "extremt bra". I Miami besökte deltagarna bland annat ett FBI-kontor och mötte en professor vid Floridas universitet.

– Den här resan till USA gav oss bland annat inspiration till hur vi ska jobba bättre gentemot näringslivet för att förebygga ekobrott, säger Holmberg till DI.

– Det har bland annat mynnat ut i en ny inriktning för vårt brottsförebyggande arbete. Vi har insett att vi inte kan verka brottsförebyggande överallt utan vi måste smalna av det och jobba smartare, framför allt mot näringslivet.
