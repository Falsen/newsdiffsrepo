Åkesson om pappalivet: "Han frågar efter mig"
Elin Kardell

För fyra år sedan blev Jimmie Åkesson och sambon, SD-kommunpolitikern Louise Erixon, 28, föräldrar för första gången efter att ha varit ett par i sex år. Åkesson tillbringar nästan all sin tid i Stockholm på grund av jobbet som partiledare, samtidigt som sambon och sonen Nils bor i familjens hus i Blekinge.

Det blir inte mycket tid tillsammans för alla tre.

– Nu är det verkligen så att Nils ska ringa varje kväll och när jag inte är hemma frågan han efter mig. För mig är det helt nytt. Han har börjat tycka om mig först nu. Tidigare har det bara varit mamma, mamma, mamma. Nu är han lite pappig också och det är jättehärligt, säger Jimmie Åkesson till Svensk Damtidning.

Det första året som nyblivna föräldrar var tufft för paret. Jimmie reste mycket samtidigt som Louise fick vara ensam mycket med bebisen, som dessutom hade kolik de första fem månaderna. I oktober 2014 drabbades Åkesson av utmattningssyndrom vilket ledde till ett halvårs sjukskrivning.

Bakom sjukskrivningen fanns många olika orsaker, mycket jobb, hatet och pressen från alla möjliga håll, säger han.

– Var jag än var så kände jag en inre stress över att jag borde vara någon annanstans. Jag ville ju vara hemma med min pojk, säger Jimmie Åkesson till tidningen.

Efter tid med en psykolog, ett lyckat val 2014 och ett bättre politiskt klimat för partiet kunde Jimmie komma tillbaka, och nu tycker han inte att situationen är lika svår att hantera längre.

Men det finns en ständig hotbild mot honom och familjen. På Jimmies födelsedag i maj det här året, attackerades hans hus i Blekinge när ett antal personer bland annat kastade ägg och drog i dörrar när sambon Louise var ensam hemma.

– Det tog väldigt hårt på henne och än i dag har hon besvär. Hon blir rädd när någon bara knackar på. Det som hände var läskigt, men jag känner mig inte otrygg hemma. Det jobbiga är när hon inte mår bra, och vi pratar mycket om det, säger Jimmie Åkesson.

Åkesson har varit partiledare för Sverigedemokraterna i tolv år, och han berättar också för tidningen att han inte har några planer på att dra sig tillbaka. Han vill i stället fortsätta med det han varit med och byggt upp.
