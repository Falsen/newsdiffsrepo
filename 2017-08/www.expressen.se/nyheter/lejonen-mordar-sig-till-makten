Lejonen mördar sig till makten
Johan Ronge

Den 15 januari i år slog spanare från polisens Nationella operativa avdelning till mot en taxibil. I bagageutrymmet låg sportbagar med fem automatkarbiner och tillhörande magasin. Taxin hade kört norrut från en adress i Vårby Gård och korsat Tranebergsbron. I Bromma tog det stopp. I bilen satt två 19-åringar och en 17-åring hemmahörande i Vällingby.

Tonåringarna åtalades i veckan för synnerligen grovt vapenbrott. Polisutredningen visar en rad tecken på att tonåringarna är Lejonen-medlemmar: I en av deras mobiltelefoner fanns en bild på en guldkedja med en medaljong som föreställer ett lejon. En annan hade haft telefonkontakt med en "Simba" - ett alias för en av de ursprungliga Lejonen-ledarna.

Inte ens polisen vet vem som döljer sig bakom namnet - men en av gissningarna är att det var Merhawi Aregai. En annan att det handlar om flera personer. Enligt en polis är det osäkert om ens de åtalade tonåringarna vet vem "Simba" är.

En återkommande inställning inom det kriminella nätverket är att förneka att de tillhör Lejonen - det blev även tonåringarnas strategi i förhören.

19-åringen med den lejonliknande medaljongen vägrade svara på frågor om Lejonen. "Fan tror ni att jag är med i nåt gäng, vad fan tror ni om mig?" sa han.

När den andre 19-åringen fick frågor om han är med i Lejonen, skrattade han: "Ingen kommentar".

Förhörsledaren frågade vem "Simba" är och fick samma svar.

När förhörsledarna frågade 17-åringen om han känner till grupperingen som kallas för Lejonen svarade han: "Asså... är det djur eller?".

Polisen misstänker att tonåringarnas organiserade vapentransport är det senaste kapitlet i historien om den våldsamma grupperingen från förorten Hässelby i västra Stockholm. Däremot ser kriminalkommissarie Fredrik Gårdare, specialist på gängmiljöer, inte Lejonen som en organiserad gruppering i det stora hela.

- De har inga fasta positioner - presidenter, hangarounds och prospects. Det går inte att jämföra med de organiserade MC-gängen. Här är det mycket mer rörigt och rörligt. Det finns en kärna med ett antal personer. Sedan finns det ringar runt varje enskild individ i kärnan.



LÄS MER: Teorin: Gängledaren lurades in i mordfälla



---

2008 uppstod ett maktvakuum i Västerort sedan flera tongivande kriminella från Hässelby dömdes till fängelse - efter ett väpnat rån mot ett posttåg i Göteborg.

Merhawi Aregai och ett 30-tal andra killar som då var mellan 12 och 18 år började med stölder, rån, misshandel och olaga hot. Kompiskretsens våldskapital växte sig allt starkare - och de placerade sig överst i Hässelbys kriminella hierarki. När en av Göteborgsrånarna återvände till förorten efter att ha avtjänat sitt fängelsestraff 2012 ska han ha blivit beskjuten. De kriminella barndomskompisarna hade bildat ett nätverk som kallades Lejonen. Namnet ska ha börjat som ett skämt, men det fastnade. Och en av ledarna kallades Simba, efter Lejonkungen i Disneys film med samma namn.

En av Lejonens väpnade konflikter var mot Brödraskapet Wolfpack. 2013 åtalades Merhawi Aregai för mordförsök på Brödraskapets ledare - men fälldes aldrig. Samma år ska Lejonen ha skjutit mot två Wolfpack-medlemmar vid Vällingby centrum.

En krögare som pressats på pengar av en 17-åring i Lejonen fick sin restaurang beskjuten och skottsalvor hördes i både Hässelby och Vällingby. Under våren drogs ytterligare en kriminell gruppering från Tensta och Rinkeby in i konflikten och två Lejonen-medlemmar skottskadades.



LÄS MER: Man gripen misstänkt för dubbelmord i Kista



---

När en av ledarfigurerna, en nu 24-årig man, satt på Sollentunahäktet som misstänkt för en av skjutningarna skickade han ett brev till Merhawi Aregai, som också satt häktad.

"Ja bre åklagaren är deli på riktigt. Vilken cyklar han sover mannen. Han tror att vi går under namnet lejon hahahah shonen fattar inte nada. Han fattar inte att ordet lejon har blivit typ ett slangord", skrev 24-åringen i brevet till Aregai.

Men det var en annan formulering i det handskrivna brevet som fick 24-åringen att bli misstänkt för hot mot tjänsteman. Plötsligt nämnde han förnamnet på en polis, som under många år haft en ledande roll i polisens kamp mot den organiserade brottsligheten i Västerort. Polisen hade vittnat mot honom under rättegången några dagar tidigare och pekat ut honom som en ledargestalt i Lejonen.

"Haha jag visste inte att NN hade en dotter. Jag ska hitta henne, mäk på henne och bazz sönder henne i hans egna säng. Sen jag ska lämna en fett sats där hahahah det skulle han nog gilla den jävla horungen."

Eftersom 24-åringen visste att brevet skulle läsas av Kriminalvården så uppfattades det som att han ville att polisen skulle nås av hotet mot hans familj.

"NN upplever brevet som mycket obehagligt då det gått så långt att det drabbar ens barn. Det är att gå över en gräns. Det är obehagligt och oacceptabelt", skrev utredaren som förhörde polisen.

När Lejonen-mannen förhördes så berättade han att slangorden "mäk" betyder flirta och "bazz" betyder knulla. Förhörsledaren antecknade:

"På fråga hur han tänkte då han skrev detta stycke uppger han att han kanske kunde skriva litet i Facebook och flirta litet med NN:s dotter och om man sedan träffas kanske det går längre. Enligt (Lejonen-mannen) menade han inte att knulla sönder henne utan knulla henne hårt och intensivt - inte för att göra illa."

Lejonen-mannen ville inte berätta vem förnamnet syftade på.



LÄS MER: Två personer sköts ihjäl i Kista i Stockholm



---



I augusti 2013 var Merhawi Aregai på fri fot och han anklagades tillsammans med fyra andra män från nätverket Lejonen för att ha stulit parfym från en butik i Vällingby köpcentrum. Två väktare kom efter dem - en fick en sten kastad mot sig från bara några meters avstånd.

Den andra väktaren drog batong och slog till.

"Vill ni bli skjutna din lilla fitta? De var vi som sköt i restaurangen!", anklagades en Lejonenman för att ha skrikit medan han drog av sig sin röda t-shirt.

Ammunition och anabola steroider påträffades sedan under husrannsakan hemma hos Aregai och de andra.

Genom förhören vägrade Aregai konsekvent att uttala sig.

Vapnen som Lejonen använde till den väpnade konflikten med Brödraskapet Wolfpack och andra grupperingar finansierades genom kokainförsäljning. Medlemmar i Lejonen tog namnet "Taxi Tony" och skickade ut mass-sms till artister, finansmän och mediechefer. De erbjöd också hemleverans av kokainet.

Under hösten 2013 sprängde polisen kokainkedjan och i oktober greps Merhawi Aregai och andra Lejonen-medlemmar. Fler gripanden följde och i april 2014 väcktes åtal för grovt narkotikabrott mot tio män i nätverket.

Enligt åtalet bedrevs narkotikaaffärerna med professionell företagsamhet i distributionskedjan. Förpackningsmaterial köptes in, avtalsvillkor förhandlades fram under möten med kokaingrossister och det vakades över kassan från försäljningen.

Åklagaren menade att Merhawi Aregai haft stort inflytande i affärerna. I gärningsbeskrivningen, stod det: "Aregai har tillsammans med övriga i Nätverket beslutat att bedriva försäljningsverksamhet genom säljtelefoner benämnda "Fred" och "Tony". Aregai har haft en central roll i Nätverket."

Mannen som pekades ut som ledaren, en 26-åring, dömdes till fem års fängelse för grovt narkotikabrott och släpptes villkorligt i februari.

Hovrätten sänkte Merhawi Aregais straff med ett halvår till två års fängelse för grovt narkotikabrott. Han hade avtjänat straffet och på nytt blivit dömd till drygt ett års fängelse för grovt vapenbrott och hot mot tjänsteman.



LÄS MER: Gripen för dubbelmordet tillbaka i Sverige



---



I september verkar det som att den långvariga, väpnade konflikten mellan Lejonen och rivaliserande Wolfpack tog slut i och med att en av ledarna för Wolfpack sköts ihjäl i Barkarby.

Merhawi Aregai hade hunnit vara fri i några månader då han tillsammans med en man i 20-årsåldern sköts till döds i en bil i Kista, onsdagskvällen den 8 mars.

Efter sig lämnar han en sörjande familj och vänner som kände honom på ett annat sätt än de kriminella kompisarna i Lejonen.

- Det finns alltid flera sidor av ett mynt. Han var en bra kille, skrattade och var glad. Han var absolut ingen dålig människa. Han var en bra människa med hjärtat på rätt ställe och gjorde allt för sina vänner och för sin familj. Så skulle jag vilja beskriva honom lite kort, har en av hans vänner berättat.

En knapp vecka efter dubbelmordet, natten till den 13 mars, greps en 29-årig man i Danmark som misstänkt för dubbelmordet. Han har nu förts till Sverige. Mannen förekommer inte i något av de brottmål där Lejonen varit inblandade. Det grövsta brott han dömts för var rånförsök för drygt tio år sedan. Han har däremot figurerat som misstänkt i ett par utredningar om våldsbrott de senaste åren men åtalen har ogillats. Polisen känner till 29-åringen men vill inte uttala sig om någon koppling till Lejonen.

Merhawi Aregai sågs för några år sedan som den yngre generationen i Lejonen. Vapenbeslaget från de tre tonåringarna tyder på att en ännu yngre generation är på väg in det kriminella nätverkets värld av vapen, dödsskjutningar och kokain.

- Drogerna har blivit en tillflykt och gänget en familj. Kriminaliteten har blivit en inkomstkälla och ett sätt att positionera sig. Det här är en utveckling som vi har haft under flera år, säger Fredrik Gårdare.

Är du orolig över utvecklingen?

- Det är naturligtvis djupt beklagligt att det ska behöva utveckla sig på det här sättet, att så många unga ska behöva dö av narkotika, våld och att så många brottsoffer utsätts för dessa gäng.
