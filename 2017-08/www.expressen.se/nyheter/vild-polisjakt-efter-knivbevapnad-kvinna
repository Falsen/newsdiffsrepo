Vild polisjakt efter knivbeväpnad kvinna
Magnus Hellberg

Klockan 11.09 kom larmet om bilrånet på Corneliusgatan i centrala Avesta in till polisen i Dalarna.

– Initialt var det en man som ringde in och berättade att han blivit rånad av en kvinna med ett knivliknande föremål, säger Jens auf der Heide, regionvakthavande polisbefäl i Dalarna. Han ska ha blivit hotad och frånstulen bilnycklar och bil.

Bilen – en mörk Volvo XC70 – sågs sedan styra ut från Dalarna, i riktning mot Sandviken i Gävleborg. Kvinnan ska vara i 30-årsåldern, klädd i grå byxor, grå jacka och med en grå handske. Den andra handsken ska hon ha tappat under flykten från polisen. Hon ska ha uppsatt hår.

– En patrull fick syn på bilen i Sandviken och tog upp jakten. Men polisbilen fick sladd och körde in i en stolpe, säger Marcus Svensson, vakthavande befäl vid polisen i region Mitt. Polisbilen pajade men ingen av poliserna skadades.

Då fortsatte kvinnan sin desperata flykt – men bara en kort bit.

– Efter en stund fick vi in uppgifter om att en bil gått över en rondell och ner i ett dike. Det var också i Sandviken, inte långt från platsen där förföljandet påbörjades, säger Marcus Svensson.

Men jakten tog ändå inte slut.

Kvinnan valde att ta sig ur bilen och springa från platsen. Enligt uppgifter till polisen har hon sedan försökt ta sig in i ett bostadshus – men misslyckats.

TT skriver att en av polisens hundpatruller kunde följa i kvinnans spår.

De ledde in i en villa i ett lokalt bostadsområde.



LÄS OCKSÅ: Kvinna har skjutits i låret i Säter



– Hon har öppnat dörren till ett hus och letat i ett nyckelskåp, troligtvis efter bilnycklar men hon har inte fått med sig något och då dragit därifrån. Då upphör spåren, säger Ivan Åslund, RLC-befäl vid polisen i region Mitt, till TT.

Marcus Svensson bekräftar för Expressen att kvinnan fortfarande är på fri fot:

– Vi har försökt få upp något spår med hund, men inte lyckats, så vi är kvar i området och försöker leta efter henne, säger Marcus Svensson.

Kan hon vara farlig för allmänheten?

– Det är jättesvårt att veta. Jag har ingen kännedom om henne. Jag kan inte svara på det och vill inte spekulera i det heller, säger Marcus Svensson – men tillägger:

– Vi kommer i varje fall att agera försiktigt när vi anträffar henne eftersom det förekommit uppgifter om kniv.
