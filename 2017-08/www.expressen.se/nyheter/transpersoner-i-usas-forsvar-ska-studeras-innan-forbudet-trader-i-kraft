Transpersoner i USA:s försvar ska
studeras innan förbudet träder i kraft
Saga Skovdahl

Det var i slutet av juli som Donald Trump meddelande att han går vidare med planerna om att förbjuda transpersoner från att tjänstgöra i det amerikanska försvaret. Han har även twittrat om sitt beslut:

"Vår militär måste vara fokuserad på avgörande och överväldigande seger och kan inte belastas med de enorma sjukvårdskostnader och störningar som transpersoner i militären skulle medföra. Tack", skrev presidenten.

Beskedet föranledde en hel del kritik – bland annat från det amerikanska läkarförbundet.

– Det finns ingen medicinskt giltig anledning att utesluta transpersoner från militärtjänsten, sa förbundets ordförande David Barbe.

Men hur förbudet ska genomföras, och exakt när det börjar gälla, är oklart. Nu ska USA:s försvarsminister Jim Mattis tillsätta en studie – ledd av försvarsexperter – för att utreda just detta.

– Expertpanelen kommer att samla ihop och noggrant analysera all tillgänglig data, kvantifierbar och icke-kvantifierbar, säger Jim Mattis i ett uttalande som ABC News återger.

Studien uppskattas ta ett halvår att genomföra och innan den är klar kommer ingen transperson inom försvaret att avskedas, meddelar försvarsministern vidare.

Studien ska även utröna hur transpersoner ska adresseras mot bakgrund av deras kön – det vill säga om man ska säga "han" eller "hon".

Syftet förklaras vara förenligt med "militär effektivitet och dödlighet, budgetramar och tillämpbara lagar", skriver ABC News.

– Vårt fokus måste alltid handla om det som är bäst för militärens effektivitet i strid som leder till segrar på slagfälten, säger Jim Mattis vid presentationen av studien.

Förra året uppskattades mellan 1 320 och 6 630 transpersoner arbeta inom det amerikanska försvaret.
