Svensk man hade sex med 13-åring i Thailand
Kim Malmgren

Domen, där mannen döms till sex års fängelse, meddelades i måndags.

Den 34-årige mannen är svensk medborgare men har varit boende i Oslo och det är där han har tillbringat en stor del av tillvaron de senaste åren.

Det är norsk tingsrätt som nu, åtta år efter de första övergreppen, dömer mannen för motsvarigheten till våldtäkt mot barn, vilket norska TV2 tidigare har rapporterat om.

34-åringen nekade till brott under rättegången. Han menar att han hade sex med flickan i tron om att hon var 18 år gammal. Den förklaringen godtog inte rätten, som slog fast att det fanns övervägande bevisning för att mannen skulle ha känt till flickans ålder.

Norska TV2 har träffat flickan som i dag är 20 år gammal och har vårdnaden om sin och svenskens 6-åriga dotter.

– Jag var en liten flicka. Jag såg ut som en ung flicka. Ingen kunde tro att jag var 18 år, berättar kvinnan för TV2:s reporter.

Hon hade nyligen fyllt 13 år när hon 2008 tvingades prostituera sig på en bar på turistön Koh Samui, där även hennes mamma jobbade.

Det var under flickans första arbetsdag som svensken besökte baren.

– Den första dagen här dansade jag. Jag träffade honom på nyårsafton. Han ville ha mig, säger hon.

Han betalade barägaren och mamman 300 baht, vilket motsvarar drygt 70 kronor, för att ta med sig flickan till ett hotell där de två hade sex under en natt.

Därefter betalade han ytterligare pengar för att ha med sig flickan på olika turer under resten av Thailandsemestern. Under perioden ska de ha haft sex en eller två gånger per dag, enligt flickans redogörelse som tingsrätten har bedömt som trovärdig.

Mannen kände till att hon blev gravid och ska ha krävt en abort innan han återvände hem, enligt flickan.

– Det är ett cyniskt utnyttjande av ett barn, där den misstänkte utnyttjar att de befinner sig i ett land präglat av fattigdom, och där han utnyttjar situationen som målsägande befinner sig i, säger åklagare Asbjörg Lykkjen till TV2.

Utöver fängelsestraffet dömde rätten även mannen att betala 150 000 norska kronor till flickan. Pengarna kommer att gå till deras dotter, berättar hon.

– Jag vill inte att hon ska leva ett liv som jag. Jag vill att hon ska lära sig mer och ha ett bättre liv än mitt. Jag önskar ett bättre liv för henne, säger 20-åringen.

Det var i samband med en annan utredning 2012 som händelsen först kom polisen till kännedom. Via vittnesuppgifter fick polisen reda på mannens förhållande med den 13-åriga flickan.

I hans lägenhet hittades ett DNA-test från Thailand som bekräftade att barnet var hans.

Maxstraffet för våldtäkt mot barn i Sverige är sex år. Motsvarande brott i Norge, när offret är under 14, är tio års fängelse.

Under rättegången menade försvaret att mannen hade sin hemvist i Sverige, och att fallet därför inte var aktuellt för norsk domstol. Rätten kom fram till att mannen hade varit tillräckligt hemmastadd i landet för att han skulle kunna prövas i domstol.
