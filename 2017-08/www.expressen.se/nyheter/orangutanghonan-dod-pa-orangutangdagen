Tisdag 22 augusti 2017
Orangutanghonan död
– på orangutangdagen
Saga Skovdahl

Orangutanghonan Utara kom till Furuviksparken utanför Gävle 2014 från Chester Zoo i England.

Enligt P4 Gävleborg, som var först med att rapportera om dödsfallet, var det vid stängningsdags en fredag i början av augusti som parkens djurvårdare upptäckte blod i pälsen på insidan av Utaras lår.

Hur benskadan uppstod är oklart, men sedan den upptäcktes har veterinärer försökt behandla den.

– Det är ingen bitskada från något annat djur, man kan kalla det en skada som hon på något sätt fått på egen hand, säger Daniel Hansson, chef för parkens djuravdelning, till P4 Gävleborg.

Han berättar för radiokanalen att man vid djurparken arbetat intensivt med att få Utara accepterad av parkens två andra orangutanger.

Att dödsfallet inträffade på lördagen gör det hela ännu lite värre – det är nämligen den internationella orangutangdagen i dag. Men allra värst är dock att Utara var dräktig.

När hon kom till Furuviksparken för tre år sedan fanns förhoppningar om att hon och parkens hane Naong skulle fatta tycke för varandra och få en unge.

– Vi arbetar ju med orangutangerna i ett bevarandeprojekt och hade lyckats få Utara dräktig. Då är det extra tragiskt att vi inte lyckades rädda henne från en till synes ganska obetydlig skada, säger Daniel Hansson till P4 Gävleborg.

Kroppen har förts till den veterinärmedicinska anstalten i Uppsala för obduktion och fastställelse av den exakta dödsorsaken. Orangutanger, som är utrotningshotade, blir normalt mellan 25 och 30 år gamla.
