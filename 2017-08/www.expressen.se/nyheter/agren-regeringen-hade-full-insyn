Ågren: Regeringen hade full insyn
Claes Petersson

Maria Ågren, Transportstyrelsens tidigare generaldirektör, var den som godkände avstegen från lagen.

Det gjorde att hemliga uppgifter från Transportstyrelsen hamnade hos IT-tekniker utomlands som inte säkerhetsprövats.

I tisdags förra veckan träffade hon Statens Ansvarsnämnd, tillsammans med en facklig representant, för att ge sin version efter regeringens besked att hon ska sparkas permanent.

Expressen har begärt ut protokollet från mötet där hon bestrider att det finns grund för avskedande.

Hon menar att både Transportstyrelsens styrelse och regeringskansliet fått full insyn i de beslut hon fattat.

"Maria Ågren uppger först att hon är medveten om att hon har gjort sig skyldig till en vårdslös handling som är allvarlig. Hon har dock hela tiden varit transparent med sitt handlade och lämnat löpande information till Transportstyrelsens styrelse och till Näringsdepartementet".

Hon uppger att hon "upprepade gånger" lämnat information till regeringen och varit transparent i sitt agerande.

Enligt protokollen säger hon att hon "upprepade gånger genom sina sedvanliga tjänstemannakontakter lämnat information om den pågående processen och varit transparent i sitt agerande. Hon har också vid tillfällen sökt vägledning i frågan från Regeringskansliet".

I februari 2016 ska hon ha informerat två högt uppsatta tjänstemän under ett möte på näringsdepartementet.

"Maria informerade ingående två höga tjänstemän inom Näringsdepartementet".

Hon beskriver också ett möte i januari 2017 där hon gav detaljerad information till två statssekreterare.

Ågren beskriver hur regeringskansliets personal fick "full information" och situationen beskrevs "detaljerat".



LÄS MER: Sju frågor och svar om IT-skandalen på Transportstyrelsen



Om mötet i januari 2017 säger hon:

"Maria Ågren informerade då om att hon gjort avstegen, samt visade de aktuella dokumenten".

Ågren uppger också att hon inte vid tillträdandet som generaldirektör fick full information om att hon skulle hantera uppgifter som riskerade rikets säkerhet samt att hon beslutade om avstegen för att undvika att myndigheten skulle stå utan ett fungerande IT-system.

"Alternativet hade varit att Transportstyrelsen riskerat att stå utan ett fungerande IT-system med de allvarliga konsekvenser som det skulle medfört".

Hon säger sig dock vara medveten om att hon "gjort sig skyldig till en vårdslös handling som är allvarlig".

Vid mötet i ansvarsnämnden deltog ansvarsnämndens ordförande, hovrättspresidenten Fredrik Wersäll, och sekreteraren, hovrättsrådet Erik Lindberg.

De meddelar att de inte kommer att uttala sig förrän ärendet är avgjort.

Maria Ågren har efter avskedandet från generaldirektörsposten varit anställd på regeringskansliet, med bibehållen lön och titel, på den så kallade elefantkyrkogården för myndighetschefer som tvingats lämna sina tidigare tjänster. Den aktuella lönen är 115 200 kronor i månaden.

Regeringen har i sitt avskedsbeslut menat att hon "grovt åsidosatt sina åligganden mot arbetsgivaren och därför ska avskedas från sin anställning".

Statens Ansvarsnämnd ska nu besluta slutgiltigt om huruvida Ågrens ska sparkas eller inte.

Avgörandet i Statens Ansvarsnämnd väntas komma den 25 september.

Expressen har förgäves sökt Maria Ågren och regeringsrepresentanter för en kommentar.
