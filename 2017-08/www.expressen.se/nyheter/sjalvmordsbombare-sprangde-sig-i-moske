Självmordsbombare sprängde sig i moské
Heidi Hendersson

Det var sent på fredagseftermiddagen som en sprängladdning exploderade i den shiitiska moskén i Afghanistans huvudstad Kabul.

Detonationen skedde mitt under fredagsbönen och enligt sjukhuskällor har minst 20 personer omkommit och över 50 skadats i dådet uppger AP.

– En självmordsbombare sprängde sig själv inne i moskén, säger polischefen Abdul Basir Mujahid till AFP.

Det finns även obekräftade uppgifter om att ytterligare två eller tre män skjutit mot polisen samt knivhuggit personer som befann sig inne i moskén.

IS ska enligt uppgifter till AFP ha tagit på sig ansvaret för dådet. Afghanistans regering bekräftar att det handlar om ett terrordåd.
