Lördag 19 augusti 2017
Här grips en man i misstänkt terrorists bostad
Federico Moreno

Poliserna som står utanför bostadshuset i Ripoll är maskerade, och flera av dem bär på automatvapen.

Det är ett 15-tal poliser som gör sig redo utanför huset, och kommunicerar med varandra med handsignaler. I huset ska en av de unga män som eftersöks bo.

Efter flera timmar fördes en man ut av polisen. Det är oklart vem det är och vad personen är misstänkt för.

Flera personer skrek vid platsen.

De boende i Ripoll – en ort med 10 000 invånare som ligger nära bergskedjan Pyrenéerna – har det senaste dygnet befunnit sig i händelsernas centrum.

Vissa personer som känner bröderna Oukabir berättar för Expressen att de ses som omtyckta och snälla.

Andra känner ilska då de tänker på bröderna och de hemska terrorbrott de misstänks ha varit inblandade i.

Moussa Oukabir, som fyller 18 i oktober, misstänks ha varit den förare som körde in i en folkmassa i Barcelona på torsdagen och dödade 13 personer.

Om det stämmer att det var han som framförde terrorbilen verkar det som att Moussa Oukabir är död.

Tidningen El Pais rapporterar nämligen att poliskällor uppger att terrorföraren var en av de fem misstänkta terrorister som sköts till döds under en konfrontation i staden Cambrils timmar efter Barcelonadådet.

Moussas storebror, Driss Oukabir, blev på torsdagskvällen känd i hela världen efter att polisen publicerat hans namn och bild.

Hans ID-handlingar hittades i terrorbilen i Barcelona. Uppgifterna går isär om huruvida han anmälde sig själv till polisen eller blev gripen, men han uppges hävda att hans ID-handlingar blev stulna och att han är oskyldig.



LÄS MER: Detta vet vi om terrorn i Spanien



En barägare i Ripoll berättar för Expressen att en av bröderna nyligen sökte jobb på hans bar.

Barägaren viftar med mannens cv framför Expressens reporter på fredagseftermiddagen och berättar att bröderna ofta hängde på baren.

Polisen eftersöker två andra Ripoll-bor: Mohamed Hychami, 24 och Younes Abouyaaqoub, 22.

En 30-årig man greps på fredagen i orten.

Vittnen till gripandet berättar för Expressen att mannen, som är av marockanskt ursprung, fördes ut ur en byggnad med ansiktet täckt av ett klädesplagg.

De boende i området skrek efter honom då han fördes i väg av polisen, enligt vittnen.
