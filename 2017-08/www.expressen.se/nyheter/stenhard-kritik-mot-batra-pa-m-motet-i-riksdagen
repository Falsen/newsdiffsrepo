Stenhård kritik mot Kinberg
Batra på M-mötet i riksdagen
Niklas Svensson

Varken Anna Kinberg Batra eller partisekreteraren Tomas Tobé var på plats när Moderaternas riksdagsledamöter på tisdagseftermiddagen samlades för det första gruppmötet sedan partikamraten Patrick Reslow lämnade M för SD.

– Stämningen i riksdagsgruppen är usel och under isen för att uttrycka sig milt, säger en M-riksdagsledamot till Expressen.

Under mötet uttryckte flera ledamöter frustration och uppgivenhet, och det riktades kritik mot partiledaren Anna Kinberg Batra för "virriga och motstridiga" besked på senare tid.

Kinberg Batras har den senaste tiden hållit tal vid Moderaternas partiråd i Stockholm, under en intern  konferens med partiets alla talespersoner och på partiets förtroenderådsinternat i Helsingborg.

– Detta har givit upphov till oro och frustration eftersom man inte uppfattade att det fanns någon tanke om vägen framåt och ur detta, säger en M-riksdagsledamot i dag.

Samtidigt anses inte partiets gruppledare i riksdagen bottna i sina uppdrag.

– De vågar inte ta nödvändiga konflikter.

Kritik riktas också mot att både parti- och gruppledning är alltför beroende av politiskt oerfarna tjänstemän i form av presschefen Linda Norberg och policychefen Matyas Keresztesi, enligt uppgifter till Expressen.

Under tisdagens gruppmöte redogjorde opinions- och analyschefen Per Nilsson för det "troliga utfallet" av Statistiska centralbyråns stora partisympatiundersökning som redovisas på torsdag förmiddag.

Enligt Per Nilsson är det bästa tänkbara utfallet för Moderaterna 18 procent. "Worst case" anses vara 14,5 procent.

Under gruppmötet begärde M-veteranen och ex-ministern Beatrice Ask i dag ordet och slog fast att Moderaterna "ligger extremt dåligt till". Hon deklarerade samtidigt att "vi måste ha en strategi nu här i dag och det har vi inte", enligt Expressens uppgiftslämnare.

På mötet ifrågasattes också det faktum att varken partiledaren, partisekreteraren, gruppledaren eller förste vice gruppledaren var på plats.

Det faktum att riksdagsgruppen förlorat en ledamot sedan förra gruppmötet berördes inte med ett ord på dagens möte.
