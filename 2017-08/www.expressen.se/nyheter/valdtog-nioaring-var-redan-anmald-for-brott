Våldtog nioåring – var
redan anmäld för brott
Filippa Rogvall

Det var den 26 juli som en nioårig flicka ska ha utsatts för ett våldtäktsförsök i ett parkområde i Örebro. Flickan var ensam när hon ska ha blivit angripen av en okänd gärningsman.

Förbipasserande Anette Idestål var på väg till jobbet när hon blev vittne till våldtäktsförsöket som därefter avbröts.

– Hon var skärrad, rädd och ledsen. Jag ringde polisen och de skickade både polis och ambulans och kontaktade föräldrarna, berättade hon för Expressen då.

Efter en omfattande polisinsats kunde en 27-årig man gripas dagen därpå, på sannolika skäl misstänkt för försök till grov våldtäkt mot barn. Några dagar begärdes han häktad av åklagare vid Örebro tingsrätt.



LÄS ÄVEN: Ung flicka utsatt för misstänkt våldtäktsförsök



Den misstänkte mannen ska ha arbetat inom vården i Örebro län.

Nu polisanmäler hans tidigare arbetsgivare honom för att ha haft "otillbörlig" kontakt med en vuxen patient. 27-åringen ska bland annat ha kontaktat patienten på sociala medier och skickat bilder av sexuell natur, skriver SVT Nyheter.

– Patienten tog mycket illa vid sig av det som hände, säger en representant för arbetsgivaren till SVT.

Händelsen ska ha inträffat i januari i år, vilket då ledde till en utredning och en anmälan till Inspektionen för vård och omsorg, IVO. Mannen ska ha nekat till anklagelserna men fick ändå avsluta sin anställning inom länet.

– Vi kommer inte själva längre i det här ärendet och väljer därför att lämna över till polis och andra myndigheter, säger representanten.
