Polisens bombgrupp undersöker granatfynd
Max Sohl Stjernberg

Vid 11-tiden på onsdagsförmiddagen larmades polis till en plats i friluftsområdet vid Tinnerö i Linköping om ett misstänkt föremål.

– En person som vistades i området hittade föremålet och ringde till oss, säger Björn Öberg, presstalesman vid polisen i Östergötland.

Området har tidigare varit militärt övningsområde och polisen skickade fotografier på det misstänkta föremålet till nationella bombskyddet för bedömning.

– Den här typen av ärenden är inte ovanliga, med tanke på att det är ett område där man skjutit granater i många år, säger Björn Öberg.

Vid 14-tiden kom beskedet. Föremålet är en misstänkt granat och Nationella bombskyddet åker mot Linköping från Stockholm för att hantera situationen.

– Det är lämpligt att inte knalla omkring där under det här arbetet, säger Björn Öberg.
