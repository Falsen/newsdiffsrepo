Tisdag 22 augusti 2017
Larmade om fundamentalister - tvingas flytta
Federico Moreno

I tjugofem år har hon kämpat för kvinnor i Stockholms förorter. Framförallt hemma i Husby och resten av Järvaområdet. Men de senaste åren har hon sett hur utvecklingen gått bakåt. Att kvinnor tvingas bort från det offentliga rummet och flickor kontrolleras av sin omgivning.

Till slut slog Zeliha Dagli larm om att religiösa fundamentalister tar allt mer plats i förorten och att kvinnorna är de stora förlorarna. Det har hon betalat ett högt pris för.

– ”Var det den jävla horan som skrev om oss?", ”Är du inte muslim?", ”Varför blev du så svensk?” Sådana saker har jag fått höra de senaste åren. Det är en av orsakerna till att jag flyttade, säger hon.

Zeliha Dagli älskade att bo i Järva, som bland annat Husby, Rinkeby, Tensta och Akalla är en del av. Grönskan, naturen, den friska luften och vännerna. Saknaden är stor. Samtidigt var det omöjligt att bo kvar. Hon beskriver det som att en mix av olika patriarkala strukturer, exempelvis religiösa sekter och kriminella nätverk, fått ett allt större inflytande.

De senaste åren har Zeliha Dagli varit engagerad i rörelsen Förortsfeminister som lämnat in medborgarförslag till Stadsdelsnämnden och arrangerat seminarier. Det har hänt att obehöriga försökt ta sig in och störa seminarier om kvinnors frigörelse. Rörelsen har bland annat haft starka band med Amineh Kakabaveh (V) som utnämnts till Årets Svensk av tidningen Fokus för sitt arbete för kvinnors rättigheter men också polisanmälts för att ha spridit en rasistisk propagandafilm där somalier framställs som våldtäktsmän som vill skapa ett kalifat i förorterna.

– Kvinnor som började engagera sig fick höra av kompisar och släktingar att de inte skulle komma på våra möten. Att vi var farliga. Det finns krafter som är starka i området, som inte vill att kvinnor ska säga vad de tycker, säger hon.

Det var i lokaltidningen Mitt i som Zeliha Dagli först berättade att hon känt sig tvungen att flytta.

– Jag har lagt för mycket energi på att diskutera självklara saker, varför jag inte har slöja, varför jag inte går till moskén. Jag kände att få vill prata om de verkliga problemen, säger hon till Mitt i.

Zeliha Dagli flydde till Sverige 1985. I hemlandet Turkiet var hon engagerad i kampen mot hedersförtryck. Hon säger att livet i Stockholmsförorten var annorlunda förr. Att hon kunde dansa med sina vänner, dricka öl, kritisera religion och ta del av föreningslivet. Nu beskriver hon Järva som ett område med flera samhällen, och att det i några av dessa samhällen råder andra regler.

Alla håller inte med. Förortsfeministerna har beskyllts för att ha svartmålat området. Zeliha Dagli har blottlagt en klyfta mellan generationerna. En del unga förortskvinnor känner nämligen inte igen sig i Förortsfeministernas larm. Flera har beskrivit att de inte är rädda även om männen dominerar centrum, att de är fria och att de redan tar för sig i samhället. Kvinnonätverket Streetgäris har exempelvis påpekat att kvinnor begränsas överallt, inte bara i socialt utsatta miljonprogramsområden.



LÄS MER: AMINEH KAKABAVEH: I förorten växer männens diktatur



”På vissa platser krävs det att vi klär på oss, på andra att vi klär av oss religiösa attribut. Ibland har vi fel kläder och ibland till och med fel hårfärg, ja till och med var på kroppen vi får ha hår. Koderna för hur en kvinna ska klä sig och blickarna om vi avviker från normen finns även i de fina kvarteren i innerstan”, skrev nätverket i en debattartikel i Aftonbladet.

Själv säger Zeliha Dagli att hon sett hur religiösa fundamentalister kan växa och tycker därför att läget måste tas på allvar. Hon betonar också att hon inte bara är kritisk mot islamister utan även separata rum för kvinnor och all typ av diskriminering.

– Jag ska inte sluta engagera mig i förortskvinnornas kamp bara för att jag flyttat, säger hon.
