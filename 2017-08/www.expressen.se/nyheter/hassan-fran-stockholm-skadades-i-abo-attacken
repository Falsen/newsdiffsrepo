Söndag 20 augusti 2017
Hassan från Stockholm
skadades i Åbo-attacken
Arne Lapidus

Hassan Zubier, 45, från Märsta utanför Stockholm promenerade med sin flickvän på Salutorget i Åbo på fredagseftermiddagen. De var på husbilssemester och skulle ta färjan hem till Sverige på fredagskvällen.

Just då började gärningsmannen hugga människor med kniv på människor på torget. Två personer dog och nio skadades i attacken. Hassan tvekade inte utan försökte genast undsätta offren.

– Vi går på torget och hör plötsligt skrik. Jag vänder mig om. Jag ser en kille som hugger med kniv i en kvinna som ligger på marken, berättar Hassan Zubier på telefon från sjukhuset i Åbo.

– Jag rusar dit för att hjälpa henne. Jag står över kvinnan och försöker stoppa blodflödet från halspulsådern. Andra ger henne hjärt- och lungräddning.

– Jag ser mannen attackera min flickvän. Jag ställer mig emellan dem, då får jag två knivhugg. Min flickvän blir rispad på överarmen, säger han.



LÄS MER: Två döda efter knivattack i Åbo



Hassan Zubier berättar att han går tillbaka till kvinnan som ligger på marken. Trots att knivmannen fortfarande är i närheten. Han ser att kvinnan är döende, men vill försöka rädda henne.

– Jag försöker stoppa den våldsamma blödningen från hennes hals. Då hugger han mig med kniven igen. Kvinnan är så svårt skadad, hon dör i mina armar, säger han.

Hassan berättar att han fick ett hugg i nacken, ett i bröstet, ett vid sidan av bröstkorgen och ett på baksidan av skuldran.

– Min vänstra hand är allvarligt skadad. En nerv är skadad, det är inte säkert att de kan rädda armen. Jag ska på magnetröntgen, sedan ska läkarna besluta vad de ska göra, säger han.

Hassan och hans flickvän var på husbilssemester. De hade kört norrut från Stockholm till Haparanda och sedan tillbaka ned genom Finland. De skulle ha tagit färjan till Sverige på fredagskvällen.
