Nätsabotörerna jagas av riktiga Anonymous
Micke Ölander

Säpo inledde jakten redan efter de första attackerna mot bland att Swedbank, Försvarsmakten och TT. Det bekräftar två källor för Expressen.

Men nätsabotörerna står också inför ett helt annat slags hot - att avslöjas av andra inom hackerkulturen.

Kl 16:43 i går kom sista varningen med en tidsfrist på 16 timmar till nätsabotörerna som ligger bakom attackerna mot ett flertal svenska hemsidor:

"This is the last warning - you have used our name without our permission."

Varningen kom från en grupp inom de mytomspunna och mycket löst sammansatta hackernätverket Anonymous.

– De flesta av de som ligger bakom de här attackerna är inget annat än vanliga skolungdomar. De använder mycket enkla verktyg som inte är märkvärdiga på något sätt, säger en så kallad senior member inom Anonymous som hävdar att hans grupp ligger bakom varningen som gick ut i går eftermiddag.

– Vi är helt enkelt rejält förbannade på dem, säger han.

Förklaringen till ilskan är att deras grupp inom Anonymous, som kontaktat Expressen, är djupt involverad i räddningsoperation som gäller en 17-åring i ett land i Mellersta östern.

– Sedan 2010 har vi bland annat jobbat med att hjälpa människor i slutna diktaturer att få tillgång till fri och ocensurerat internet genom våra serverar och med hjälp av VPN-teknik.

För en tid sedan blev en del av den här verksamheten, enligt honom, infiltrerad av en säkerhetstjänst. För att inte dra till sig onödig uppmärksamhet gick den här gruppen inom Anonymous in i vad de beskriver som ett viloläge.

– Mitt under vår operation dyker alltså de här snillena upp och börjar attackera svenska myndigheter och företags hemsidor. Du kan tänka dig hur tagna vi blev på sängen?

Denne senior member och medlemmarna i hans grupp överväger nu att lämna över alla namn de kan komma över till polisen.

– Vi har aldrig gjort något sådant tidigare, säger han, men det här är helt enkelt bara för mycket.

Forskaren Christoffer Kullenberg har följt nätsabotörerna som genomfört attackerna. Han bekräftar de uppgifter som Expressen har fått av källor inom Anonymous.

– Många av dem är skolungdomar, säger Christoffer Kullenberg.

– Programmen som de använder är enkla och inget avancerat.

Men han utesluter inte att det också kan finnas betydligt starkare datornät som backar upp de svenskar som nu agerar.

Han är inte heller förvånad över att äldre medlemmar inom Anonymous reagerar.

– Det är vanligt med konflikter inom de här kretsarna.

Expressen har sökt Säkerhetspolisens pressinformatör men inte kunnat nå henne.
