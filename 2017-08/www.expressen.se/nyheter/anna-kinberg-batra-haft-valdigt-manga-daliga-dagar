Måndag 21 augusti 2017
Anna Kinberg Batra: "Haft väldigt många dåliga dagar"
Joel Snöbohm

Hösten 2006 mitt i småbarnsstöket fick Anna Kinberg Batra ett samtal som skulle förändra familjens liv. Det var den nytillträdde statsministern Fredrik Reinfeldt som ringde och erbjöd henne ett jobb.

– Jag satt hemma och ammade och kunde knappt gå. Livet var kaos, och då får jag plötsligt min stora chans – mitt i småbarnsträsket. Jag tackade först nej, men han stod på sig. Han sa att jag kunde vara föräldraledig först och sedan börja med den nya tjänsten, säger Anna Kinberg Batra till Damernas Värld.

Hon blev då ordförande i EU-nämnden. Sedan dess har hennes politiska karriär rullat på och efter Moderaternas valförlust 2014 övertog hon rollen som partiledare från Reinfeldt.

Tidigare i augusti slog Moderaterna ett nytt bottenrekord och sviktande opinionssiffror har länge varit ett faktum.

Kritik har också riktats mot Anna Kinberg Batras personlighet – till Damernas Värld berättar hon att våren innehållit många dåliga dagar:

– Det är klart att det känns – annars vore man ju en känslokall robot – men jag har valt att göra detta och blir bara mer sugen på att visa vad jag går för. Alla har bra och dåliga dagar på jobbet, och jag har haft väldigt många dåliga dagar den här våren. Men jag har ställt mig frågan om detta är så viktigt att jag vill och orkar fortsätta, och den frågan svarar jag ja på.

Hennes yrkesval är självklart något som påverkar hela familjen – enligt Anna Kinberg Batra så har hon valt att karriären får vara värd blickarna – även när hon är med dottern och badar.

– Man får bestämma sig för att det är det. Och man får inte låta det stänga in sig. Som när jag går och badar med min dotter. Det är så klart obekvämt att stå där i badkläder när alla tittar på en. Men ska min dotter växa upp med en mamma som inte törs ha bikini för att folk tittar? Vad ska hon då lära sig om kroppen och självförtroende? Om hon vill gå och bada går vi och badar, sen får jag ordna resten, säger hon till Damernas Värld.

Jobbet gör också att hon måste hålla hemligheter inför sin man – David Batra.

– Ibland är jag ju lagbunden av sekretess, och då får jag inte berätta för honom. Men det är sånt som man lär sig. Sedan är det skönt att komma hem och släppa jobbet en stund. Prata om helt andra saker, säger hon till Damernas Värld.



LÄS MER: David Batra om sitt äktenskap med Anna Kinberg Batra



I september börjar hans föreställning ”Elefanten i rummet – han som är gift med henne”. Som namnet antyder kommer föreställningen att handla om AKB.

– Jag smög in på Norra Brunn när han testade lite av materialet för ett tag sedan, men oftast är det ju min tur att vara hemma med barn när han uppträder. Jag är i alla fall enormt nervös. Vi får se om jag sitter längst fram och skrattar spänt. Ett högt nervöst skratt, säger hon till Damernas Värld

Att ingen kvinna varit statsminister är något som märks nu när hon själv kandiderar till posten. Som kvinna blir man hårdare bedömd bland annat på grund av sin klädsel, berättar hon för Damernas Värld.

– Ja. Först måste jag ha ett högre tempo i en mansdominerad miljö för att man blir mer ifrågasatt som kvinna. Sedan måste jag hinna byta om och ha på mig en lagom härlig klänning. Annars kan jag bli kritiserad för det. Det är klart att jag kan strunta i vad jag har på mig, men då kommer vi till det här att det faktiskt kan vara rätt kul med klänningar. Och då får folk tycka vad de vill.

Hela intervjun finns att läsa i Damernas Värld nummer 10 som kommer i butik 24 augusti.
