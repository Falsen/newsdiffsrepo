Polisbil kraschade under biljakt
Johan Eslander

Den dramatiska händelsen utspelade sig på fredagskvällen vid Gullingsplan i Tensta.

Polisen ville kontrollera ett fordon, men bilen vägrade stanna.

Polisen upptog då jakten med sirener och blåljus.

Men efter 300 meter tog det stopp.

När polisen skulle köra om en annan personbil - gjorde denna en vänstersväng.

- Då hinner polisen inte stanna och kör in i vänstersida på personbilen, säger Mats Brännlund, vakthavande befäl vid Stockholmspolisen.

I personbilen satt fyra personer, två av dessa klagade på nack- och ryggsmärtor och fördes med ambulans till sjukhus.

De tre poliserna som satt i polisbilen tog sig själva till sjukhus för kontroll.

Enligt Mats Brännlund ville polisen stoppa den första bilen för att göra en kontroll av fordonet. Personerna i den bilen har kriminellt förflutet och är kända av polisen, enligt Mats Brännlund.
