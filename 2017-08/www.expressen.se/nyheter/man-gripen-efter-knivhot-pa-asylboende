Man gripen efter knivhot på asylboende
Saga Skovdahl

Larmet om den hotfulle mannen inkom till polisen 09.55 på onsdagsmorgonen. Det var personal på boendet som larmade om att en man betedde sig hotfullt – och att han var beväpnad med kniv.

Flera polispatruller tog sig till boendet. Tidningen Allehanda var först med att rapportera om händelsen – men då polisen var förtegen om vad insatsen handlade om.

Strax innan 11.30 berättar Marcus Isacson, kommunikatör vid polisen i region Nord, att en man i 35-årsåldern hade gripits av polisen.

– Vi har en man gripen på ett asylboende. Vi fick in samtal 09.55 på förmiddagen om en boende som blivit hotfull, hotat personal med kniv, säger Marcus Isacson.

– Ingen person har skadats fysiskt i samlad med händelsen, fortsätter han.

I nuläget är mannen misstänkt för försök till grov misshandel. För polisens del väntar närmast förhör med vittnen på boendet. Den gripne mannen ska förstås också höras.

Marcus Isacson vet inte om den gripne mannen är känd för polisen sedan tidigare.
