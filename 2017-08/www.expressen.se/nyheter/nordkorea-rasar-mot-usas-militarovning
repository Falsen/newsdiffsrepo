Måndag 21 augusti 2017
Nordkorea rasar mot USA:s militärövning
Patrik Micu

Den årliga övningen Ulchi Freedom Guardian drog i gång i Sydkorea på måndagen och varar i elva dagar.

17 500 soldater från USA och omkring 50 000 sydkoreaner deltar. Man kommer öva försvar med scenariot att Sydkorea angrips av grannen i norr. Detta sker bland annat med datorsimulationer i en stor bunker söder om Seoul.

I Nordkorea är tonläget högt och övningen kritiseras i skarpa ordalag. Kim Jong-Uns regim använder uttryck som "ansvarslöst" och "skulle kunna orsaka ett okontrollerbart kärnvapenkrig".



Regeringsorganet Rodung Sinmum jämför övningen med att "slänga bränsle på en brasa" och befarar att det redan spända läget kan förvärras.

"Ingen kan garantera att detta inte eskalerar till ett riktigt krig", skriver tidningen enligt New York Times.

Om Nordkorea använder övningen som en förevändning att fyra av missiler mot den amerikanska basen på Guam, vilket man tidigare hotat att göra, väntar en riktigt svår situation. I förra månaden genomförde nordkoreaner två tester av interkontinentala missiler.

Sydkoreas president Moon Jae-in hävdar att försvarsövningen är helt inriktad på defensiva uppgifter. Det finns inget syfte att öka spänningen i regionen, slår han fast i ett uttalande, enligt Reuters.

– Nordkorea ska inte använda övningen som en ursäkt till provokation, säger presidenten.

I Sydkorea har demonstrationer mot militärövningen hållits, bland annat utanför den amerikanska ambassaden i Seoul på måndagen. Demonstranterna höll upp plakat med uppmaning till Donald Trump att ställa in UFG (Ulchi Freedom Guardian).

Michelle Thomas, talesperson för USA:s militär, säger i en kommentar till Reuters:

– Övningen är en förberedelse om något stort skulle hända och om vi då skulle behöva skydda Sydkorea.

Men i Pyongyang ser man snarare aktiviteterna söder om gräsen som förberedelse till invasion. Ledaren Kim Jong-Un har stolt deklarerat att han numera förfogar över långdistansmissiler som kan nå ända till USA.

Nordkorea har tidigare passat på att skjuta upp testmissiler samtidigt som den årliga övningen pågår. Förra året sköts en ubåtsbaserad ballistisk missil upp i augusti. Detta följdes av ett nytt kärnvapenprov i september.
