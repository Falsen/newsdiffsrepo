Svenska tandläkare oroade för nya trenden
Atilla Yoldas

Enligt en dansk studie uppger 28 procent av tandläkare att tandkräm utan fluor är ett växande problem bland patienter i Danmark. Fler och fler undviker fluorbaserad tandkräm i tron att det är farligt eller skadligt.

Samtidigt visade studien att 71 procent av patienterna som använder hemmagjord, fluorlös tandkräm hade karies.

– Det är alarmerande när fler och fler använder hemlagad tandkräm utan fluor eftersom det långsiktigt är negativt för deras tandhälsa, säger Freddie Sloth-Lisberg, ordförande i Tandlægeforeningen, till Politiken.

Även svenska tandläkare och experter delar oron.

Lena Karlsson, tandhygienist och universitetslektor i cariologi vid Karolinska institutet, menar att oron för fluor i Sverige är mer förekommande i dag än tidigare.

– Jag tror att internet har en bidragande orsak till det. Man tar reda på saker och ifrågasätter mer än tidigare. Tyvärr är inte all information förenat med sanningen, säger hon.

Lena Karlsson förklarar att fluorbaserad tandkräm är den viktigaste faktorn som bidragit till att tandhälsan i Sverige är bra. Hon har själv kommit över skeptiska röster som hävdat att fluor ökar risken att få cancer, neurologiska skador eller infarkter.

– Men det är ingen som har kunnat visa vetenskapliga bevis för det. Man kanske ska vara kritisk när man läser trådar på Flashback eller på andra ställen på nätet i stället för att dra förhastade slutsatser, säger hon.

Peter Lingström, professor i cariologi på Göteborgs universitet, håller med Lena Karlsson.

– Vi märker att det finns en växande skepsis mot fluor. Det har dykt upp ett antal vetenskapliga artiklar som har lyft negativa aspekter kring fluor och de är inte helt understödda, säger han.

Björn Klinge, professor och övertandläkare vid Malmö högskola och Karolinska institutet, menar att det är synd att allt fler undviker fluor.

– Det bekymrar mig. Det har blivit inne att inte lyssna på experter. Nu lyssnar man på sina känslor eller sina kompisar i stället, säger han.

Björn Klinge förklarar att han, och andra tandläkare, vid åtskilliga tillfällen har fått höra att fluor är "ett starkt gift" från skeptikers håll.

– Ja, så som koksalt kan vara giftigt i stora mängder. Liksom vatten. Ämnen i för stor eller hög koncentration kan vara skadliga, säger han.

Klinge understryker att all samlad vetenskap för god tandhälsa bygger på att man använder tandkräm med fluor dagligen.

– Man kan oavsiktligt svälja lite fluor när man borstar tänderna. Men de mängderna man får i sig är helt ofarliga. Det finns ingen visad skadeverkan. Om man avstår fluor är risken större att man får hål i tänderna.

Max Wretman är läkare på Giftinformationscentralen. Han förklarar att fluorid är ett grundämne som exempelvis finns i dricksvatten.

– Det är nödvändigt att skelettet ska utvecklas normalt och för att emaljen i tänderna ska utvecklas på ett bra sätt, säger han.

Enligt Giftinformationscentralen är det ofarligt att få i sig en liten mängd fluortandkräm. Om man får i sig mer än 35 ml fluortandkräm kan det däremot innebära en risk.

– Det är vid överdos som det kan vara farligt. Men man behöver inta fluorprodukter som finns på marknaden, så som läkemedel, som innehåller en låg fluorprocent. Man måste få i sig väldigt mycket tandkräm eller munsköljvätska för att det ska bli farligt, säger Max Wretman.

Anses fluor vara ett gift?

– Nej, jag skulle säga att fluor är nödvändigt för oss. Det har positiva och nödvändiga effekter i kroppen.
