Hundratals döda i indisk värmebölja
TT-AFP

Värmeböljan har slagit till i stora delar av Indien och någon lättnad är inte att vänta de närmaste dagarna. Landets meteorologiska institut förlänger varningen för extremt höga temperaturer i delstaterna Andhra Pradesh och Telangana för de kommande tre dagarna, rapporterar Times of India.

Myndigheterna i den hårt drabbade delstaten Telangana varnar för att dödssiffran kan stiga i takt med att information kommer in från lokal nivå.

I Andhra Pradesh har myndigheterna uppmanat människor att inte arbeta för många timmar i hettan. Majoriteten av dem som har dukat under i värmen är äldre som arbetade i solen.

– Vi ber människor att vara försiktiga och använda paraply, keps, dricka mycket vatten och kärnmjölk och bära bomullskläder, säger P Tulsi Rani som är chef för delstatens katastrofmyndighet till AFP.

I båda delstaterna har de lokala myndigheterna fått instruktioner om att vara beredda att behandla akuta fall av uttorkning på järnvägsstationerna.

I delstaten Uttar Pradesh var det 44,7 grader på söndagen, den högsta uppmätta maj-temperaturen hittills.
