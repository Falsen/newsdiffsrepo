Flicka våldtagen
– två pojkar anhållna
Magnus Hellberg

Larmet om den misstänkta våldtäkten kom in klockan 00.26 natten mot lördagen i småländska Eksjö. En kort stund senare grep polisen två pojkar i övre tonåren.

– De är anhållna misstänkta för våldtäkt, säger Anneli Johnsson Hammo, vakthavande befäl vid polisen i region öst.

Flickan är förd till sjukhus för undersökning – samtidigt arbetar polisen just nu på brottsplatsen med att säkra spår, enligt polisens webbsajt. De söker också kontakt med personer, eventuella vittnen, som kan ha sett och hört något i området.

Polisen fick in larmet från någon form av vittne.

– Det var en person som antingen sett eller hört att något inte stod rätt till och hörde av sig till oss, säger Tor Sevelius, vakthavande befäl på polisen i region öst, till tidningen Aftonbladet.

Enligt Jan Fryksén, vakthavande befäl i region Öst, hade polisen i en patrull i närheten av platsen där den misstänkta våldtäkten skedde:

– En inringare hör en kvinna skrika och uppfattar det som att hon behöver hjälp. Tack och lov kunde vi gripa två personer, misstänkta för våldtäkt – allt tyder på det. Uppenbarligen har någonting hänt, så hon är förd till sjukvårdsinrättning för full undersökning. Tekniker är kallade till platsen för att göra en brottsplatsundersökning. Det är fortsatt avspärrat i nuläget.

Vet ni om de gripna är bekanta med flickan?

– Jag har inga uppgifter om det, säger Jan Fryksén.
