Sjöstedt: "Regeringen är en stor besvikelse"
Erik Högström

Efter valet ställde statsminister Stefan Löfven tydligt Vänsterpartiet utanför inflyttande i regeringen.

Trots det har man samarbetat med partiet om budgeten.

Vänsterpartiet beskriver nu flera förslag från regeringen som framgångar, däribland gratis glasögon och mediciner för barn.

Men trots det nära samarbetet är Vänsterpartiledaren Sjöstedt kritisk mot hur Löfven har skött sin tid vid makten och kallar regeringen "en besvikelse."

– Jag tycker att regeringen Löfven sköter sig riktigt uselt på flera områden, säger han i "Ekots lördagsintervju".

Sjöstedt ger några exempel på frågor där han inte är överens med Löfven.

– När det gäller otrygga jobb och arbetsrätt till exempel så verkar man inte vara beredd att ta bort allmän visstid eller göra något åt bemanningsföretagen. Jag tycker att man vansköter klimatpolitiken, jag tycker att det är oacceptabelt att man fortsätter med vapenexport till diktaturer som man verkar vilka öppna för, säger han i "Ekots lördagsintervju".

Sjöstedt går till och med så långt som att säga att Vänsterpartiet är det enda oppositionspartiet i dag på många punkter.

Under ett besök i Göteborg kommenterar Stefan Löfven kritiken från Sjöstedt. Statsministern säger att de bara suttit vid makten i sex månader och påbörjat ett arbete med miljöpolitiken.

– Vi ska sätta upp många tydliga mål och vi kommer successivt att tillföra resurser till det. En sådan sak är de lokala klimatinvesteringarna där vi stöttar från staten så att man ute i kommuner kan få möjlighet att genomföra projekt som stöttar miljön. Det är ett brett arbete på gång men det är självfallet så att vi inte har uppnått allt på sex månader, säger han.
