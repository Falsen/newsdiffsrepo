Sex mejades ner -  pojke död i olycka
Rebecka Martikainen

Larmet om händelsen inkom klockan 19.25 på lördagskvällen. En grupp med sex person, varav fem barn och en kvinna i 40-årsåldern, gick på trottoaren på Storgatan i Malå när en bil plötsligt rammade in i gruppen.

– Bilen har på något vis kommit upp på trottoaren och kört på dem, säger Jan Fransson, räddningstjänstens chef i beredskap i Malå, till Expressen.se.

Flera ambulanser och två ambulanshelikopter skickades till platsen. Samtliga sex personer plus föraren skadades och fördes först till sjukstugan i Malå. Därifrån fördes de vidare till sjukhusen i Lycksele och Umeå, beroende på skadeläge.

Under natten kom uppgifter om att två flickor under 15 år var allvarligt skadade och kommer att flyttas från Lycksele till Norrlands universitetssjukhus i Umeå.

En ung pojkes liv gick inte att rädda, utan han avled av sina skador.

– Han är 13 år gammal. Hans anhöriga är underättade, säger Dan Andersson, vakthavande befäl vid polisen i Västerbotten.

Enligt räddningschefen Jan Fransson är fyra eller fem personer allvarligt skadade.

Expressen.se har pratat med en person som bor precis vid olycksplatsen.

– Jag bor precis mitt över vägen. Jag gick till fönstret och tittade ut och då var det fullt pådrag här ute. Jag såg blåsljus och ambulanser och massa skadade som låg runtom. Det var fruktansvärt, säger han.

Det är ännu oklart vad som orsakade händelsen och polisen ska göra en utredning.

– Jag tycker att det ser som en olycka. Det är halt på plats och snö, säger Jan Fransson.

Polisen säger att det är sannolikt att föraren kommer att misstänkas för brott.

Församlingshemmet i Malå har öppnats för anhöriga och andra som känner ett behov att prata efter olyckan.

Storgatan är huvudleden som går igenom Malå. Hastighetsbegränsningen är 50 kilometer i timmen.
