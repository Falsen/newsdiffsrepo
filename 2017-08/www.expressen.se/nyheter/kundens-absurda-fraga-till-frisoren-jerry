Kundens absurda fråga till frisören Jerry
Atilla Yoldas

Jerry Ahlqvist har arbetat som frisör i åtta år. Men aldrig tidigare har en kund gått över gränsen så långt som i lördags.

Det började som en helt vanlig herrklippning på frisersalongen i Piteå.

– Jag tog emot kunden som vanligt och snackade lite innan. Jag skötte mitt jobb helt enkelt, säger han.

Men ungefär halvvägs genom klippningen fällde kunden en kommentar.

"Ni borde skriva att du är homosexuell i webbokningen då vissa kan uppleva det obehagligt att klippa sig hos en bög."

Jerry Ahlqvist blev ställd.

– Jag tittade på honom för en halv sekund och väntade på att "skämtet" skulle komma, men det kom aldrig.

Jerry Ahlqvist blev varken arg eller ledsen, men ville tydligt markera hur absurd kundens fråga var.

– Det enda som slank ur mig var "Jag klipper ju inte folk med kuken", säger han.

– Det är ett så absurt förslag att jag skulle lägga ut min sexualitet på vår hemsida för att folk kan tycka att det är obehagligt. Jag var på väg att säga till honom att han borde skriva att han är en homofob, att folk kan tycka att det är obehagligt att vara nära honom.

Hur reagerade kunden?

– Det var ingen större reaktion från honom. Han har nog inte reflekterat över att människor kan ta illa upp över det han säger.

Jerry skrev om händelsen på Facebook – ett inlägg som i skrivande stund har dragit in nästan 2 000 reaktioner.

"Jävligt bra svarat", skriver en person.

"Svartlista kunden hos dig", tycker en annan.

Jerry Ahlqvist blev uppringd av sin chef när han läste inlägget på Facebook.

– Han sa "Jag hoppas du kastade ut honom med ett halvklippt huvud".

Jerry har blivit van vid att hantera homofobiska uttryck. Men oavsett hur ofta eller sällan han stöter på dem säger han ifrån.

– Jag tycker det är jätteviktigt, så att människor lär sig och öppnar ögonen, säger han.

– De måste inse hur absurt det är att diskriminera och döma folk på grund av vad man gör i sängen. Man måste markera och det är viktigt att göra det i det vardagliga livet: på arbetsplatser, i skolan och hemma.
