Man greps vid hamburgerbar – misstänks för grov misshandel
Magnus Hellberg

Klockan 10.23 larmades polisen om ett misstänkt väpnat rån mot en restaurang/kafé i industriområdet Torvinge i Linköping. Men det skulle snart visa sig att det inte alls handlade om något rån – därmed ändrades brottsrubriceringen till grov misshandel.

– Det är många som har ringt till oss om det här, vi har fått flera olika uppgifter, säger Björn Öberg, presstalesperson vid polisen i Östergötland, till Corren.

10.29 kunde vittnen på platsen kunde peka ut en misstänkt man som befann sig vid en hamburgerrestaurang vid Torvinge-rondellen.

Den misstänkte, som är i 45-årsåldern, greps på platsen. Han är nu misstänkt för att ha misshandlat en jämnårig man, som förts till sjukhus med ambulans.

Skadeläget för honom är oklart.

Nu har polisen spärrat av hamburgerrestaurangen för att kunna göra en teknisk undersökning. Samtidigt har de inlett jobbet med att ta reda på vad som har hänt – och bakgrunden till den misstänkta misshandeln.

"Detta sker bland annat genom förhör med de inblandade och vittnen, samt teknisk undersökning av brottsplatsen", skriver polisen.
