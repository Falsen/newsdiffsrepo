Kanada inför könsneutrala pass: "Ett viktigt steg"
Filippa Rogvall

Vanligen har ett land två juridiska kön – man och kvinna. Men det finns i dag flera länder som har system med fler än två kön, eftersom alla inte definierar sig som något av de två.

Indien, Nepal, Pakistan, Australien, Nya Zeeland och Sydafrika är exempel på de fåtal länder som sedan tidigare tillåtit folk att uppge ett tredje kön – vanligtvis genom att markera personens kön med ett "X" i officiella dokument.

Syftet är att minska diskriminering mot trans- och intersexuella.

Nu följer även Kanada. Från den sista augusti i år kommer kanadensare som varken identifierar sig som man eller kvinna att kunna uppge det i sitt pass, rapporterar AFP.

– Genom att introducera ett X som könstillhörighet i våra myndighetsdokument tar vi ett viktigt steg mot att öka jämlikheten för alla kanadensare, oavsett könsidentitet eller uttryck, säger Ahmed Hussen, Kanadas invandrings-, flykting- och medborgarskapsminister.

I juni antogs en ny lag i landet som la till "könsidentitet och uttryck" till etnicitet, religion, ålder, kön och sexuell läggning till förbjudna anledningar att diskriminera någon, under dess lag för mänskliga rättigheter, skriver nyhetsbyrån.

Fler länder kan vara på väg att följa exemplet. I Storbritannien har HBTQ-grupper nyligen uttalat sig om att landet också borde införa könsneutrala pass, skriver The Guardian. Och i USA kan man sedan i sommar i delstaten Washington DC få ett könsneutralt körkort, rapporterar CNN.

I Sverige finns fortfarande bara man eller kvinna som juridiskt kön. Regeringen ska nästa år presentera ett nytt lagförslag som ska underlätta för transpersoner som vill byta kön utan den medicinska processen, rapporterade Aftonbladet i mars.

Enligt kultur- och demokratiminister Alice Bah Kuhnke är även frågan om ett tredje juridiskt kön något som diskuterats.

– I den utredning som pågår just nu, som ska kartlägga levnadsvillkoren för transpersoner, så hoppas vi få fram fler förslag om hur vi ska kunna förbättra människors liv och förutsättningar, sa hon till tidningen då.
