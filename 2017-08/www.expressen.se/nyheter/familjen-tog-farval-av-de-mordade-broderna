Familjen tog farväl av de mördade bröderna
Magnus Hellberg

För en vecka sedan på dagen sköts bröderna, båda i 25-årsåldern, till döds i ett diskrum inne på Café Mynta i Stockholmsförorten Rinkeby. Larmet kom in till polisen klockan 21.49 – då som en vild skottlossning.

Enligt vittnesuppgifter sköts bröderna kallblodigt ihjäl av maskerade personer, beväpnade med automatvapen och pistol.

Ett hett spår är en vit kombibil med tonade rutor, som observerats på platsen. Det är oklart om bilen har hittats.

Men ingen är gripen som misstänkt, enligt polisen. Det oroar både polis och anhöriga till bröderna.

Därför fanns det under fredagens begravningsakt på Strandkyrkogården i Skrubba i sydöstra Stockholm ett hemligt säkerhetsarrangemang med utposterade poliser bland gravarna i området, enligt uppgift.

– Polisen var närvarande, de har det uppdraget, säger Mohamed Hussein Tarabi, som stöttar den drabbade familjen och är medlem i kriskommittén som bildats efter dubbelmordet.

Fredagens begravningsceremoni lockade hundratals besökare.

Utöver brödernas föräldrar – mamma och pappa och syskon – slöt vänner och bekanta upp för att ta ett sista farväl.

Efter förbön samlades besökarna vid de båda gravplatserna. Sedan sänktes de naturfärgade kistorna ner i de djupa gravhålen.

– Låt oss begrava vårt hat, sa en av talarna och vände sig främst till alla de ungdomar som kommit för att ta farväl.

När brödernas mamma gick fram till gravarna, brast det för henne. Mohamed Hussein Tarabi medger att de närmast anhöriga har det svårt efter det som har hänt.

– Familjen har haft det tufft de här första dagarna. De är i ett svårt tillstånd. Men med hjälp av stödet från alla som bryr sig om dem i området, så har de kunnat lugna ner sig.

Imamen Hussein Farah Warsame var en av de som talade vid själva begravningsakten.

– Jag hoppas att alla lyssnade. Det är vår plikt att nämna och säga att man inte ska hämnas det här. Det är inte bara föräldrarna som sörjer det som har hänt. Hela svenska samhället sörjer allt sådant här som händer.
