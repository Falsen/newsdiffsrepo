Mikael Odenberg retar sig på den korta tiden
Hanna Jakobson

Moderaternas extrastämma för att välja en ny partiledare har satts till den 1 oktober - en vecka tidigare än man först lyfte.

– Valberedningen diskuterade det andra datumet som har nämnts (8 oktober, reds. anm) men arbetsutskottet har i samråd med valberedningens ordförande kommit fram till datumet första oktober i stället, säger Anders Edholm, Moderaternas partisekreterare.

Valberedningens ordförande Lars-Ingvar Ljungman säger att man får gilla läget.

– Vi får lägga upp arbetet så att det fungerar så bra som möjligt efter de givna förutsättningarna. Många av oss kan tycka att vi ska välja ny partiordförande ett år före ett val är ont om tid. Men det är historia.

Tidigare M-ministern Mikael Odenberg som öppet kandiderar är kritisk till datumet som han menar gynnar etablerade kandidater.

"Om jag skulle vara populär någonstans så är det ju inte främst i partiapparaten, utan bland väljarna. Ju längre det drar ut på tiden, desto mer besvärlig kan en sådan opinion bli att hantera för partietablissemanget", skriver han i ett sms.

Men också bland förbunden finns ett missnöje med processen.

– Jag hade velat göra som andra partier gör, att man kanske har tre kandidater som åker runt i landet och man har tillfälle, både väljare och medlemmar, att ställa frågor och lära känna dem, säger Saila Quicklund, ordförande i Jämtland.

Hon anser att medlemmarna i landet borde få möjlighet att träffa de personer som pekas ut som potentiella kandidater, till exempel Ulf Kristersson och Elisabeth Svantesson.

– Vi som sitter i riksdagen träffar ju de här personerna och känner dem mycket väl.

Under tisdagen skickades ett brev ut till länsförbunden samt sidoorganisationerna som till exempel Moderata ungdomsförbundet, Muf, Moderatkvinnorna, Moderata seniorerna och Öppna moderater där de ombeds komma med en eller flera nomineringar.

Senast den 11 september ska nomineringarna skickas in till valberedningen - enligt Expressens rundringning avvaktar vissa till slutet medan andra ska bestämma sig tidigare.
