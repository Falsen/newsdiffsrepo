Tisdag 22 augusti 2017
Alliansen hotar att
fälla nya ministrar
Mats Bråstedt

Det var för två månader sedan som alliansen kom förklarade att den är beredd att väcka misstroende mot enskilda statsråd – om inte tre planerade skattehöjningar återkallas.

Efter det har alliansen sett till att avsätta två andra ministrar i Stefan Löfvens regering.

Ännu en, försvarsminister Peter Hultqvist, kan petas när riksdagen öppnar om några veckor.

Alliansledarna gör nu klart att skandalen i Transportstyrelsen inte påverkar hotet om ytterligare misstroendeförklaringar kopplat till budgeten.

– Det är två helt olika processer”, säger Jan Björklund (L) till Di.

Moderaternas ledare Anna Kinberg Batra slår fast att ”det är hög tid att regeringen inser att den inte har någon majoritet bakom sig”.

– Regeringen ansvarar inför riksdagen och de måste lägga en budget som i sin helhet kan accepteras av riksdagen. Vi menar allvar med att hoten mot jobb och tillväxt måste bort”, förklarar Kinberg Batra för Di.

De skattehöjningar som alliansen har pekat ut är de nya 3:12-reglerna, som innebär höjda skatter för många av landets fåmansbolag, höjningen av marginalskatten och den nya flygskatten.

De tre ministrarna alliansen pekar ut är finansmarknadsminister Per Bolund (MP), Mikael Damberg (S) på näringsdepartementet och den nyutnämnda infrastrukturministern Tomas Eneroth (S).

Enligt vad Di erfar har Magdalena Anderson ännu inte bestämt sig för hur hon ska agera.

De oväntat höga tillväxtsiffrorna som kom under sommaren gör det rent pengamässiga behovet av de tre skattehöjningarna mindre jämfört med i våras.

Det är dock enligt Di:s källor ändå fullt tänkbart att regeringen går emot alliansen och håller fast vid alla tre förslagen.
