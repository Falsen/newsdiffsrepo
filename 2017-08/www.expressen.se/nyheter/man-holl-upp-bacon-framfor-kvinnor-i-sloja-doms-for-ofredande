Man höll upp bacon framför
kvinnor i slöja – döms för ofredande
Saga Skovdahl

Händelsen utspelade sig på ett pendeltåg mot Märsta under 2015. Enligt UNT, som tagit del av tingsrättens dom i målet mot den 52-årige mannen, har han gått fram till tre personer iklädda slöja och viftat med bacon framför deras ansikten.

Han uppmanade dem att äta bacon – och ska ha gjort det själv.

Det beteendet fick de tre kvinnorna att försöka byta plats på pendeltåget – varpå mannen följde efter dem. Han ska även ha sagt att han "hatar muslimer", skriver tidningen.

Bevisningen bygger på uppgifter från de tre kvinnorna som utsattes, andra resenärer på pendeltåget, samt från övervakningsfilmer.

Attunda tingsrätt dömer mannen för ofredande till 60 dagsböter. Han ska dessutom betala 5 000 kronor skadestånd till var och en av de tre resenärerna.

Enligt UNT var mannen dessutom åtalad för hets mot folkgrupp. Han ska ha sagt saker som "jävla arab" och "jag hatar muslimer" vid en tunnelbanestation i Stockholm.

Mannen har nekat till båda åtalspunkterna och han döms heller inte för hets mot folkgrupp. Detta eftersom åklagarens bevisning inte räckte till.
