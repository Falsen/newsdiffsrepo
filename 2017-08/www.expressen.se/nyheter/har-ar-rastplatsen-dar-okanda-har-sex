Här är rastplatsen där okända har sex
Malin Roos

"Välkommen! Här finns vattentoalett, papperskorgar, turistinformation, bänkar och bord".

Skylten vid avfarten från riksvägen är gästvänlig och gräset luktar nyklippt.

Vi kommer i samma stund som en barnfamilj dukar upp ostfrallor ur plastfolie, tre lintottiga pojkar hoppar på stenarna i skogsdungen.

Det är full aktivitet på rastplatsen, som det brukar vara på rastplatser i Sverige under industrisemestern.

Men på just den här avstickaren pågår en annan slags aktivitet, som inte handlar om hoppande lintottar på stenar.

Bakom fläderbuskarna.

Vi har inte stått parkerade mer än ett par minuter förrän bilarna börjar att rulla in.

Blåmetallic Saab, man, sextio plus.

Röd Volvo, man, sextio plus.

Silvrig Mercedes, kvinna, femtio.

Röd Peugeot, man, trettiosårsåldern.



De är inte här för att dricka kaffe på termos eller sträcka på benen.

Mannen i den röda Volvon fäller bak sätet och "läser" en tidning. Men han väntar, avvaktar. Så går han plötsligt ur bilen, rättar till sina svarta chinos och tassar in genom snåren.



"Hej, söker någon som vill knulla mig på rastplats XX i dag, jag finns där nu".

"Träff nu innan klockan elva på XX rastplats. Gärna flera sugna".



Tjugo meter från de robusta bänkarna och borden av trä på rastplasten ligger fyra gamla lador, vindpinat röda, till synes ödehus.

En gång var det ett kafé här men i dag fungerar ladorna som en populär mötesplats för sex.

Det är därför de sitter här i sina bilar och väntar, männen, det är företrädesvis män. Yngre män, äldre män, nya bilar, äldre bilar, bilar med företagsloggor och bilar med barnstolar.

Kvinnan i den silvriga Mercedesen såg ut att vänta på någon men åkte efter en kvart och de två unga kvinnorna som gick armkrok in på stigen mot ladan kom springande och nervöst skrattande tillbaka till sin Skoda.

Var den de skulle träffa inte där?

Var det någon annan i huset?

Kanske var de bara nyfikna.

Några av träffarna må vara spontana, men de allra flesta verkar göras upp på förhand. På en sajt för tillfälliga sexuella kontakter på nätet strömmar erbjudanden och önskemål in, om sexträffar på rastplatsen.



"Jag är på XX rastplats imorgon mellan 7.30 -8 för att ta emot din kuk! Jag gillar lite hårdare tag!"



"Fräsch och diskret kille söker en spännande träff senare ikväll på XX rastplats, övre ladan, längst till höger finns ett diskret gloryhole, med ett rum innanför. Vill träffa nån som finns i rummet på bestämd tid. Antingen suger du av mig, eller ser jag din kuk genom hålet när jag kommer..."



"Hej söker någon som vill knulla mig idag i XX, jag finns där nu".



I realtid, tickar det in.

Två unga välklädda kommer ut från det som en gång i tiden var ett hönshus. De går med några meters distans men stannar till, byter blickar, innan de hoppar in i sina bilar, en Audi och en Mitsubishi, barnstolar i baksätet.

I det som en gång var ett hönshus ligger filtar och frottéhanddukar på golvet, en madrass som ser ut att haft sina stunsigaste dagar. På väggarna hälsningar, inviter, telefonnummer, klotter.

Använda kondomer överallt.



De barnfamiljer och husbilsresenärer som har stannat till för en bensträckare har föga aning om vad som händer i husen bakom buskarna.

– Vad säger du? Är det DET de gör! utbrister Ulla Henriksson från Borgholm utanför Borås. Hon och hennes man Lars har spenderat natten på rastplatsen i sin husbil och vi möter dem just när de har druckit sitt morgonkaffe och ska packa ihop för färd vidare. De blir milt sagt överraskade när de får höra om den pågående företagsamheten, och samtidigt inte.

– Vi tyckte väl att det var ett väldigt åkande här, och att det var lite konstigt att de inte gick ut för att fika eller röra på benen. Det brukar man ju när man stannar till, säger hon och tittar åt sin make.

– Det kunde jag aldrig ana eller tro, säger Lars Henriksson och skrattar.

– Men vi sov i alla fall gott hela natten.



"Hej, Passerar XX snart.... Nån sugen?"



"Är det lönt att stanna till vid XX rastplats ikväll när man kör förbi?"



"Söker nån diskret som tänder på att suga genom gloryhole. XX rastplats, hålet längst in till höger i övre ladan. Vi bestämmer en tid, och du sitter bak hålet.".



Att träffas och ha sex i det fria är inget helt ovanligt fenomen.

Det sker över hela landet och för den som har sitt lystmäte i just de södra delarna av Sverige, är det behändigt. På internet kan man hitta detaljerade kartor och välskrivna guider till "de bästa rastplatserna för sex".



Rastplats X: "E6 norrut efter avfart X. "Parkera bilen vid skylten med turistinformation. Hitta stigen till höger som går upp genom skogen. Fortsätt förbi gräsplanen och gå uppåt. Efter ungefär tjugo meter ser ni "dolda bordet" där killar träffas".



Rastplast Y: "Bäst dagtid och eftermiddag, kör in i "slingan" gå sedan ner mot skogen där finns cruisingområdet".



Rastplats Z: "Gå upp på grusvägen mot dammen, efter ca 70 meter vik av vänster in i terrängen, vid asfaltshögen. Följ en av stigarna vidare in bland snåren".



Men den här torde vara en av de mer välbesökta.

På fyra timmar ett tjugotal bilar.

Om barnfamiljerna med folieinplastade mackor och husbilsentusiasterna blev överraskade, och de nog själva upplever sig diskreta, för de som bor och jobbar i bygden är sex-rastplatsen en dåligt bevarad hemlighet.

– Det kan man säga. Det har hållit på i fem år i alla fall som jag vet. Och det är många bilar som passerar på en dag, säger Jan Andersson. Han är underentreprenör och ser till att rastplatsen är snygg och väl i ordning, klipper gräs och städar toaletterna.

– En del personer känner jag igen och vissa bilar återkommer hela tiden. Det är hela dygnet, förmiddag, middag eller kväll. De kör en runda. Är man här så sticker de. När vi klipper gräs till exempel är det tomt här, men så är de tillbaka igen, som en flugsvärm till en sockerbit, säger Jan Andersson.

Vad skulle du säga om det så kallade klientelet, är det folk som bor i trakten eller reser man hit?

– Det är folk från grannkommunerna i alla fall, det kan man se på bilarna. Jag vet att det finns andra platser med liknande saker, men inte som här. Och vad ska man säga? Det är antagligen naturligt. Men jag vet att Trafikverket har velat göra något åt saken.

Redan för tre år sedan uppmärksammade Trafikverket aktiviteten på rastplatsen i Södra Sverige och kontaktade polisen, som i sin tur kontaktade kommunens stadsbyggnadskontor.

Såväl rivning av byggnaderna som bygglov för ett 120 meter långt och nästan två meter högt plank mellan rastplatsen och ladorna har diskuterats.

Under tiden tassas det vidare.

Fyra bilar på rad nu, och plötsligt verkar det som om den äldre mannen i ljusblå skjorta, som gått runt och spanat genom rutor, varv efter varv, har fått napp.

Ett tu tre, så är han bakom fläderblommorna.

Vi knackar på en ruta och undrar om vi kunde få ställa ett par frågor, men mannen vrider om nyckeln och kör i väg.

Vi går fram mot en annan bil, men den rivstartar.

Ingen är intresserad av att prata om varför de träffas för att ha sex på en rastplats.

Det danska turistpar däremot, som har slagit sig ner med sin termos i solen, blir mäkta roade.

– Haha, då kanske vi ska stanna lite längre, eller komma tillbaka. Det låter ju som ett toppenställe. Har ni inte sex i Stockholm?
