Stenbeckbarnen: "Han är en stor inspiration"
Henrik Ek

Första delen av dokumentären "Stenbeck - den motsägelsefulla kapitalisten" som visades i SVT innehöll nya vittnesmål och detaljer om hur Jan Stenbeck under striden med sina systrar på 80-talet säkrade makten över Kinnevik. Men makt­fördelning­­­en bland hans egna barn efter hans död i hjärtinfarkt den 19 augusti 2002 har också varit fylld av drama och komplicerad ­juridik.

Men inget av barnen, inklusive Cristina som tog över som Kinneviks ordförande, har intervjuats av SVT om sina ägarroller och relationen till deras karismatiska far.

Några av syskonen såg första SVT-avsnittet tillsammans i går kväll, i New York.

– Han är en stor inspiration i mitt liv. Jag är så stolt över honom, säger Sophie Stenbeck till Expressen.

Hon är ett av de fyra barn som fick ärva ett av Sveriges starkaste företagsimperier. Jan Stenbecks femte, utomäktenskapliga, blev utköpt efter det plötsliga dödsfallet i Paris.

Tre av barnen gav också makten att styra det till den fjärde, mer eller mindre självvalt.

Affärerna kring denna maktdelning och de sålda aktierna som minskade familjeägandet - tillsammans med en strängt låg offentlig profil - har gjort den nya familjen Stenbeck till en närmast mytisk samling individer som alla verkar ha fått delar av fadern:

Cristina, 35, blev ledaren.

Hugo, 33, sportentreprenören.

Sophie, 32, välgöraren.

Max, 27, talangen.

– Jag antar att Jan, precis som andra stora arvsfäder, har försökt sakligt och osentimentalt titta på sina barn för att ta reda på vem som har bäst möjlighet att lyckas med jobbet och då fastnat för Cristina, säger Per Andersson, journalist på SVT och författare till boken "Stenbeck: en biografi över en framgångsrik affärsman".

Han har även bistått Pär Fjällström i dokumentärdelen, som alltså visades i går.

Cristina hade redan 1999, under Jan Stenbecks sista skygga år, visats upp vid hans sida.

Hon var den han ville se på ordförandeposten. De log båda för första gången tillsammans mot kamerorna när Dagens Industri då belönade Jan med utnämningen Årets företagare

Näringslivet och pressen var därmed informerade om den Stenbeckska successions­ord­ningen.

– Det är ju förståeligt att folk var osäkra, de visste ju inte vad de kunde förvänta sig av mig, sa Cristina själv i en intervju med Di Weekend för drygt ett år sedan.

Hennes meriter var oklara, sånär som på studier vid en dyr privatskola från 15 års ålder och ekonomistudier på toppuniversitetet Georgetown i Washington DC.

Men under de år som gått sedan hennes fars bortgång har hon lyckats forma Kinnevik efter sin vilja. Och trots kritik om att bara vara en förvaltare har hon gjort egna stor­satsningar på en ny inriktning: e-handel.

– Hon har inte bara förvaltat, det kan man se tydligt. Hon har fått företaget att växa, säger den förre ministern Björn Rosengren, rådgivare åt Kinnevikbolagen.

Sina olikheter till trots, de fyra barnen inom äktenskapet Jan Stenbeck hade med frun Merrill, har ägarskapet i Kinnevik gemensamt. De har också en formell överenskommelse sinsemellan om de fonder som delats upp mellan dem: att rösta gemensamt, liksom att det ska ske genom Cristina Stenbeck.

– Max och jag är likvärdiga partners i Verdere (fond som äger 35,1 procent av rösterna i Kinnevik) och vi har en bra ­dialog om Kinneviks framtid. Om han vill ha en annan roll än bara ägare är upp till honom själv, det får tiden utvisa, sa hon i Di Weekend.

Ägarskapet och rollerna lär ha delats upp broderligt och systerligt, i alla fall vad det verkar.

Inte ens när Hugo och Sophie sålde aktier till ett värde av 880 miljoner kronor 2011 reagerade överhuvudet Cristina, trots att det minskade samlade ägarskapet.

– Vi har skapat en struktur där huvud­ägandet är säkrat samtidigt som det är möjligt för dem att göra vad de vill med sina liv. Hugo och Sophie har andra intressen och investeringsplaner som kräver likviditet, och det har jag full respekt för, sa Cristina i intervjun med Di Weekend.

Det finns dock ett forum då de alla infinner sig. Det är under mötena med Hugo Stenbecks stiftelse, den välgörenhetsorganisation som leds av Sophie, men med syskonen och familjevännen Johan Stenman (mångårige Kinnevikekonomen som intervjuades i SVT i går) som styrelseledamöter.

Sara Damber håller i den dagliga verksamheten i stiftelsen.

– Vi hörs alla fyra gånger per år men det är inte alla gånger som alla kan komma. Ibland får någon vara med på telefon. Men de är alla väldigt engagerade och intresserade.

De syns inte så ofta, men du menar att de är aktiva internt?

– I december delade vi ut stipendier. Då var Cristina med. Sophie har pratat om vad vi gör för Stenbecksstiftelsen och vid andra tillfällen. Skulle du fråga dem om något av våra projekt skulle de alla kunna svara. De är väldigt insatta, säger Damber.

Men att berätta i dokumentärfilmen ville inte Cristina.

– Cristina ringde faktiskt mig för ett år sedan och sa att barnen pratat om vår intervjuförfrågan. De stödde projektet som sådant och hon hade uppmanat andra personer inom Kinnevik att ställa upp. Men hon tyckte själv inte att hon kunde tillföra något eftersom vi hade fokus på en tidsperiod då hon själv var så ung, säger producenten Pär Fjellström.

Även om många insiders berättar fascinerande detaljer i serien har SVT inte vänt på alla stenar.

– Jag fick aldrig frågan, säger dock Sophie Stenbeck, bosatt i New York, under en mejl­kon­ver­sa­tion med Expressen.

– Men jag är spänd på att få den. Jag är väldigt stolt över min pappa. Hur han tänkte, hur han jobbade och hur han var som man, säger hon vidare.

Hugo Stenbeck skrev i går i ett sms-svar till Expressen från New York:

– Jag har inte mycket att säga eftersom jag inte har sett filmen.

I övrigt ville han inte prata om sig eller familjen.

Max Stenbeck hälsade även han, via en person som svarade i hans telefon i New York, att han inte hade någon kommentar.

– Han säger att syskonen ska se dokumentären ihop i kväll men att han inte har något att säga i övrigt, sa kvinnan som svarade.

Och så har vi den yngste sonen, den son som bor i Sverige och som Jan Stenbeck fick utanför äktenskapet, vilket framkom efter hans död:

– Det är ingen idé att ens försöka, säger barnets mormor när Expressen ringer.

– Hon (mamman till pojken) har aldrig medverkat i någonting och hon har inte ändrat sig.

Fotnot: Sonen Max Stenbeck avled den 16 mars 2015 i New York.
