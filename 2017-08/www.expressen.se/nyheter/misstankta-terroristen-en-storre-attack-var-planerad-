Misstänkta terroristen: En
större attack var planerad
Anna Mattsson

Under sena måndagskvällen anlände de fyra misstänkta terroristerna till Madrid dit de förts från Barcelona under hård polisbevakning. Under tisdagen har det hållits förhör med dem i en domstolsbyggnad i staden, skriver La Vanguardia.

Nu har två av dem häktas efter tisdagens förhör, både Mohamed Houli Chemlal och Driss Oukabir misstänks för "medlemskap i en terrororganisation" och mord, enligt Reuters.

En tredje misstänkt, Salh El Karib, som hade ett internetcafé i staden Ripoll, där de tolv personerna i terrorcellen bodde kommer att hållas kvar hos polis för vidare bedömning. Den fjärde, Mohamed Aalla, kommer att släppas på säkra grunder.

Mohamed Houli Chemlal, 21, som skadades i explosionen i den misstänkta bombfabriken i Alcanar. Han fördes till Madrid klädd i pyjamas efter att ha vårdats på sjukhus för de skador han fick vid explosionen.

Det var även han som var den första att bli förhörd, och han som kom med uppgifterna att en större attack var planerad. I den misstänkta bombfabriken i Alcanar, hittades bland annat 120 gasflaskor av polis.

Under attackerna i och omkring Barcelona dog femton personer och en bra bit över 100 personer skadades.

De övriga tre männen är Driss Oukabir, 28, Mohammed Aallaa, 27, och Salh el Karib, 34. Den förstnämnda är bror till Moussa Oukabir som var en av de terrorister som sköts ihjäl av polis i Cambrils.

Nu har det även framkommit att flera av terroristerna ska ha gjort en blixtvisit i Paris mindre än en vecka innan dåden. Vad de gjorde där är fortfarande oklart men något som utreds, enligt Frankrikes inrikesminister Gérard Collomb. Han betonar dock att Frankrike inte hade några uppgifter om just den terrorcell de här männen tillhörde, skriver La Vanguardia.

Upptäckten gjordes efter att den bil männen färdades i, en Audi, fångats av en hastighetskamera strax söder om Paris den 12 augusti. Samma bil användes senare vid attentatet i Cambrils, skriver Le Parisien.

Enligt källor till samma tidning ska männen ha tillbringat en natt på ett hotell i staden innan de återvände till Spanien.

Under måndagen sköts även den misstänkte skåpbilsföraren ihjäl – Younes Abouyaaqoub. 22-åringen var jagad av polis när han hittades i regionen Altos del Subirat, väster om Barcelona.

Även Imamen som ska ha varit central i terrorcellen skyldig till terrorattacken uppges vara död enligt polis.

22-åringen, som ursprungligen var från Marocko, boende i Spanien var den sista misstänkta personen på fri fot, tillhörande den terrorcell som tagit på sig attacken i Barcelona. Polisen misstänkte länge att han flytt till Frankrike. Därför var jakten på honom av högsta prioritet i hela Europa.

13 människor dödades när en skåpbil körde rakt in i en folkmassa på det populära promenadstråket La Ramla i Barcelona  och minst 130 skadades, bland dem 17 livshotande och ytterligare 30 allvarligt. Ytterligare en person dödades i attentatet i Cambrils.
