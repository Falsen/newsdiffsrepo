Mätning: Stort stöd att bryta blockpolitiken
Heidi Hendersson

Regeringens betyg sjunker. Det visar en ny mätning av DN/Ipsos. Stödet för den rödgröna regeringen har sjunkit med sex procentenheter sedan förra mätningen i juni.

Endast 28 procent av väljarna tycker regeringen gör ett bra jobb. 45 procent säger däremot att man tycker regeringen gör ett dåligt jobb, en ökning med fem procentenheter från tidigare siffror.

Men trots det sviktande stödet får Alliansen inget uppsving, endast 38 procent tror de skulle göra ett bättre jobb.

– När betyget för regeringen faller brukar stödet för oppositionen stärkas. Men här är det tvärtom: Färre tror att en alliansregering skulle göra ett bättre jobb. Det är väldigt ovanligt att betygen för båda alternativen sjunker samtidigt och något vi sällan har sett tidigare, säger David Ahlin till DN.

Den uppmärksammade IT-skandalen kan vara skäl till det låga förtroendet och bland alternativen som presenterats till väljarna i undersökningen är en mittenregering det mest lockande. Fyra av tio tror att en regering med partier från både alliansen och de rödgröna skulle vara bättre.

– Svensk politik har hamnat i ett slags dödläge och det finns en utbredd frustration och trötthet bland väljarna. Många upplever att riksdagen inte fungerar i dag och det är inte bra för Sverige. Väljarna vill se resultat, säger David Ahlin.

DN/Ipsos är gjord under perioden 10 – 21 augusti med 998 röstberättigade väljare.



K-G BERGSTRÖM: De vill inte acceptera att de inte har majoritet
