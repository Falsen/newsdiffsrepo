Varningen: Orkanen kan bli värsta sedan Katrina
Mats Bråstedt

Orkanen Harvey ligger på kategori två på orkanskalan – men tros gå upp till kategori tre under dagen – och hotar med att översvämma stora delar av amerikanska delstaten Texas.

Enligt Telegraph kan orkanen bli den värsta som når det amerikanska fastlandet sedan orkanen Katrina 2005.

Orkanen väntas slå till under lördagsförmiddagen, svensk tid, med enorma nederbördsmängder på uppemot 890 millimeter, skriver CNN.

– Harvey kommer sannolikt att medföra flera faror, bland annat kraftig nederbörd, stormsvallvågor och eventuella orkanförhållanden till delar av Texas kust, med start fredag, säger en meteorolog vid den nationella väderkanalen enligt CNN.

Just nu rör sig stormens öga över den mexikanska golfen – och det är inte omöjligt att orkanen stannar till havs. Orkanspecialisten John Cangialosi säger till nyhetskanalen att man i nuläget inte ska fokusera på var orkanens öga kommer att drabba – utan förbereda sig på kraftigt regn.

– Det här kommer att sätta press på Texas räddningstjänst de kommande dagarna, säger Tom Stater, CNN:s egen meteorolog.

Brittany Fowler arbetar på brandkåren i Corpus Christi. Hon och hennes familj har bestämt sig för att stanna kvar och försöka rida ut stormen.

De har satt kraftiga skivor för samtliga fönster i huset, och också sett till att ha massor av vatten och mat och en liten generator hemma.

Men samtidigt försöker Brittany se lite humoristiskt på det – vilket hennes bild ovan publicerad på Instagram visar.

I en video från det amerikanska rymdinstitutet NASA ser det ut som att orkanen kommer att svälja hela Texas, skriver The Washington Post.

NASA-astronauten och piloten Randy Brasnik skriver på Twitter:

"Gud välsigne Texas, må du rida ut stormen som du alltid har gjort!"

Om de väntade översvämningarna får en dödlig utgång återstår att se, men Texasborna uppmanas nu att evakuera de områden som väntas drabbas hårdast.

President Trump twittrade tidigare under fredagskvällen, svensk tid, att han varit i kontakt med guvernörerna i Texas och Louisiana, och att han har orkanen Harvey under uppsikt.

Harvey väntas nå Texas östkust vid åttatiden under lördagsförmiddagen, svensk tid, och kan komma upp i en vindhastighet på upp mot 60 sekundmeter, enligt amerikanska National Weather Service.

Det är väl över gränsen för att klassas som orkan (32,7 sekundmeter). Men orkanen fortsätter att tillta i styrka och man tror att den kan komma upp i en hastighet av 50 sekundmeter.

Det svenska rekordet för nederbörd under ett dygn är 198 millimeter och uppmättes i Fagerheden, Norrbotten, för 20 år sedan.

– Det regnade massor. Det var nog 17 ägare som blev bortspolade, säger Torbjörn Johansson, räddningschef i Piteå kommun till GP.

Men katastrofen i Fagerheden är bara en stilla bris jämfört med vad som nu väntas i Texas. Där spås situationen som ”livshotande” med alltså hela 890 millimeter på sina håll – alltså mer än fyra gånger så mycket.

Svenskan Hanna Villanueva bor i San Antonio, som ligger 21 mil från kusten och Corpus Christi där stormen väntas slå till först.

– Vi har köp extra vatten, batterier, mat och även ljus om det skulle bli strömlöst. Vi har också köpt is. För om strömmen skulle gå, så måste vi ju kunna hålla maten färsk, säger Hanna Villanueva.

– Jag är inte direkt rädd, men det är klart man är lite orolig. Man vet ju inte vad som väntar. Man pratar på tv om översvämningar, men sedan vet man inte hur kraftiga vindbyarna kommer att bli.
