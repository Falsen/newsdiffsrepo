Kvinna körde bilen – ut i havet på Vålarö
Magnus Hellberg

Bildramat på Vålarö i Södermanland slutade dock lyckligt.

Kvinnan, som är i 65-årsåldern, räddades ur vattnet och bilen bogserades upp på land.

– En person på en intilliggande Lagnö såg vad som hände, slog larm och åkte över, säger Lennart Ahlin vid Södermanlandspolisen.

Händelsen kom in till polis och räddningstjänst vid 14-tiden på fredagen. Kvinnan ska då, enligt uppgifter till Expressen, ha kommit körande på en parkeringsplats vid en mindre småbåtshamn på Vålarö, nordost om Oxelösund. Av okänd anledning körde hon rakt genom ett staket, nerför en slänt och ut i havet.

– Hon ska ha backat ut i vattnet, säger Lennart Ahlin vid Södermanlandspolisen. På något vis har hon hamnat där och det är väl en teori att hon har tagit fel på gas och broms. Det är i alla fall vad hon själv har sagt.

Kvinnan berättade, sedan hon kommit upp ur vattnet, för Södermanlands Nyheters fotograf Jens Alvin att hon slant hon på pedalen när hon var på väg att parkera:

– Jag tänkte, nu dör jag, berättar kvinnan.

Hon berättade också att hennes bil började fyllas på med vatten och att hon klättrade från fram- till baksätet. Då, av oklar anledning, gick bagageluckan plötsligt upp av sig själv – och hon lyckades komma ur bilen och upp till ytan.

Enligt polisen är det frågan om en ren olyckshändelse.

Det finns inga brottsmisstankar.

– Bilen är bärgad och det har gått bra med kvinnan, säger Lennart Ahlin.
