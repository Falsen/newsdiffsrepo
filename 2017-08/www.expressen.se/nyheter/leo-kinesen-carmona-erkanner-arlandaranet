Tisdag 22 augusti 2017
Leo "Kinesen" Carmona erkänner Arlandarånet
Anna Mattsson

Det var den 12 juli 2002 som det spektakulära rånet genomfördes på Arlanda. Två maskerade män med automatkarbiner gav sig på två väktare då de var i färd med att lasta säckar med utländska sedlar in i en värdetransport. Rånarna lastade 13 stycken 40-kilossäckar med pengar i sin bil och körde i väg. Bytet blev hela 44 miljoner kronor.

Pengarna har aldrig återfunnits och ingen har dömts för själva rånet. I somras preskriberades det.

En av dem som sedan länge misstänks för rånet är Leo "Kinesen" Carmona. Han var med och grundade den kontroversiella hiphopgruppen Kartellen. Gruppen fick stor uppmärksamhet när deras spelning på Keep it loud-festivalen i Linköping drogs in 2014. Anledning var att kommunen ansåg att medlemmarna glorifierade våld. Gruppen polisanmäldes även av Sverigedemokraterna 2013 för låten "Svarta Duvor & Vissna Liljor".

Först nu, efter drygt 15 år, erkänner  Leo "Kinesen" Carmona sin inblandning i det spektakulära rånet.

– Jag planerade det och var med och utförde det. Och jag ångrar det djupt, det har förstört mitt liv. Jag kommer att kontakta väktarna som utsattes och be om förlåtelse, säger han till ETC.

Carmona är dömd till livstids fängelse för anstiftan till mord och sitter just nu på Skänningeanstalten i Östergötland. Det manliga mordoffret ska enligt polisen också ha varit inblandat i Arlandarånet, men det nekar Carmona till att han var.



LÄS MER: Arlandarånet preskriberas – ingen döms

Han hymlar inte med att han levt ett kriminellt liv, något han i dag ångrar,

– Med musiken och skrivandet till hjälp vill jag bidra till att krossa illusionen av det lyckliga kriminella livet där alla är bröder och tar hand om varandra och där det inte finns girighet och maktbegär.

– I dag har jag lyckats vända mitt liv och gör något produktivt och konstruktivt. Jag hoppas att jag kan vara en förebild för folk med liknande bakgrund som mig, säger han till ETC.

Tillsammans med journalisten Cyril Hellman har Carmona skrivit en bok som är baserad på historier runt hans liv och som släpps i september – "Spelet är spelet". Säljer den bra finns det tankar på en uppföljare – en bok om Arlandarånet.

I och med att det grova rånet preskriberades i somras kommer ärendet aldrig att klaras upp och leda till åtal och domar.

– Vi får inte och kan inte återuppta sådana ärenden där preskription har inträtt redan. Vi inte göra någonting åt från vår sida överhuvudtaget, varken åklagare eller polis, säger Eva Thunegard, chefsåklagare vid Norrorts åklagarkammare.

Hon bekräftar att det enda sättet för allmänheten – och för polis och åklagare – att få reda på hur rånet genomfördes och av vilka är om någon eller några inblandade berättar om det.

– Det kan personer alltid göra, men de kan inte göra det inom ramen för en polisutredning när  preskription har inträtt. Om någon sedan berättar det på annat sätt – till en journalist eller skriver en bok om det, det är en annan sak. Men polis och åklagare kan inte jobba med preskriberade misstankar och heller inte hålla förhör eller någonting sådant, förklarar åklagaren vidare.

Eva Thunegard, som själv aldrig arbetar med Arlandarånet, säger att hon inte har fått uppgifter om att utredningen ska vara bristfällig.

– Jag utgår ifrån att man har gjort allt man har kunnat, men man når inte alltid hela vägen fram. Det fanns väl ett antal personer häktade, men man lyckades aldrig åtala dem. Man fick inte ihop bevisningen så att det räckte, säger hon.

Hon säger att hon kommer att läsa den längre intervjun med Leo Carmona i ETC som ska publiceras i helgen. Polis och åklagare kan komma att titta på ärendet – i syfte att lära.

– Man får ju läsa den intervjun förstås. Men det finns i nuläget, när det gäller ett brott som är preskriberat, inte anledning för polis och åklagare att göra någonting, säger Eva Thunegard.
