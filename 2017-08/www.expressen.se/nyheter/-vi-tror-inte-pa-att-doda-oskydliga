Övervakningsfilm visar hur
Abedi rekar inför attacken
Mats Bråstedt

Den tidigare universitetsstudenten Salman Abedi, 22, sprängde sig själv i en självmordsattack efter världsartisten Ariana Grandes konsert på Manchester Arena på måndagskvällen.

Abedi dödade 22 människor och skadade åtminstone 119, varav 64 fick sjukhusvård.

Under onsdagen kom uppgifter om att den misstänkte självmordsbombarens pappa och ena bror gripits i Libyen. Flera person har gripits sedan dess, bland annat i Manchesterområdet på onsdagskvällen.

– En kvinna har gripits i samband med utredningen av händelserna vid Manchester Arena, sade en talesperson för polisen.

Vittnen hörde skott avlossas i samband med ingripandet och fönster som krossades. Ett vittne såg en kvinna föras bort med handfängsel.

Brittisk polis genomförde under natten en kontrollerad sprängning av en misstänkt bomb som hittades under räderna.

På onsdagskvällen spreds även bilder, som New York Times var först med att publicera, på det som är kvar av den misstänkte självmordsbombarens väska som tros ha innehållit sprängmedlet.

Abedi tros ha haft sprängmedel i en lättviktig metallbehållare i en ryggsäck av märket Karrimor eller i ett någon form av bombbälte. Han tros ha detonerat denna genom en avtryckare som han höll i handen. Uppgifterna kommer från brittiska myndigheter, rapporterar New York Times.

Engelska Daily Mail redogjorde tidigare under dagen för ett samtal med Abedis pappa som bor i Tripoli i Libyen.

I natt kunde Mail Online publicera läckta övervakningsbilder av Abedi tagna tre dagar före måndagskvällens bombdåd. Stillbilderna är från Manchesters Arndale Center.

På bilderna ser det ut som att han har en ryggsäck – som alltså skulle kunna vara den han antas ha haft sprängmedel i.

Ramadan Abedi slår, enligt nyhetsbyrån AP, helt ifrån sig anklagelserna mot sonen:

– Vi tror inte på att döda oskyldiga, vi är inte sådana.

Ramadan Abedi förnekar att Salman Abedi skulle ha något med islamistiska terrorister att göra, eller själva bomdådet.

Han påstår att han pratade med den 22-årige sonen för fem dagar sedan, att han ”lät normal” och då stod i begrepp att resa till Saudiarabien.

The Telegraph uppgav sent på onsdagskvällen att Abedi vid flera tillfällen granskades av myndigheterna – utan att något ingripande gjordes. Bland annat ska han ha sagt till vänner: ”Att vara en självmordsbombare är helt okej”.

Källor säger till The Telegraph att Abedi var under myndigheternas lupp vid fem tillfällen.

Ramadan Abedi flydde från Tripoli 1993 efter att Muammar Khadaffis säkerhetsstyrkor skulle arrestera honom. Efter Khadaffis fall tog sig Ramadan Abedi tillbaka till Libyen, och arbetar nu som ”säkerhetsmanager”.

Under onsdagskvällen, uppgav Reuters, även att den yngsta brodern till Manchesterbombaren, Hashem Abedi, arresterades i Tripoli misstäkt för att ha kopplingar till Islamiska staten. Samtidigt har en femte man gripits, misstänkt för att ha kopplingar till attacken, rapporterar AFP.

Efter det blodiga bombdådet har polisen genomfört husrannsakningar på ett flertal adresser i Manchester. I går greps en person – en 23-årig man som uppges vara Salman Abedis 23-årige bror, Ismail. Han förhörs fortfarande av polisen.

Ismail har fungerat som lärare vid en moské och bland annat undervisat barn i Koranen. Ismails lägenhet, som han delat med sin fru Salha, stormades av polis bara timmar efter bombdådet.

Under onsdagen greps ytterligare tre personer, misstänkta för delaktighet i terrordådet, uppger polisen. En av dem är en pappa, de andra är hans två söner.

De senare gripandena skedde i södra Manchester och Expressen har varit på plats under eftermiddagens husrannsakningar och tekniska undersökningar. Området är enkelt – men inte fattigt, vittnar Expressens reporter Robert Börjesson om på plats.

Expressen har talat med 58-årige Omar, som bodde granne och kände till minst en av de gripna männen.

Vet du om han är väldigt religiös?

– Om han bara är religiös eller väldigt religiös – det har jag ingen aning om, säger grannen Omar. De flesta i vårt område går till moskén. Vad han hade för affärer i övrigt vet jag inte särskilt mycket om, säger Omar – och tillägger att om någon bestämmer sig för att att gå och be – då är det en rättighet.
