Olycka i Katrineholm – riksväg 55 helt avstängd
Magnus Hellberg

Riksväg 55 stängdes av i båda riktningarna till följd av lastbilsolyckan och det omfattande bärgnings- och saneringsarbetet.

Larmet kom in klockan 06.26.

– När vi kom dit låg lastbilen på sidan och var fortfarande i gång. Min kamrat Alexander försökte slå sönder framrutan med en hammare, men efter en stund kom det en annan person med ett spett och de lyckades tillsammans bända upp fönstret, berättar Johan Claesson. Själv ringde jag 112.

Orsaken till olyckan med långtradaren är oklar – men:

– Andra berättade att chauffören sagt att lastbilen plötsligt började vobbla, säger Johan Claesson. Han visste inte varför.

Kan han ha fått punktering?

– Det såg inte ut så, och däcken såg hela ut. Jag vet inte vad som kan ha hänt. Man såg på vägen att han hade gått igenom mitträcket.

Anette Wilhelmsson, vakthavande befäl vid polisen i Södermanland, berättade under onsdagsmorgonen:

– Innan vi kom på plats, lämnade ambulans platsen med föraren till Kullbergska sjukhuset i Katrineholm. Där har vi varit och pratat med honom, och han är talbar.

Enligt Patrik Mannsbart, räddningsledare på Västra Sörmlands räddningstjänst, är det en styckegodsbil som har vält och slitits sönder. Lasten var utspridd på vägen och i närområdet. Det innebar köer.

Om chauffören berättar han:

— Han var ute ur hytten när vi kom till platsen, och som jag uppfattade det har han några mindre skärskador och var lite mörbultad, säger Mannsbart till Södermanlands Nyheter.

Enligt Katrineholms-Kuriren har bilister hänvisats till att köra alternativa vägar – som över Fäboda. Tung trafik har däremot anvisats till att köra via Björkvik. Den lokala räddningstjänsten har inte hunnit, enligt tidningen, att säkerställa småvägarna så att de ska klara av tyngden från de riktigt tunga fordonen.
