Poliserna som blev offer för terrordådet
Mimmi Nilsson

Ahmed Merabets sista uppdrag som polis blev att försöka stoppa terroristerna när de tog sig ut ur byggnaden. Han arbetade som patrullerande polis i det 11:e arrondissementet i närheten av byggnaden där attacken ägde rum.

Ahmed Merabet, som hade varit polis i åtta år och precis innan dödsskjutningen blivit befordrad, beskrivs som diskret och plikttrogen av polisens fackförbund - och var muslim.

- Vi är alla väldigt chockade och påverkas av att se den video av mordet som cirkulerar, säger polisföreträdaren Rocco Contento.

I filmen - som är tagen från taket på byggnaden där redaktionen låg och som spridits över världen - kan man se hur flera skott avfyras. Merabet träffas och tar sig för magen innan han faller ihop på trottoaren utanför byggnaden.

Där ber han för sitt liv med händerna sträckta över huvudet när en av de maskerade terroristerna kommer fram till honom.

- Vill du döda mig? frågar han Merabet innan han kallblodigt skjuter ihjäl honom med ett skott i huvudet.

Nu strömmar hyllningarna till Merabet och andra polisers arbete in.

Symbolen för detta har blivit hashtaggen #JeSuisAhmed (som på svenska betyder "Jag är Ahmed") som sprids på Twitter.

Ett stort antal inlägg i sociala medier uppmärksammar även religionens betydelse. Den belgisk-libanesiske bloggaren Dyab Abou Jahjah skriver på Twitter:

"Jag är inte Charlie. Jag är Ahmed, den döde polisen. Charlie gjorde narr av min tro och kultur, jag dog genom att försvara hans rätt att göra det #JesuisAhmed".

Under attacken inne på redaktionen dödades även polisen Franck Binsolaro, 49, som tillhörde redaktören Stephane Charbonniers personskyddsstyrka.

Enligt tidningen The Independent ska Franck Binsolaro ha suttit med i rummet där redaktionsmötet ägde rum.

Han lämnar efter sig fru och två barn.

Ett knappt dygn efter attacken sköts även en kvinnlig polis ihjäl vid Porte Chatillion då eld från ett maskingevär avfyras.

Det är oklart om dödskjutningen av 27-åriga Clarissa Jean-Philippe har någon koppling till attacken mot Charlie Hebdos redaktion.

Gärningsmannen är fort-farande på fri fot.
