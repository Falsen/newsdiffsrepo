Man kom in till polisen
– ska ha blivit stympad
Frida Jareteg

Händelsen inträffade kvällen den 21 augusti på en privat fastighet i Oxelösunds kommun, något som Södermanlands Nyheter tidigare har rapporterat om.

– Det har skett utomhus. Det finns inga vittnen till själva händelsen som vi vet nu, säger åklagare Emma Olsson som leder förundersökningen.

Först fyra dagar senare uppsöker brottsoffret, en man i 20-årsåldern, polisen och förs till sjukhuset för att få vård för sina skador.

Enligt åklagaren är det en "synnerligen grov misshandel" som har inträffat.

– Det handlar om en stympning, men jag vill inte tala om på vilket sätt, säger Emma Olsson.



LÄS OCKSÅ: De jagas av polis för allvarliga brott



Åklagaren menar att offret inte är slumpvis utvalt.

– De är inte släkt med varandra utan det är en bekantskap, säger hon.

Den misstänkte mannen, som är i 35-årsåldern, förnekar brott.

– Nu ska vi kontrollera målsägandes uppgifter och höra personer som de har haft kontakt med de här dagarna, och också ta reda på motivet. Vi kommer att skicka en del gods som tagits i beslag i samband med brottsplatsundersökning, säger Emma Olsson.



LÄS OCKSÅ: Teorin: Döttrarna skakade hand med pojkar – pappan mördades



Mannen häktades under måndagen på sannolika skäl misstänkt för "synnerligen grov misshandel". Han är känd av polisen sedan tidigare och förekommer under 33 avsnitt i belastningsregistret.
