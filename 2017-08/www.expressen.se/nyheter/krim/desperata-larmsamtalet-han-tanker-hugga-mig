Desperata larmsamtalet:
"Han tänker hugga mig"
Frida Jareteg

Det var den 7 mars som dubbelmordet inträffade i Hallonbergen utanför Stockholm. Offret var ett par i 40-årsåldern.

Mannen hade varit ute och gått med hunden när han såg hur fyra män försökte bryta sig in i hans lägenhet, där frun var ensam hemma. Han ringde till SOS Alarm.

– De håller på att bryta sig in i mitt hem, säger mannen till SOS Alarm.



LÄS ÄVEN: Lämnade över bevis till polisen – blev mördad



Men de fyra männen hann ta sig in i bostaden – beväpnade med knivar. Kvinnan blev knivhuggen och lämnades blödande i bostaden.

När gärningsmännen hade lämnat lägenheten tog de upp jakten på den flyende mannen.

– Han har en kniv han tänker hugga mig, säger mannen till SOS Alarm när han ser en av gärningspersonerna närma sig.

Larmoperatören uppmanar mannen att springa, men gärningsmännen hinner ikapp.

– Snälla jag vill inte dö, hörs mannen säga, enligt förundersökningsprotokollet.

En polispatrull som snabbt var på plats blev ögonvittnen till hur mannen knivhöggs upprepade gånger.

En av poliserna berättar i förhör hur tre av männen tog till flykten när de såg polisbilen medan den fjärde fortsatte att hugga tills polismannen kastade sig ut ur fordonet för att stoppa honom.

En jakt till fots inleddes och när mannen inte lydde polismannens order om att stanna tog han beslutet att avlossa ett skott, eftersom knivmannen "var att anse som livsfarlig".

Men skottet missade och mannen kom undan.

Både mannen och kvinnan avled av skadorna. I larmsamtalet till SOS uppgav han två av namnen på de misstänkta mördarna. Nu står fyra män åtalade för det brutala dubbelmordet.

Ett av de misstänkta motiven är att mannen blivit vittne till mordet på en 25-årig man i Sundbyberg några veckor tidigare. Men åklagaren menar att det finns flera motiv bakom.

– Han (offret, reds anm) är bekant med gärningsmännen och han har hanterat knark tillsammans med några av dem, säger åklagaren Olof Calmvik och säger att det alltså inte bara handlat om att tysta ett vittne.

– Det är mer komplext än så.



LÄS ÄVEN: Misstänkte mannen pekade finger i rätten – åtalas för trippelmord



Mannen hade haft kontakt med en polis och överlämnat bevisning till honom – något som blir klart för utredarna först efter mordet.

Enligt åklagaren fanns ingen tydlig hotbild mot mannen.

– Han hördes men det finns inga uppgifter i utredningen som indikerade att han var rädd eller kände sig hotad. Det fanns inga indikationer på att han skulle komma att angripas, trots att vi hade pågående avlyssning på de misstänkta, säger Olof Calmvik.
