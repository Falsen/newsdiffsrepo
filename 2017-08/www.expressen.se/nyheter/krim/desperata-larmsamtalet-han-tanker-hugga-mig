Desperata larmsamtalet:
"Han tänker hugga mig"
Frida Jareteg

Det var den 7 mars som dubbelmordet inträffade i Hallonbergen utanför Stockholm. Offret var ett par i 40-årsåldern.

Mannen hade varit ute och gått med hunden när han såg hur fyra män försökte bryta sig in i hans lägenhet, där frun var ensam hemma. Han ringde till SOS Alarm.

– De håller på att bryta sig in i mitt hem, säger mannen till SOS Alarm.



LÄS ÄVEN: Lämnade över bevis till polisen – blev mördad



Men fyra män hann ta sig in i bostaden – beväpnade med knivar. Kvinnan blev knivhuggen och lämnades blödande i bostaden. Kvinnan avled av skadorna.

När gärningsmännen hade lämnat bostaden tog de upp jakten på den flyende mannen.

– Han har en kniv han tänker hugga mig, säger mannen till SOS Alarm när han ser en av gärningspersonerna närma sig.

En polispatrull som snabbt var på plats blev ögonvittnen till hur han knivhöggs upprepade gånger. Polisen avlossade ett skott för att försöka avstyra dådet – då ska den yngsta av männen ha fortsatt hugga.

Både mannen och kvinnan dog. I larmsamtalet till SOS uppgav mannen två av namnen på de misstänkta mördarna.

Nu står fyra män åtalade för det brutala dubbelmordet.

Ett av de misstänkta motiven är att mannen blivit vittne till mordet på en 25-årig man i Sundbyberg några veckor tidigare. Men åklagaren menar att det finns flera motiv bakom.

– Han (offret, reds anm) är bekant med gärningsmännen och han har hanterat knark tillsammans med några av dem, säger åklagaren Olof Calmvik och säger att det alltså inte bara handlat om att tysta ett vittne.

– Det är mer komplext än så.



LÄS ÄVEN: Misstänkte mannen pekade finger i rätten – åtalas för trippelmord



Mannen hade haft kontakt med en polis och överlämnat bevisning till honom – något som blir klart för utredarna först efter mordet.

Enligt åklagaren fanns ingen tydlig hotbild mot mannen.

– Han hördes men det finns inga uppgifter i utredningen som indikerade att han var rädd eller kände sig hotad. Det fanns inga indikationer på att han skulle komma att angripas, trots att vi hade pågående avlyssning på de misstänkta, säger Olof Calmvik.
