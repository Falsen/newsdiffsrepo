Rullatorligan gav sig
på flera äldre kvinnor
Frida Jareteg

I åtalet framgår det hur två män vakat inne i butiker runtom i landet, i sin jakt på lämpliga offer. Männen har noterat att kunderna har haft kontanter, var de har lagt plånboken och sedan följt efter dem ut.

Åklagaren Tobias Kudrén har beskrivit tillvägagångssättet som systematiskt.

"Gärningsmännen har på ett hänsynslöst och utstuderat sätt valt ut brottsoffer som har haft svårt att värja sig från angreppet", står det i stämningsansökan.

På onsdagen föll domen i Södertörns tingsrätt. En 23-årig man döms till ett år och nio månaders fängelse för bland annat flera fall av grov stöld och grovt bedrägeri.

Hans kumpan, en 20-årig man, döms till nio månaders fängelse för grov stöld, medhjälp till grov stöld och bedrägeri.

Samtidigt frias de två männen för flera stölder som de åtalats för. Trots att männen har befunnit sig på rätt plats vid rätt tidpunkt, då brottslighet med samma tillvägagångssätt ägt rum så räcker det inte för att peka ut dem som gärningsmän, menar tingsrätten.

Ett av den kriminella duons offer var en en 98-årig kvinna från Uppsala som just varit och handlat när hon blev överraskad av en främmande man som trängde sig in i hennes port.

– Han frågade någonting som jag inte hörde och höll en karta i händerna. Vi förstod inte varandra. Han gick. Allt gick så hastigt, säger hon.

När 98-åringen kom upp till lägenheten och skulle plocka in matvarorna upptäckte hon att handväskan var tom, berättar hon.

– Jag fick en chock och skrek nästan att "inte nu igen". Jag har blivit rånad innan. Så jag sprang till telefonen och ringde banken för att spärra kortet, säger hon.



LÄS MER: Ica-bedragarnas luriga p-metod mot äldre



Men det var för sent. Kvinnan hade gömt koden till kortet i väskan och tjuven hade redan hunnit ta ut över 10 000 kronor på hennes kort.

– Det var allt som fanns på kortet. Det gick så fort, säger 98-åringen.

Majoriteten av kvinnorna som förekom som offer utredningen var födda på 10-, 20- och 30-talet.

Vid flera tillfällen har metoden varit som i fallet med 98-åringen – att distrahera offret med en karta och samtidigt plocka åt sig värdesakerna. Brotten ska ha skett i samband med att de äldre handlat på Ica och i andra affärer, på parkbänkar och utanför bostäderna.



LÄS MER: Arne, 88, gillrade en fälla för barnbarnsligan



Polisens Circa-grupp utreder brott mot äldre. De har inte varit delaktiga i den här utredningen, men Håkan Carlsson som är chef över gruppen är välbekant med förfarandet.

– Sådana här brott är rätt så vanliga. Först tittar man i butiken och det kan vara att man väljer människor med rullatorer för att det är enklare att distrahera dem för att komma över plånboken. Sedan har vi sett att man följer med hem mot bostaden och att man kanske ger sig på dem när de går in genom porten, säger Håkan Carlsson.

Den 98-åriga kvinnan säger att hon känner sig skrämd efter det inträffade.

– De förvillar en och så går det så fort när de hugger ner i väskan. Så är det gjort på ett ögonblick, säger hon.

– Man blir nästan psykiskt sjuk, jag törs knappast gå ut. Man är rädd för alla som kommer i närheten. Det sitter inom en, det är väldigt obehagligt.

Under rättegången har de två männen nekat till brott, med vissa undantag.



LÄS MER: Bluffläkare greps i England – lurade hundratals äldre i Sverige



– Min klient förnekar gärningarna, allt utom ett automatbedrägeri, säger 20-åringens advokat Jan Cadstedt.

– Min klient har erkänt en av gärningarna, men den plånboken gavs tillbaka när målsägande skrek. I övrigt så nekar han. Han vet inte om vilka platser han har varit på i Sverige. På några av övervakningskamerorna kan man inte uttala sig om vem det är på bild och från försvarets sida har vi också sagt att även om det är den som påstås vara han på filmerna så ser man inga tillgrepp på dem, säger 23-åringens advokat Johan Cahp.
