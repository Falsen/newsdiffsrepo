Paret mördades vid bostaden
– kompisgäng åtalas för mord
Frida Jareteg

Morgonen den 7 mars inträffade ett dubbelmord i Hallonbergen. Fyra män beväpnade med knivar högg ihjäl ett par i 40-årsåldern.

– Det är en tragedi. Av förklarliga skäl mår de anhöriga mycket dåligt, säger Marcus Lodin, advokat och målsägandebiträde för det mördade parets familj.

Åtta unga män åtalas nu för ett, två eller tre mord. Det manliga offret i Hallonbergen hade lämnat vittnesuppgifter till polisen gällande ett mord på en man i 25-årsåldern i Sundbyberg sex veckor tidigare. En av åklagarens teorier kring motivet till dådet är att han skulle tystas.

För mordet i Sundbyberg – där gärningsmännen först besköt offret och sedan följde efter honom när denne fick skjuts till Karolinska för att då gå till ny, den gången dödlig, attack – åtalas sex personer. För dubbelmordet är det fyra misstänkta mördare.



LÄS MER: Pekade finger i rätten – åtalas som misstänkt trippelmördare



Familjen till det dödade paret i 40-årsåldern har sett fram emot rättegången, menar advokat Lodin.

– Jag är imponerad hur starka de är mentalt. De vill ha avslut på det här, sätta punkt och gå vidare i sitt sorgearbete, säger målsägandebiträdet Markus Lodin.
