Paret mördades vid bostaden
– kompisgäng åtalas för mord
Frida Jareteg

På morgonen den 7 mars inträffade ett dubbelmord i Hallonbergen. Knivmän högg ihjäl ett par i 40-årsåldern.

Enligt stämningsansökan, som kom på onsdagsförmiddagen, ska de fyra unga gärningsmännen tillsammans och i samförstånd ha huggit mannen ett stort antal gånger med knivar över hela kroppen. Dessutom ska de ha slagit honom med pinnar eller grenar när han låg på marken – samtidigt som de sparkade på honom.

De fyra ska, enligt åtalet, ha trängt in i parets bostad genom att krossa altandörren. Brottsverktygen – kniv, rep och handskar – inhandlades några dagar tidigare. Kvinnan angreps och ska ha blivit hindrad från att blockera bostaden samtidigt som hon utsattes för vad som åklagaren beskriver som "omfattande våld".



LÄS ÄVEN: Desperata larmsamtalet: "Han tänker hugga mig"



Mannen dödades utomhus.

Åtta unga män åtalas nu för ett, två eller tre mord.

Sex veckor tidigare inträffade ett mord i Sundbyberg. Gärningsmännen besköt först offret, en man i 25-årsåldern, och följde sedan efter honom när denne fick skjuts till Karolinska universitetssjukhuset för att då gå till ny, denna gång dödlig, attack.

Fyra av gärningsmännen bestämde sig enligt åklagaren för att döda mannen under den aktuella dagen. Mannen ska enligt åtalet blivit förmådd att gå in i ett garage i Sundbyberg där han beskjutits.

Gärningsmännen följde sedan efter honom till fots. När offret fick skjuts till sjukhuset ska de ha tagit upp jakten och prejat bilen mannen färdades i för att sedan mörda honom.

– I anslutning till Karolinska universitetssjukhuset blir bilen han färdas i stoppad av en annan bil och en person går fram till bilen som målsägaren sitter i och skjuter honom, säger åklagaren Olof Calmvik.

För dubbelmordet är det fyra misstänkta mördare.

Mannen som dödades i Hallonbergen hade vittnat för polisen om det första mordet. Det är, enligt åklagaren, ett av motiven till dubbelmordet.

I stämningsansökan står det att männen "med våld angripit mannen och kvinnan för att mannen avlagt vittnesmål hos polisen och för att hindra målsägarna från att avlägga sådant vittnesmål".

– Vi menar att ett motiv har varit att hindra målsägaren från att ha ytterligare kontakt med polisen, säger Olof Calmvik.

– Vi får kontakt med honom den 27 februari. Han hörs som vittne i utredningen den 1 mars. Han berättar om delar av händelsen men lämnar också över uppgifter som han inte står för i förhör. Det framgår också att han har haft kontakt med en polis tidigare och att han har överlämnat bevisning gällande skjutningen. Det blir först klart för utredarna vid förhöret den 1 mars. Vi hade inga uppgifter på att han varit rädd eller hotad och vi har inga indikationer på att han skulle komma att angripas.

Det som mannen lämnat över ska ha varit en hylsa som hittats i garaget där den första skjutningen ägde rum. Garaget låg intill huset där paret i 40-årsåldern bodde.

– Vid förhöret av målsägande den 1 mars får man reda på att han haft kontakt med polisen sedan tidigare. Efter att vi efterforskat kom vi fram till att den lämnats över till bevisning till polisen. Det är en hylsa som hittats, säger Olof Calmvik.

En polischef misstänks för tjänstefel och brott mot tystnadsplikten i samband med mordutredningen. En förundersökning mot denne pågår. Polischefen ska ha tagit emot hylsan, men inte lämnat den vidare förrän tre dagar efter mordet på mannen i 40-årsåldern.

– Den lämnas, om jag inte minns fel, över den 10 mars. Jag kan inte se att det varit något negativt om vi hade fått en hylsa som var kopplad till den här händelsen, säger Olof Calmvik.

Hur visste gärningsmännen att mannen i 40-årsåldern var ett vittne?

– Det vet de om eftersom han bor ovanpå garaget och han går ut när han hör skotten. Han ser personerna och de ser honom, säger Olof Calmvik, som menar att det inte är fastslaget att gärningsmännen visste om att mannen var hörd som vittne till det första mordet men att det gick att anta att så var fallet.

Den döde mannen hade också en narkotikakonflikt med åtminstone en av de misstänkta gärningsmännen, enligt Olof Calmvik.

Som bevisning kring dubbelmordet finns bland annat ett nästan tio minuter långt larmsamtal från mannen.

– Han berättar att det är en pågående inbrytning i sin lägenhet och att frun är hemma. Han namnger två gärningsmän. Han uppger att han är vittne till mordet på A och att det är anledningen, säger åklagaren Olof Calmvik.



LÄS MER: Pekade finger i rätten – åtalas som misstänkt trippelmördare



Familjen till det dödade paret i 40-årsåldern har sett fram emot att rättegången startar för att de misstänkta ska ställas till svars, menar advokat och målsägandebiträdet Marcus Lodin.

– Jag är imponerad hur starka de är mentalt. De vill ha avslut på det här, sätta punkt och gå vidare i sitt sorgearbete, säger han.
