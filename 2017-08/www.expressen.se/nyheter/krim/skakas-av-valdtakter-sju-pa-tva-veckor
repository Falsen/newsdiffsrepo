Skakas av våldtäkter
– sju på två veckor
Magnus Hellberg

Sju misstänkta våldtäkter, tre utomhus och fyra inomhus, inom loppet av två veckor i Linköping.

Allt började den 10 augusti. Då utsattes en kvinna för en misstänkt våldtäkt inomhus av vad polisen beskriver som en "identifierad gärningsperson som har varit frihetsberövad".

Samma dygn inträffade ytterligare ett misstänkt sexöverfall, den här gången utomhus, i närheten av Loftgatan i stadsdelen Tannefors. Offret är en en tonårsflicka. Där har polisen sedan tidigare vädjat om tips och iakttagelser från buss 11 med avgång 21.35 från Resecentrum.

– Det finns ingen skälig misstänkt i det ärendet, säger kammaråklagare Elin Åkerberg. Vi jobbar på den informationen vi har fått in. Vi samlar också in information som också gås igenom och analyseras.

Polisens utredare är väl medveten om att det kan smyga sig på en obehagskänsla bland stadens invånare efter de sju fallen, varav tre skett utomhus.

– Det är klart att gemene man tänker att det är obehagligt, säger Mattias Granqvist vid polisen i Östergötland. Men det är inte så att vi sammankopplar de här ärendena och att vi har en galen våldtäktsman som springer lös på gatorna. Det är olyckligt att det sammanfaller så många på så kort tid, men de här fallen är inte sammankopplade på något sätt.

Den 11 augusti ska den tredje misstänkta våldtäkten ha skett, inomhus.

Fem dagar senare, den 16 augusti, skedde ytterligare en misstänkt våldtäkt inomhus i stadsdelen Skäggetorp av en identifierad gärningsperson som har varit frihetsberövad, enligt polisen.

Under samma dygn skedde ett misstänkt sexöverfall utomhus på Repslagaregatan, i centrala Linköping. Larmet kom in vid 20.30-tiden. Kvällen därpå, den 17 augusti, kontaktades polisen klockan 22.37 sedan en misstänkt våldtäkt skett i en lägenhet tidigare under kvällen. Enligt Corren var det en kvinna i 20-årsåldern som blev utsatt den gången.

Den senaste i raden av misstänkta våldtäkter ska ha skett i onsdags kväll i de norra delarna av staden. Anmälan kom in till polisen först under natten mot torsdagen. Offret ska vara en kvinna i 25-årsåldern.

– Vi har arbetat med att förhöra henne under natten och kommer att fortsätta under morgonen. Hon har fått sjukvård, men har inte blivit misshandlad i samband med övergreppet, säger Thomas Agnevik, presstalesperson vid polisen i region Öst, till TT.

I nuläget finns det ingen misstänkt person i det senaste fallet.

Är det en överfallsvåldtäkt?

– Eftersom den har skett utomhus kan man möjligen misstänka det ja, säger Thomas Agnevik till TT.

Kriminalinspektör Mattias Granqvist betonar att man befinner sig i inledningsskedet i utredningen av den senaste misstänkta våldtäkten – den sjunde i raden.

Trots att tre av fallen skett utomhus har polisen inte gått ut med någon varning. Det finns skäl till det, anser man.

– Vi är försiktiga med att göra det. Det är så lätt att det blir en hysteri. Vi uppmanar mer till att vara normalt vaksam och tänka sig för att inte vistas på osäkra platser på dåliga tider. Men det är mer en generell uppmaning.
