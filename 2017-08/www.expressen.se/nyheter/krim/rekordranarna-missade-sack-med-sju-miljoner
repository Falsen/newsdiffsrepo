Rekordrånarna missade
säck med sju miljoner
Mats Bråstedt

Arlandarånet är ett av de mest spektakulära rånen i svensk kriminalhistoria.

I måndags skrev Expressen att efter 15 år erkänner Leo "Kinesen" Carmona från hiphopgruppen Kartellen att han var med på rekordrånet.

– Jag planerade det och var med och utförde det. Och jag ångrar det djupt, det har förstört mitt liv, har Carmona sagt till ETC.

Det var den 12 juli 2002 som det spektakulära rånet genomfördes på Arlanda.

Två maskerade män med automatkarbiner gav sig på två väktare, då de var i färd med att lasta säckar med utländska sedlar in i en värdetransport.

Rånarna tog 13 40-kilossäckar med pengar i sin bil och körde i väg.

Bytet: Hela 44 miljoner kronor.

Pengarna har aldrig återfunnits och ingen har dömts för själva rånet. I somras preskriberades brottet.

Men rånet hade kunnat ge avsevärt mer.

I den intervju i ETC, som når butikerna under fredagen, förklarar nu Carmona att han och medkumpanen sumpade en värdesäck:

– Vi missade att ta en säck med sju miljoner kronor.

Carmona är dömd till livstids fängelse för anstiftan till mord, och sitter just nu på Skänningeanstalten i Östergötland.

Det manliga mordoffret ska enligt polisen också ha varit inblandat i Arlandarånet, men det förnekar Carmona i ETC-intervjun att han var.

– Nej, den killen var inte med. Det han gjorde var att han ville råna två av svenskarna som var med mig vid rånet. Han lyckades ta en mindre summa, förklarar Carmona.



LÄS MER: Leo "Kinesen" Carmona erkänner Arlandarånet

I mars fick han sin första permission på 13 år.

En gång i månaden har Carmina åtta timmar i frihet. Timmar som spenderas med familjen och sonen i Stockholm.

I juni nästa år ska han på nytt ansöka om att få ett tidsbestämt fängelsestraff.

Trots de nya uppgifterna från Carmona kommer Arlandarånet aldrig att klaras upp.

– Vi får inte och kan inte återuppta sådana ärenden där preskription har inträtt redan, har Eva Thunegard, chefsåklagare vid Norrorts åklagarkammare, förklarat för Expressen i veckan.

Rekordbytet har aldrig hittats.
