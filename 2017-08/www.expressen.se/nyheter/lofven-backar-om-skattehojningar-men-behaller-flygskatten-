Tisdag 22 augusti 2017
Löfven backar om skattehöjningar
– men behåller flygskatten
Niklas Svensson

I helgen kom regeringspartierna och Vänsterpartiet överens om att senare i höst lägga fram ett förslag som begränsar vinster i välfärden.

–  Vi är överens om huvuddragen, men det återstår en del detaljer, sa i går civilminister Ardalan Shekarabi till Dagens Nyheter.

I helgen skedde ytterligare ett genombrott i budgetförhandlingarna, enligt uppgifter till Expressen.

Regeringen och Vänsterpartiet enades då om att dra tillbaka två av de tre skattehöjningar som allianspartierna kritiserat.

Sveriges radios Ekot skrev vid 13-tiden på twitter:

"Just nu: Regeringen & V drar tillbaka två av tre föreslagna skattehöjningar, rapporterar Expressen. Uppgiften har bekräftats till Ekot."

En stund senare skrev Dagens Industri att regeringen förnekar att förslagen om högre skatt på fåmansbolag och höjd marginalskatt skulle ha lagts åt sidan.

– Vi kommenterar vanligtvis inte budgetförhandlingar, men i det här läget kan vi säga att vi inte har någon överenskommelse om hur vi går vidare med de här tre skatterna, säger Gösta Brunnander, pressekreterare hos finansminister Magdalena Andersson, till tidningen.

De förslag som enligt Expressens uppgiftslämnare alltså hamnar i papperskorgen – eller skjuts fram – rör förändringar av brytpunkten för statlig inkomstskatt och höjd skatt för småföretag genom förändrade 3:12-regler.

Men de rödgröna är samtidigt överens om gå fram med den kritiserade flygskatten i höstens budget, erfar Expressen.

– Resonemanget är att alliansen inte kommer göra verklighet av misstroendeförklaringen då regeringen skippar övriga skattehöjningar, säger en uppgiftslämnare.

Vänsterledaren Jonas Sjöstedt twittrar på måndagen om just flygskatten.

Det var i mitten av juni som alliansens partiledare meddelade att de är beredda att agera i riksdagen för att stoppa skattehöjningarna, till exempel i form av en misstroendeförklaring.

"Alliansen kommer i dag att agera gemensamt för att stoppa de tre skattehöjningarna och få regeringen att backa", skrev Centerledaren Annie Lööf då på twitter.

Liberalernas partiledare Jan Björklund konstaterade samtidigt:

"Regeringen måste backa från de tre skattehöjningarna på jobb och företagande. Annars kommer alliansen agera, till exempel genom misstroendeförkl."

Sverigedemokraterna har tidigare meddelat att de backar upp alliansen när det gäller de enskilda förslagen.

– Vi ansluter oss till alliansens särskilda yttrande för att försöka stoppa de skadliga skattehöjningarna som regeringen planerar, sa tidigare i sommar partiets ekonomiskpolitiska talesperson Oscar Sjöstedt till Ekot.

Finansminister Magdalena Andersson kommenterade i juni allianspartiernas hot så här:

– Det är ett väldigt olyckligt besked som allianspartierna har kommit med i dag. Det är oroande att Moderaterna är beredda att lämna en fungerande budgetprocess. Det här försvårar för en minoritetsregering och behovet av ett blocköverskridande samarbete.

På torsdag samlas regeringen på Harpsund för de avslutande budgetförhandlingarna. Magdalena Andersson redogör då för det ekonomiska läget och förutsättningarna för 2018 års budget.

Konjunkturinstitutet flaggade nyligen för ett ökat ekonomiskt reformutrymme i höstbudgeten. En del av det utrymmet är dock redan intecknat.

I sitt sommartal i Eskilstuna i går meddelade statsminister Stefan Löfven att regeringen skjuter till två miljarder kronor till polisen under nästa år. Han talade också om satsningar på barnfamiljer och sänkt skatt för pensionärer.

Försvarsuppgörelsen mellan regeringen, Moderaterna och Centerpartiet förra veckan innebär dessutom att försvaret får 2,7 miljarder kronor extra under det kommande året.
