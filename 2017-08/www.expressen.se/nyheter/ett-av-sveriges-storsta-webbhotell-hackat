Ett av Sveriges största webbhotell hackat
Heidi Hendersson

Under fredagseftermiddagen gick ett meddelande ut till Loopias kunder om att uppdatera sina användaruppgifter genom att klicka på en länk i e-postmeddelandet. Detta efter att man informerat om ett hackerintrång.

– I samband med att vi i dag informerade er kunder om händelsen valde vi att uppdatera samtliga lösenord och kundnummer, skriver de på sin fråga-svar sida.

De rekommenderar att man deaktiverar lösenordsfunktionen helt och istället använder BankID som enda inloggning i sitt konto.

Enligt uppgifter kan hackarna ha kommit åt de personliga kontakt- och personuppgifter som man uppger när man blir kund hos Loopia. Men kreditkortsinformation, mail och webbmaterial berörs inte av intrånget.

Loopia, som startade 1999, är ett av Sveriges största webbhotell och finns i dag i både Sverige, Norge och Serbien. Loopias kunder utgörs av både större, multinationella företag och organisationer till lokala idrottsföreningar och enskilda privatpersoner. Totalt administrerar webbhotellet drygt 800 000 domännamn.
