Här är branscherna som fuskar
mest – kostar staten miljarder
Magnus Hellberg

Det är SVT:s Uppdrag Granskning som berättar att staten förlorar hisnande summor varje år på grund av det utbredda svartarbetet, särskilt i byggsvängen. En uppskattning som Skatteverket gjorde 2008 handlar det om 66 miljarder kronor i skattemedel – som går staten förbi.

Värst är det i byggbranschen. Men fusk förekommer också inom transport-, städ-, lager- och slakterinäringen, enligt Pia Bergman på Skatteverket. Hon tycker att de stora byggföretagen ska "sluta vara så naiva" i sina kontakter med oseriösa underentreprenörer. Samtidigt beskriver Uppdrag granskning hur en form av parallellsamhälle växer fram i landet. Det handlar om låglönearbetare från utlandet som arbetar med helt andra villkor än svensk praxis: låga löner, svarta löner förekommer, i värsta fall kan det sluta med utebliven lön:

UG har pratat med en byggarbetare som blivit blåst på 50 000 kronor.

–  Om en arbetsgivare ser en möjlighet att inte betala, då tar de den. Ibland känns det som att det är mer sällan man får betalt än att man får det, säger han samtidigt som han erkänner att han inte själv följer svensk lagstiftning.

– Om du gör allting enligt reglerna, då är det ingen poäng att komma hit.

Trots att det har skett förändringar, och att det numera förekommer möjlighet till både rut- och rotavdrag, så är summan av Skatteverkets förluster ungefär densamma i dag som för knappt tio år sedan.

– Det har vart fall inte blivit mindre. Det är min bedömning utifrån samtal med branschen, branschens företrädare, de fackliga företrädarna och de tips vi får in, säger Pia Bergman

Nu vill hon att stat och kommun tar ett större ansvar. Främst vill hon att de stora bolag, som anlitar underentreprenörer i stor skala, tar ansvar:

– Jag vill få stopp på det här naturligtvis och då måste de som sitter högst upp, som köper upp tjänster, ha sådan kontakt med dem som de köper tjänsterna av så de vet vad som finns där. Staten försöker göra sin kontroll så effektivt den kan men alla aktörer behöver hjälpa till.
