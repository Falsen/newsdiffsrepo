Hassan hyllas som hjälte – försökte
skydda sin sambo från knivmannen
Arne Lapidus

Expressens nyhet om Hassan Zubier från Märsta utanför Stockholm och hans dödsföraktande insats under fredagens knivattack i Åbo sprids över världen och publiceras i internationella medier. Nu hyllas hans hjältemodiga ingripande i tidningar och i sociala medier.

"De är hjältarna som ingrep på Salutorget", skriver tidningen Åbo Underrättelser om Hassan och en annan person. "Tack Hassan, du är en hjälte" och "Du är en hjälte. Hoppas innerligt att din arm kan räddas", lyder ett par av hundratals kommentarer på Facebook, medan en twittrare skriver "Hassan Zubier, en hjälte i verkliga livet".

Hassan stod öga mot öga med den misstänkte terroristen för att rädda två kvinnor som angreps. Han lyckades rädda sin flickvän, men en svårt knivskadad kvinna dog medan han försökte stoppa blodflödet från hennes hals.

– Jag får massor av mejl från människor som hyllar mig. Alla i Finland tycker att jag är hjälte. CNN, Sunday Times, rysk tv, alla ringer, säger Hassan Zubier, 45, på telefon från sjukhuset i Åbo.

– Jag ser mig inte som hjälte. Jag har sjukvårdsutbildning, jag gjorde det jag är utbildad för. Jag gjorde mitt bästa, inte mer, säger han.

Hassan berättar om de dramatiska minuterna på Salutorget i Åbo när den 18-årige knivmannen högg tio personer med kniv, åtta kvinnor och två män. Hassan försökte rädda en döende kvinna som låg på marken.

– Jag böjer mig över den skadade kvinnan. Jag står med fingrarna begravda i hennes halsven för att försöka stoppa blodflödet. Då hugger han mig två gånger, ett hugg i nacken och ett i skuldran, säger Hassan.

– Min sambo försöker stoppa blödningen på min rygg. Då ser jag mannen komma tillbaka. Jag ropar "Spring!" till henne, säger han.



LÄS MER: Hassan skadades i attacken: "Kvinnan dog i mina armar"

Hassans sambo springer, angriparen försöker hugga henne med kniven. Hon snubblar, så han missar och rispar henne i överarmen. Men knivmannen ger inte upp.

– Jag ser att han försöker hugga henne igen. Jag skriker åt honom, han vänder sig och går mot mig. Han hugger mig två gånger i bröstet, säger Hassan.

– Om jag inte hade gått emellan hade min sambo varit död. Hon fick sys med fem stygn. Men den andra kvinnan som låg på marken gick inte att rädda, säger han.

Hassan Zubier säger att han har undersökts med magnetkamera och CT-kamera – och att han möjligen ska flyttas till Karolinska i Stockholm på söndagen.



LÄS MER: Knivdådet i Åbo utreds som terrorbrott

– Jag mår inte så bra. Jag har fått fyra knivhugg som jag känner av. Läkarna misstänker ryggmärgsskada, ett av huggen träffade i nacken, säger Hassan.

– Jag kan inte röra vänstra armen. Jag har svårt att stödja på vänstra benet. Jag har ont i hela vänstra sidan och jag sitter i rullstol, säger han.

Hassan och hans sambo var på husbilssemester när de hamnade mitt i terrordådet i Åbo på fredagseftermiddagen. De skulle ha tagit färjan tillbaka till Sverige samma kväll, men nu är det oklart när de kan återvända hem.
