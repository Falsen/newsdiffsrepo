Joakim var med och räddade tyska turisten
Johanna Cardell

Det var vid lunchtid på tisdagen som polisen fick in uppgifter om att en man hamnat i vattnet i Piteälven efter en kanottur.

En tysk medborgare hade då gett sig ut i älven tillsammans med två andra personer.

– Det jag vet är att det ska ha varit tre personer som varit ute och paddlat. Två av dem kunde vi hitta på land och den tredje räddades av förbipasserande. Han hämtades sedan av fjällräddare och helikopter, säger Johan Aittamaa vid polisen.

Bakom räddningen står Joel Björk, Joakim Sundén och Bengt-Åke Berglund som hade slagit läger vid Piteälven – vit utloppet av den sista forsen.

– Vi var på på väg uppströms. Då såg vi att det kom packning nedför forsen så vi började spana om det var någon person också. Då såg vi ett huvud och en person ropade "help", säger Joakim Sundén.

Tillsammans med kompisen Joel Björk satte han sig i en båt för att kunna komma ut till mannen som befann sig i det kalla vattnet.

– När vi kom ut var han väldigt medtagen. Vi kunde få upp honom i båten. Men vår lilla motor orkade inte ta i land just där så vi fick gå till motsatt sida på sjön. Han hade sovsäckar i kanoten som var torra och vi kunde få ned honom i dem eftersom han var väldigt nedkyld, säger Joakim Sundén och berättar vidare att de frågade mannen om de var fler i vattnet.

Mannen ska då ha berättat att de var ett sällskap på tre personer. För att undersöka om någon mer låg i vattnet gick Bengt-Åke Berglund, som var kvar på land, uppströms mot fallet. Ungefär 1,5 kilometer bort hittade han två personer på land.

– Då ringde vi 112 och då fick vi höra att någon mer hade larmat, då förstod vi att hans kompisar hade larmat, säger Joakim Sundén.

Trots att Joakim Sundén och Joel Björk till slut hade kommit i land med den tyska turisten slutade inte dramatiken.

När helikoptern kom till platsen kunde den inte gå ned på platsen där de tagit i land.



LÄS ÄVEN: Dyblött i norr, brandfara i söder



Till slut fick de över honom till andra sidan efter att några grannar i området hade kommit med ytterligare en båt.

– Vi försökte prata med honom för att se om han blev varmare. Han var kontaktbar men ordentligt nedkyld. Om han åkte i redan i första vattnet är bedömningen att han legat i vattnet i 30-40 minuter, säger Joakim Sundén.

Hur känns det att ha gjort en sådan här insats?

– Man tänker inte riktigt, det är bara att kasta sig i och köra. Det känns bra att vara på rätt plats vid rätt tillfälle, säger han.

Enligt sjukvården blev mannen lindrigt skadad.
