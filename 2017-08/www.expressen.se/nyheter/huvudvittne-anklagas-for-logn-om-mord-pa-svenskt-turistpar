Huvudvittne anklagas för lögn
om mord på svenskt turistpar
Arne Lapidus

De svenska ryggsäcksturisterna Heidi Paakkonen, 21, och Urban Höglin, 23, från Storfors i Värmland försvann i april 1989 i vildmarksområdet Coromandel på Nya Zeelands nordö.

David Tamihere, 36, dömd för dråp och våldtäkt och på rymmen från rättvisan, greps snabbt och dömdes i december 1990 till livstids fängelse för dubbelmordet – mot sitt nekande.

På måndagen startade en rättegång mot ett av nyckelvittnena mot Tamihere. Mannen, känd som "Vittne C", anklagas för mened, alltså för ha ljugit i mordrättegången 1989, rapporterar nyzeeländska medier.

Vittnet sade den gången att Tamihere hade berättat för honom i detalj om morden när de båda satt i fängelse. Den fällande domen grundades mycket på hans uppgifter liksom på andra hemliga vittnesmål från ett par medfångar.

– Vi har en mordrättegång utan funna kroppar. Ni kan föreställa er att ett sådant vittne (som Vittne C) är övertygande och mycket betydelsefullt, säger advokaten Murray Gibson som fungerar som åklagare i målet i domstolen i Auckland på Nya Zeeland.

– Allt var lögn. Och han har medgett det i ett intyg och ett följande brev 2007.

– Han vittnade som som fånge ... Han gjorde det för personlig vinning och för andra fördelar polisen erbjöd honom, som hjälp vid hans ansökan om nåd som skulle behandlas inom kort, säger han.

Advokat Gibson driver målet mot Vittne C på uppdrag av fången Charles Taylor, som säger att han vill sända "ett budskap" till fängelsetjallare som Vittne C om att lögner kan få konsekvenser, rapporterar den stora nyzeeländska nyhetssajten Stuff.

David Tamihere erkände 1989 att han hade förgripit sig sexuellt på de båda svenskarna, mördat dem och slängt de döda kropparna i havet. Samt stulit Urban Höglins klocka. Allt enligt Vittne C som hävdade att Tamihere hade berättat detta för honom i fängelset.



LÄS ÄVEN: Nyazeeländske svenskmördaren vill ha resning

Men vittnesmålet ifrågasattes redan 1991 när Höglins kropp hittades i ett skogsområde, inte i havet. Och med klockan på armen. Heidi Pakkonens kropp har aldrig hittats.

Vittne C:s advokat Adam Simperingham sade i rätten på måndagen att det inte kan vara fråga om mened eftersom hans klient bara återgav felaktiga uppgifter han fått av Tamihere.

– Tamihere kan avsiktligt ha planterat felaktig information för att leda polisen från spåret, säger han.

Vittne C tog tillbaka sitt vittnesmål 1995 och sade att polisen hade erbjudit honom pengar och hjälp med nådeansökan. 2007 skrev han ett brev till Tamihere och berättade att han hade vittnat falskt, skriver Stuff.

Men enligt Vittne C:s advokat kan detta ha berott på att han var rädd för våldsamheter från andra fångar som ville "hämnas på honom".

– Brevet är inte värt papperet det är skrivet på, säger advokat Simperingham.

Också den dömde mördarens bror John Tamihere, tidigare socialdemokratisk parlamentsledamot på Nya Zeeland, vittnade på måndagen. Han berättade att Vittne C hade kontaktat honom 1995 och redan då skrivit under ett intyg om att han hade vittnat falskt.

Dessutom ska David Tamihere själv och en rättsläkare höras.

David Tamihere har hela tiden vidhållit att han är oskyldig. Under sin tid i fängelse lämnade han in 13 ansökningar om resning och villkorlig frigivning, som alla avslogs. Han beviljades nåd 2010 och släpptes efter 20 år i fängelse.

I en intervju 2012, den första efter frigivningen, säger Tamihere att han beklagar mycket han gjort i sitt liv. Men att han inte mördade svenskarna. Däremot stal han deras bil och tillhörigheter, säger han.

– Jag hade inget med det här att göra. Men jag kan förstå hur upprörda offrens familjer är, säger han till nyzeeländska Metro.

Han hävdar att polisen satte dit honom och kräver också en ny rättegång.

– Det handlar om principen. Jag fick inte en rättvis rättegång, säger han till tidningen.

2012 tog mordfallet ännu en ny vändning när den undersökande journalisten Ian Wishart i sin bok "Missing Pieces" skriver att en våldsam och mentalt instabil man erkände dubbelmordet för en sjuksköterska – på sin dödsbädd. Wishart ska ha fått informationen från den påstådde mördarens familj.

Flera tv-program och dokumentärfilmer har granskat dubbelmordet på de svenska turisterna.
