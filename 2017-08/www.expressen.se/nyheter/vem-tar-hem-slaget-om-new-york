Vem tar hem slaget om New York?
Anne-Sofie Näslund

På tisdag går invånarna i New York till val i det amerikanska primärvalet. På republikanernas sida är hemmaspelaren Donald Trump solklar favorit, men på demokraternas sida är det mer komplicerat. Både Hillary Clinton och Bernie Sanders är ju på hemmaplan – och kampen stenhård.

– Jag är extremt stolt över att vara senator från Vermont men jag har inte glömt var jag kommer ifrån och det är Brooklyn, sa Sanders under ett event i stadsdelen förra veckan.

Hillary Clinton å andra sidan tar ofta upp vilket förtroende invånarna visade henne när de röstade fram henne till senaten. Hon brukar också påminna om att hon vann stort över Barack Obama i New York under primärvalet 2008.

– Räkna med att båda kommer vädja till de demokratiska väljarna och tala mycket utifrån sin egen bakgrund, rapporterar CNN som arrangerar debatten.

Trots att Sanders ligger under i opinionsundersökningarna (Clinton får i genomsnitt 53 procent i de senaste opinionsundersökningarna mot Sanders 39,3 procent) har han inte gett upp och han drog sin hittills största publik någonsin i New York under sitt möte i Washington Square Park sent i går kväll.

Frågan är hur många av de åhörarna som har rätt att rösta, valet nästa vecka är ett stängt val och de oberoende väljare som vill rösta på Sanders skulle ha registrerat sig redan i oktober – vilket många missade. Samtidigt har Sanders överraskat förr. Han har vunnit sex av de senaste sju delstaterna trots att mätningarna inför valen flera gånger visade Hillary Clinton i ledning.

För Bernie Sanders står mycket på spel – ska han fortsätta utmana Hillary Clinton trots hennes försprång i antalet delegater ska han helst vinna New York. Han behöver all uppmärksamhet han kan få och mycket tyder därför på att han kommer gå ut hårt i natt.

Han ifrågasatte nyligen Hillary Clintons lämplighet – trots att han lovat att inte ägna sig åt negativ kampanjande – och under helgen sa han att ”något är fel med Hillary Clintons omdöme”. Det är ett tema Sanders varit inne på förut – både för att hon röstade ja till Irak-kriget och för hennes kopplingar till Wall Street. Enligt CNN är just Wall Street en fråga som med största sannolikhet kommer tas upp igen nu när frågan är lokal – till Bernie Sanders stora förtjusning.

– Bring it on, kommenterade han enligt nyhetskanalen.

Men Bernie Sanders har inte bara haft medvind i veckan. I en intervju med Daily News kämpade han med svaren på specifika frågor kring den finansiella reform han vill genomföra. Att svaren inte satt fick självklart Hillary Clinton att reagera.

– Väljare måste fråga sig själva om han verkligen kan leverera det han talar om, säger hon.

Utanför Duggal Greenhouse i hamnen i Brooklyn där nattens debatt hålls samlades i dag supporters för båda kandidaterna. För många New York-bor är debatten en sista chans att bestämma sig för en kandidat. Men 25-åriga Krashawna Thompson har redan bestämt sig för Sanders, berättar hon.

– Han säger allt jag vill höra, men det är inte därför jag tänker rösta på honom utan för att jag tror honom. Han säger något och sen genomför han det, det är inte bara prat.

Både Sanders och Hillary Clinton kämpar hårt för att framstå som den största New Yorkern just nu. Vem skulle du säga vinner den kampen?

– Jag måste säga Sanders där också. Han har varit med länge och har erfarenhet härifrån, säger Krashawna Thompson.
