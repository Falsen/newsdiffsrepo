Statsvetare om M-krisen: Något radikalt måste ske
Heidi Hendersson

De senaste dagarnas medierapportering har har blivit något av en följetong där förbund efter förbund gått ut med sin åsikt om M-ledaren. Jenny Madestam, lektor i offentlig förvaltning vid Södertörns högskola, säger att förbunden naturligtvis haft kontakt med varandra i frågan.

– När en sån här sak sätter i gång försöker man få så många som möjligt över på den egna sidan.

Hur går man till väga?

– Det man gör är att de som sitter med i länsförbundets styrelse samtalar om hur man ska ställa sig och de som har gått ut och sagt något är uppenbarligen de som har gemensam hållning.

Vilka länsförbund är de tyngsta?

– De som är starkare är Stockholms, Västra Götaland och Skåne de största förbunden som väger mest. De är viktiga.

Av dessa står Skåne och Västra Götaland bakom Kinberg Batra, medan Stockholm ställer sig kritisk. Men trots att hon har två av storförbunden i ryggen så sitter M-ledaren långt ifrån säkert i stormen som skakat om partiet.

– Nu går mediedrevet och det blir väldigt svårt för henne att ta sig ur den här situationen.

Varför händer det här just nu?

– På grund av att det finns ett missnöje mot Kinberg Batra. Det är mer eller mindre sista chansen innan valet att få till ett ledarskifte, det är därför initiativet tas nu, säger Madestam som dock inte ser att kärnan i problemet sitter i Kinberg Batra.

– Problemet sitter i partiet och dess brist på en tydlig politik.

Att nio förbund valt att uttrycka sitt missnöje mot Kinberg Batra innebär att en extrastämma med partiledarval kan bli aktuell.

– Det är inte helt otänkbart att det blir en extra stämma, men det krävs också att det finns en motkandidat att ställa mot Kinberg Batra, om hon inte avgår själv, det kan hon också göra.

Oavsett vad som händer är missnöjet tydligt och måste tas itu med.

– Om hon inte ska avgå eller det blir ledarskifte måste något annat radikalt göras. Byta hela partistyrelsen eller att hon öppnar upp för att politiken ska diskuteras.



LÄS MER: Fyra tänkbara scenarion för Anna Kinberg Batra



Madestam konstaterar att M-ledaren kunde tagit itu med missnöjet tidigare, men att partiets kris sträcker sig längre tillbaka.

– Naturligtvis skulle hon kunna ha gjort mer då efter i våras, men jag undrar om det finns något hon egentligen kunde gjort för att lindra den här kritiken, det handlar mycket om Moderaterna i sin helhet.

Madestam menar att den gyllene Reinfeldt-tiden skapat en falsk trygghetsbild för partiet.

– Partiet har kanske vant sig vid höga opinionssiffror och bra valresultat som man hade under åren med Reinfelt, men är det ett normaltillstånd för moderaterna? Historiskt sett har det inte sett ut så.

Summa summarum handlar det om en identitetskris.

– Efter Reinfeldts eran och nya Moderaterna har inte partiet hittat en ny identitet och en ny roll för vad partiet ska stå politiskt. Man måste ta en intern diskussion om vad Moderaterna står för och vilka man är. I dag finns inget kraftfullt budskap och internt också lite oenighet, det som vi ser nu.

Hur ser du på Kinberg Batras ledarskap?

– Det är ett svårt uppdrag att hitta sin stil och sitt ledarskap. Jag har flera gånger dragit paralleller till Annie Lööf. Hon var oerhört kritiserad av omgivningen, men sen gick partiet igenom en diskussion och en kris om vad ska C stå för. Det var naturligtvis smärtsamt, men då kunde hon berätta om vad partiet står för och det gjorde att hennes ledarskap blev mer trovärdigt.



LÄS MER: Det här har hänt i Moderatkrisen



LÄS MER: M-topparna i Stockholm vill ha bort Kinberg Batra
