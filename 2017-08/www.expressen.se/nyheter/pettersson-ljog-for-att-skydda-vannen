Pettersson ljög för att skydda vännen
Tommy Schönstedt

Samuelson har tillsammans med sin fru Lena Ebervall - också hon advokat - skrivit boken "Bombmannens testamente" som just kommit ut i pocket på Piratförlaget.

I Expressen i går berättade Gert Fylking om sitt sista möte med sin vän Christer Pettersson.

Det skedde våren 2004 på restaurang Zum Franziskaner i Stockholm. Enligt Fylking berättade Christer Pettersson om hur och varför han ska ha skjutit Olof Palme - på uppdrag av "Bombmannen" Lars Tingström som han suttit tillsammans med i Kumlafängelset.

Pettersson berättade också för Fylking om vapnet, en Smith & Wesson Magnum, som han påstod sig ha lånat av knarklangaren Sigge Cedergren.

- Både Petterssons psykiater Lars Lidberg och jag försökte förmå honom att erkänna för polisen, men Christer sa, att "det förstår du väl att jag kan inte göra det och säga inför mina systrar att det var jag som sköt Olof Palme."

Gert Fylking säger att det var "en kromad revolver".

Hur vet du det?

- Pettersson hade en kompis som hade sett vapnet. De var "pundarpolare" och jag träffade dem tillsammans. Petterssons kompis bodde många somrar på mitt lantställe och för han berättade för mig om Petterssons vapen, det måste ha varit 2005, efter Petterssons död, säger Fylking.

Två män från Gävle ger också stöd för att Christer Pettersson hade en blank revolver. De hade fått tips om var man kunde köpa amfetamin och åkte till en kvinna i Kista, norr om Stockholm.

Där satt en man med en revolver och vrålade att han skulle skjuta Palme. Männen blev rädda och sprang därifrån. Polisen larmades, men tipset lades åt sidan.

- Det stämmer, säger Thure Nässén, som ingick i polisens Palmegrupp. Det var Pettersson som bodde där hos sin dåvarande flickvän.

Advokat Per E Samuelson säger:

- Det stämmer nog att det var en kromad revolver, enligt vår källa. Men felet i Fylkings berättelse är att han tror att det var Sigge Cedergren som var Petterssons vapenleverantör. Det var det inte.

- Christer Pettersson ljög nog för Fylking eftersom den som sålde vapnet fortfarande levde när Christer Pettersson dog. Han ville nog inte "gola ned" honom.

- Pettersson skaffade revolvern mellandagarna 1985, sedan Lars Tingström hade dömts till livstids fängelse. Där har vi en säker uppgift från en kille som sitter inne just nu - och som satt inne med både Tingström och Pettersson.

I boken "Bombmannens testamente" berättar han och Lena Ebervall om hur Lars Tingström gav Christer Pettersson uppdraget att skjuta både Olof Palme och kungen - och att Christer Pettersson var obotligt lojal mot "Bombmannen".
