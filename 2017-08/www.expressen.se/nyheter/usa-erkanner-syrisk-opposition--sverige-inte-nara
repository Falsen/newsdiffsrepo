USA erkänner syrisk opposition – Sverige "inte nära"
TT

– Vi har fattat beslut om att den syriska oppositionsalliansen nu är tillräckligt omfattande och representativ för den syriska befolkningen för att betraktas som den legitima representanten för det syriska folket, sa den amerikanska presidenten enligt nyhetsbyrån Reuters.

Frankrike, Storbritannien Turkiet och flera gulfstater har tidigare fattat samma beslut.

Enligt statsminister Fredrik Reinfeldt är Sverige inte nära att erkänna oppositionsalliansen som legitim företrädare.

Han tycker det är rimligt att diskussionen förs av EU:s utrikesministrar, men betonar att Sverige på andra sätt stöder oppositionen i Syrien.

– Mig veterligen är vi inte nära att erkänna oppositionen. Vi vet vad vi vill ska försvinna, den nuvarande regimen, men det är mer oklart exakt hur oppositionen ser ut, säger han till TT.

Gruppen Syriens vänner, som samlar högt uppsatta representanter från ett hundratal länder, väntas vid dagens möte i Marrakech i Marocko erkänt Syriens oppositionsallians som "den legitima representanten för Syriens folk".

I ett utkast till slutdeklaration från mötet, som Reuters läst, manar Syriens vänner president Bashar al-Assad att kliva åt sidan.

I deklarationen, som kommer att skrivas under av 130 högt uppsatta representanter från olika länder, varnas Assadregimen för att använda kemiska eller biologiska vapen.

Frankrikes utrikesminister Laurent Fabius säger att det är för tidigt för Frankrike att bidra med vapen till de syriska rebeller som försöker störta president Bashar al-Assad.

– I nuläget har vi bestämt oss för att inte gå vidare med det, sade Fabius till reportrar vid mötet i Marrakesh.

– Vi får se de närmaste månaderna.

Samtidigt fortsätter striderna i Syrien.

Minst en person har mist livet och flera har skadats i bombattacker i huvudstaden Damaskus, uppger den statliga nyhetsbyrån Sana enligt AFP. Först ska två explosioner ha skett i bakom justitiedepartementet i centrala Damaskus.

Senare smällde en bomb i det kristna och drusiska området Jaramana, sydöst om huvudstaden, vilket dödade minst en och skadade fem.
