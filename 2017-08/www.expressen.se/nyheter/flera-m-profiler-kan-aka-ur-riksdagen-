Flera M-profiler kan åka ur riksdagen
Niklas Svensson

Dagens Nyheter publicerade under tisdagen en ny opinionsundersökning från Ipsos som visar att stödet för Moderaterna i Stockholms län minskat från 31 procent till 19 procent.

Samtidigt har stödet för Centerpartiet ökat från sju procent till 14 procent.

Flera M-profiler lever därför farligt inför nästa val.

I dag har partiet 13 riksdagsledamöter från valkrets Stockholms län och ytterligare 9 ledamöter från valkrets Stockholms stad, där det enligt mätningen också ser mörkt ut.

Överst på länslistan står partiledaren Anna Kinberg Batra. Men i år kandiderar även gruppledaren i riksdagen, Tomas Tobé, på samma lista, liksom tidigare försvarsministern Karin Enström och profiler som Hanif Bali och Niklas Wykman. På valbar plats ska också länsmoderaternas ordförande Kjell Jansson få plats – liksom kandidater från Täby, Sollentuna, Danderyd och Lidingö.

Artisten Richard Herrey berättade nyligen för Expressen att även han kandiderar till riksdagen för Moderaterna – i just Stockholms län.

En centralt placerad M-politiker beskriver nu stämningen som "frustrerat och uppgivet".

– Man tvekar om Anna Kinberg Batra verkligen inser hur illa ute partiet är och hur liten tilltron till henne är. Stödet börjar kollapsa i Stockholms län och även i Stockholms stad börjar det att svikta på allvar.

I Stockholms län kompliceras situationen ytterligare av att Tomas Tobé försöker bli invald för länet. Han flyttade enligt uppgift till Tyresö, som inte har en egen riksdagsledamot, bara för att kunna använda det "som bräckjärn till en plats på Stockholms länsbänk."

– Irritationen över det i Stockholms län är mycket stor och utbredd. Tobé riskerar på detta sätt sin fortsatta karriär, säger en uppgiftslämnare.

Partiledarens möjligheter att tvinga in Tobé på ett länsmandat anses numera små.
