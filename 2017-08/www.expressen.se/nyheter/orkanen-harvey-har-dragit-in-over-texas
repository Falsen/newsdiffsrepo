Orkanen Harvey har
dragit in över Texas
Stefan Soxbo

Orkanen har nu dragit in över Texas nära staden Rockport. Stadens borgmästare Patrick Rios uppmanar invånarna att skriva sina personnummer på armarna så att det ska vara enklare för räddningsarbetare att identifiera dem.

Stormen har även nått staden Port Aransas, som ska ha evakuerats till 90 procent, liksom staden Corpus Christi, med en befolkning på 325 000 människor. I Corpus Christi har invånarna fått hjälp med en frivillig evakuering – myndigheterna uppger att det är oklart hur många som har valt att stanna i staden, rapporterar The Guardian.

Harvey kommer att bli den kraftigaste naturkatastrofen att drabba USA sedan Katrina 2005 som orsakade skador för 108 miljarder dollar och kostade över 1200 människor livet.

Över 5,8 miljoner människor uppskattas vara i orkanen Harveys väg. Stormen kan komma upp i en vindhastighet på 60 sekundmeter, amerikanska National Weather Service. Det är väl över gränsen för de 32,7 sekundmeter som krävs föra att klassas som orkan.

– Miljoner människor kommer att drabbas av den här stormen, säger meteorologen Dennis Feltgen enligt The Guardian.

Tiotusentals människor flyr undan Harvey. Hundratals av dem har anlänt till San Antonio som kommer att förbereda plats för minst 6000 personer. En av dem är Justine Vela från Corpus Christi som flydde till San Antonio med sina fyra barn.

– Mina barn förstår inte vad som händer eftersom de är små. Jag försöker hålla dem lugna och trygga. Det här är den bästa platsen för oss just nu, säger Justine Vela enligt CBS News.

Svenske Peter, 46, är på besök i Houston, där man nyligen utfärdat en tornadovarning strax söder om staden. Han berättar att det i nuläget bara regnar – men att stormen väntas drabba området under de kommande dagarna.

– De varnar för jätteöversvämningar. De har aldrig förut sett de här regnmängderna i prognoserna, så nog kommer det att bli illa.

Folk i stan har börjat förbereda sig genom att köpa mat och vatten på dunk.

– Det är tomt på hyllorna i affärerna. Det är klart att vi också har köpt en del grejer, men jag känner mig inte rädd.



LÄS MER: Hanna om Harvey: "Klart man är orolig"

Meterologen Justin Horne i San Antonio har twittrat en bild över hur stora vägskyltar redan fallit över vägen till följd av den kraftiga stormen.

– Det kommer att bli en mycket kraftig katastrof, säger Texas guvernör Greg Abbott som skriver på Twitter att han har varit i kontakt med USA:s president Donald Trump om det svåra läget enligt ABC News.

President Donald Trump har nyligen utlyst katastroftillstånd i Texas. Han skriver på Twitter att han har skrivit under en order som ger Texas de federala myndigheternas fulla stöd med utökade resurser.

Harvey väntas orsaka ”katastrofala” översvämningar enligt CNBC. National Hurricane skickade ut den här videon på Twitter över hur Harvey drar in över Texas.

Senaste gången en orkan med 4 på orkanskalan drog in över Texas (orkanen Carla 1961) dog 34 människor, tusentals byggnader förstördes och det uppstod skador för 300 miljoner dollar, uppger National Weather Service.
