Orkanen Harvey har
dragit in över Texas
Stefan Soxbo

Orkanen har nu dragit in över Texas nära staden Rockport. Stadens borgmästare Patrick Rios uppmanar invånarna att skriva sina personnummer på armarna så att det ska vara enklare för räddningsarbetare att identifiera dem.

Harvey kommer att bli den kraftigaste naturkatastrofen att drabba USA sedan Katrina 2005 som orsakade skador för 108 miljarder dollar och kostade över 1200 människor livet.

– Miljoner människor kommer att drabbas av den här stormen, säger meteorologen Dennis Feltgen enligt The Guardian.

Tiotusentals människor flyr undan Harvey. Hundratals av dem har anlänt till San Antonio som kommer att förbereda plats för minst 6000 personer. En av dem är Justine Vela från Corpus Christi som flydde till San Antonio med sina fyra barn.

– Mina barn förstår inte vad som händer eftersom de är små. Jag försöker hålla dem lugna och trygga. Det här är den bästa platsen för oss just nu, säger Justine Vela enligt CBS News.

– Det kommer att bli en mycket kraftig katastrof, säger Texas guvernör Greg Abbott som skriver på Twitter att han har varit i kontakt med USA:s president Donald Trump om det svåra läget enligt ABC News.

President Donald Trump skriver på Twitter att han har signerat en order som ger Texas de federala myndigheternas fulla stöd.

Harvey väntas orsaka ”katastrofala” översvämningar enligt CNBC.
