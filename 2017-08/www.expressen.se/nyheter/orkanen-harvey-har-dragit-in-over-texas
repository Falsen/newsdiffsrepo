Tiotusentals flyr stormen i Texas
Stefan Soxbo

Den tropiska orkanen Harvey, som under lördagen nedgraderades till en tropisk storm, har härjat skoningslöst i Texasområdet under helgen.

– Allt som vi hade hoppats inte skulle hända, men som var förutspått, håller på att hända. Vi har en katastrofartad, livshotande översvämning som äger rum över sydöstra Texas, säger Dennis Feltgen på det nationella orkan-centret till New York Times.



Enligt The Guardian har drygt 3 000 soldater tagits in för att hjälpa till och 500 fordon samt 14 flyg satts i bruk med anledning av katastrofen. 250 motorvägar runtom i delstaten har stängts av. 12 000 medlemmar av nationella gardet hjälper till, enligt CNN.

En av städerna som drabbades först är Rockport, där över 300 000 förlorade ström och där det första dödsfallet också bekräftades på lördagen. En person omkom då i en husbrand i samband med den tropiska orkanen. Enligt New York Times ska Harvey ha orsakat "vittspridd skada" i staden.

– Hem och företag är helt förstörda, liv söndriga, säger borgmästaren Charles J. Wax.

Staden Port Aransas, som ska ha evakuerats till 90 procent, liksom staden Corpus Christi, med en befolkning på 325 000 människor. I Corpus Christi har invånarna fått hjälp med en frivillig evakuering – myndigheterna uppger att det är oklart hur många som har valt att stanna i staden, rapporterar The Guardian.

Under måndagen höll president Donald Trump presskonferens och lovade snabb hjälp till de utsatta områdena.

Han sa att kongressen skulle tillhandahålla katastrofhjälpmedel.

– Ni kommer att få se väldigt snabba åtgärder från kongressen, sa han.

Han fortsatte med att likna USA vid en stor familj som ska genomlida naturkatastrofen tillsammans.

– Vi ser grannar som hjälper grannar, vänner som hjälper vänner, och främlingar som hjälper främlingar. VI är en amerikansk familj. Vi utstår smärta tillsammans, vi kämpar tillsammans och tro mig, vi genomlider tillsammans, sa Donald Trump.

Harvey har nu också drabbat Houston, Texas största stad, där den skördade sitt andra dödsoffer.

En kvinna som ska ha försökt fly översvämningarna drunknade när hon försökte ta sig ur bilen, rapporterar CNN. Stora delar av staden är översvämmad. Enligt BBC har flygplatsen stängt tills vidare.

På söndagskvällen rapporterade New York Times att åtminstone fem personer ska ha omkommit i den tropiska orkanens framfart, men myndigheterna har inte gått ut med exakta siffror ännu.

Enligt AP ska en hel familj om sex personer svepts med i vattenmassorna och dött. De ska ha befunnit sig i en van när de drunknade.

Enligt BBC ska man ha undsatt över 2 000 personer undan de höga vattnen. Flygplatser och skolor är avstängda och ett av stadens sjukhus evakuerades.

Myndigheter ber nu människor att donera båtar för att kunna undsätta fler.

Både räddningstjänst och frivilliga deltar i arbetet med att evakuera människor.



Texas Tribune rapporterar att regionens nödcentral blivit nedringd bortom sin kapacitet och har tagit emot mer än 50 000 samtal. Sociala medier användes under gårdagen febrilt av strandsatta i desperata försöka att få hjälp. Översvämningen är värre än den orsakad av den tropiska orkanen Allison som 2001 orsakade nästan två dussin dödsfall.

Under söndagen höll borgmästaren Sylvester Turner en presskonferens och förklarade att det inte var ett alternativ att evakuera alla invånare innan Harvey slog till.

– Du kan inte sätta 2,3 miljoner människor på gatan. Det är farligt. Om du tycker situationen är dålig nu - ge en order om evakuering och du skapar en mardröm, säger han till Texas Tribune.

Texas guvernören Greg Abbott sa att man nu inte har tid att börja ifrågasätta eventuella evakueringsorder, utan att man måste hantera situationen så bra som det går.

På måndagen inleddes massevakueringar på flera håll i området, bland annat i Fort Bend County drygt fem mil sydväst om Houston, rapporterar Reuters. Där har 50 000 invånare redan beordrats att lämna sina hem.

Samtidigt har skolor, flygplatser och kontorsbyggnader i samma område beordrats att stänga på måndagen allt eftersom vägar förvandlas till floder. I flera bostadsområden har vattennivåerna redan nått midjehöjd.

Harvey kommer att bli den kraftigaste naturkatastrofen att drabba USA sedan Katrina 2005 som orsakade skador för 108 miljarder dollar och kostade över 1200 människor livet.

Omkring 13 miljoner människor uppskattas vara i orkanen Harveys väg och enligt New York Times är städer längre in i landet förbereda på att ta emot evakuerade från kusterna.

Orkanen kan komma upp i en vindhastighet på 60 sekundmeter, enligt amerikanska National Weather Service, NWS. Det är väl över gränsen för de 32,7 sekundmeter som krävs föra att klassas som orkan. Under helgen nedgraderas Harvey, men det ihållande regnet orsakar stora problem. Ju långsammare den rör sig desto mer regn faller över ett och samma område – vilket ökar risken för översvämningar, skriver Guardian med hänvisning till den nationella väderkanalen.

Enligt NWS är Harvey inte lik något annat väderfenomen tidigare och konsekvenserna är "bortom allt upplevt".



– Miljoner människor kommer att drabbas av den här orkanen, säger meteorologen Dennis Feltgen enligt Guardian.

Hundratals av dem har anlänt till San Antonio som kommer att förbereda plats för minst 6000 personer. En av dem är Justine Vela från Corpus Christi som flydde till San Antonio med sina fyra barn.

– Mina barn förstår inte vad som händer eftersom de är små. Jag försöker hålla dem lugna och trygga. Det här är den bästa platsen för oss just nu, säger Justine Vela enligt CBS News.

Svenske Peter, 46, är på besök i Houston, där man nyligen utfärdat en tornadovarning strax söder om staden.

– De varnar för jätteöversvämningar. De har aldrig förut sett de här regnmängderna i prognoserna, så nog kommer det att bli illa.

Folk i stan har förberett sig genom att köpa mat och vatten på dunk.

– Det är tomt på hyllorna i affärerna. Det är klart att vi också har köpt en del grejer, men jag känner mig inte rädd.



LÄS MER: Hanna om Harvey: "Klart man är orolig"

Meteorologen Justin Horne i San Antonio har twittrat en bild över hur stora vägskyltar fallit över vägen till följd av orkanen.

– Det kommer att bli en mycket kraftig katastrof, säger Texas guvernör Greg Abbott som skriver på Twitter att han har varit i kontakt med USA:s president Donald Trump om det svåra läget enligt ABC News.

Nyhetsbyrån Reuters rapporterar på söndagskvällen, svensk tid, att mer än 76 centimeter regn har fallit över vissa delar av Houston. Ungefär lika mycket regn kan väntas under de närmaste dagarna.

President Donald Trump har nyligen utlyst katastroftillstånd i Texas. Han skriver på Twitter att han har skrivit under en order som ger Texas de federala myndigheternas fulla stöd med utökade resurser.

Presidenten har skjutit upp sin resa till Texas med hänsyn till räddningsoperationerna. På söndagskvällen, svensk tid, meddelade Vita Huset att han kommer anlända till den drabbade delstaten på tisdag.

Harvey väntas orsaka ”katastrofala” översvämningar enligt CNBC. En sheriff i Texas har uppmanat folk att ta sig till höga punkter – efter att flera alligatorer spolats upp på land.

"Lämna dem i fred tills vattnet drar sig undan", skriver sheriffen.

Senaste gången en orkan med 4 på orkanskalan drog in över Texas (orkanen Carla 1961) dog 34 människor, tusentals byggnader förstördes och det uppstod skador för 300 miljoner dollar, uppger National Weather Service.
