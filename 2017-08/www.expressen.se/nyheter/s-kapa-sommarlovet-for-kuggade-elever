S: Kapa sommarlovet för kuggade elever
Marit Sundberg

Enligt Socialdemokraterna lämnar över 12 000 ungdomar om året grundskolan utan fullständiga betyg. Därmed har de inte behörighet till gymnasieskolans nationella program.

"Detta är ett misslyckande och ett svek mot dessa ungdomar", skriver riksdagsgruppledaren Mikael Damberg, partiets ekonomisk-politiske talesman Magdalena Andersson och S utbildningspolitiske talesman Ibrahim Baylan på DN Debatt.

Partiet föreslår nu förlängd skolplikt, och kommer att avsätta pengar till en sommarskola i höstbudgeten.

Socialdemokraterna föreslår att elever i årskurserna 6–9 ska få upp till 20 dagars utökad undervisningstid sommartid. Målet är att alla elever ska ha en fullständig gymnasieexamen innan de är 25 år.

Staten har tidigare avsatt pengar till sommarundervisning för elever som inte når målen.

"Det är svårt att förstå varför regeringen valt att till sommaren helt ta bort det statliga stödet till sommarskolorna", skriver Damberg, Andersson och Baylan på DN Debatt.

Utbildningsminister Jan Björklund (FP) tycker att förslaget om att förlänga skolplikten en bit in i sommaren är bra.

– Vi jobbar med ett liknande förslag på utbildningsdepartementet. Jag är helt inriktad på att vi ska lägga fram ett sådant här lagförslag.

Björklunds förhoppning är att elever som i dag blir underkända i nian, men som "hänger på gärsgår'n", skulle kunna nå godkänt med några extra veckors undervisning.

– Kruxet är att gymnasieintagningen kommer att behöva senareläggas några veckor, från ungefär midsommar till en bit in i juli. Men jag bedömer ändå att fördelarna med detta överstiger nackdelarna.

En lagändring bör kunna införas till läsåret 2013/2014, enligt utbildningsministerns bedömning.
