Löfven: Fler länder måste ta sitt ansvar
Niklas Svensson

Det är bråttom att lägga fram en plan för hur Europa ska möta den internationella flyktingkatastrofen, anser statsminister Stefan Löfven.

Det budskapet tar han också med sig till Berlin i morgon, då han träffar Tysklands förbundskansler Angela Merkel.

– Sverige, Tyskland och ett fåtal andra länder har länge varit ensamma om att ta sitt fulla ansvar. Det håller inte. Alla länder i unionen måste nu beslutsamt stå upp för människovärdet och göra sin plikt i denna krävande tid, säger statsministern.

På en presskonferens i regeringshögkvarteret Rosenbad på måndagmorgonen listade Stefan Löfven tio ståndpunkter för att reformera EU:s flyktingpolitik:

• Att EU ska inrätta en permanent och tvingande omfördelningsmekanism vid katastrofer.

• Att EU ska fortsätta att prioritera att rädda liv.

• Att alla EU:s medlemsstater ska ta sitt ansvar för att upprätthålla EU:s yttre gräns och leva upp till asylreglerna.

• Att EU:s asyl- och gränsmyndigheter ska förstärkas.

• Att EU ska fortsätta att bekämpa människosmugglarna.

• Att EU får till stånd ett effektivt och humant återvändande och enas om ett återvändandeprogram.

• Att EU skyndsamt ska enas om ett system med säkra länder.

• Att EU kraftigt ska öka antalet kvotflyktingar till cirka 100 000.

• Att EU-kommissionen föreslår fler lagliga vägar till EU.

• Att EU behöver en mer aktiv utrikes- och biståndspolitik för att hjälpa människor på plats.

– Det här är en fråga om moraliskt ansvar, säger statsministern, som samtidigt kritiserar Ungern och landets premiärminister Viktor Orbán.

– Vi ska se till att värna asylrätten, och för att göra det måste alla länder göra sin plikt. Nu behövs ett permanent och tvingande system.

– Grunden ska vara en reglerad invandring. De som har asylskäl ska få stanna, de som inte har det ska återvända.

Senare i dag ska Löfven tala med FN:s flyktingkommissarie António Guterres, meddelade han på morgonens presskonferens.

Statsministern konstaterade också att regeringen i höstens budget kommer att lägga fram ett etableringspaket som bland annat innebär att alla landets kommuner ska tvingas att dela på ansvaret.

Redan i samband med den stora demonstrationen på Södermalm i Stockholm på söndagen sa Stefan Löfven att EU:s flyktingkvot bör höjas från 1900 till 100 000. Han ville då inte ange vad detta skulle innebära i faktiska tal för Sveriges del.

I helgen föreslog Folkpartiledaren Jan Björklund att den svenska flyktingkvoten ska höjas från 1 900 per år till 5 000. Stefan Löfven konstaterade på presskonferensen att det är en rimlig nivå.

På frågan om det kan bli aktuellt att öppna upp för asylsökande på svenska ambassader blev svaret ett bestämt nej.

– En synnerligen dålig idé. Vi kan se hur det skulle påverka svenska ambassader. Det skulle bli ohållbart.

På fredag träffar Stefan Löfven Moderatledaren Anna Kinberg Batra och de andra alliansledarna för att diskutera flyktingkrisen.

Migrationsverket redogjorde förra veckan för en ny prognos som visar att 350 000 asylsökande väntas till Sverige de närmaste fem åren. Migrationsverkets kostnader beräknas till 157 miljarder kronor till 2019, en ökning med 18 miljarder jämfört med den senaste prognosen.

Frankrike kommer att ta emot 24 000 flyktingar de närmaste två åren i enlighet med en plan från EU-kommissionen, säger president François Hollande på en pressträff.

Enligt uppgifter till nyhetsbyrån AFP innebär planen att Tyskland kommer att ta emot drygt 31 000 flyktingar.

Samtidigt har Angela Merkel haft presskonferens i Tyskland. Där meddelande hon att Tyskland anslår ytterligare sex miljarder euro för asylmottagande.

– Tyskland förknippas nu med hopp, säger förbundskanslern.

På onsdag ska Löfven ha överläggningar med oppositionen om flyktingkrisen kan innebära för Sverige. Den ende av partiledarna som inte är bjuden är Sverigedemokraternas Jimmie Åkesson är.

– Vi har bjudit in de partier vi tror vi kan hitta ett samarbete med, säger Stefan Löfvens pressekreterare Dan Lundqvist Dahlin till TT.
