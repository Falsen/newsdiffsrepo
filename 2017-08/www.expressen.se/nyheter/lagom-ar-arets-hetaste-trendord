”Lagom” är årets
hetaste trendord
Heidi Hendersson

För två år sedan rapporterade BBC om danska ordet "hygge" som nästlat sig in som koncept även i engelskspråkiga sammanhang. Det sades vara ett uttryck för en livsstil som hjälpt danskarna att bli några av de lyckligaste i världen. Det är ett ord som beskriver mindfulness, lyckan i en fin, mysig stund och den internationella exporten av ordet var snart ett faktum.

Men nu har den fått en konkurrent i det svenska "lagom". Enligt BBC så har kopplingen av anspråklöshet och balans en slagkraft i dagens pressade värld.

– I ena ändan är vi överdrivna i våra jobbrutiner, vår uppkoppling och i sakerna vi unnar oss. men å andra sidan rådges vi att begränsa oss själva genom att pröva en ny cool diet eller en trendig detox, säger psykologen Niels Eék till BBC.

Han konstaterar att "lagom" träffar mitten.

– Det tillåter människor att njuta, men hålla sig hälsosamma och nöjda på samma gång.

BBC är dock inte någon pionjär inom ordtrendspaning. Ordet "lagom" har redan lyfts upp av modejättar såsom Vogue och Elle. Enligt Vogue började ordet röra sig västerut redan 2016 och de konstaterade i januari att ordet kan "dominera 2017".

– Till skillnad från hygge, som försöker fånga en känsla, är lagom ett etos av anspråklöshet, skriver modemagasinet.

2014 grundades till och med ett magasin kallat Lagom i Bristol i England.

Elle konstaterar att lagom är både enklare att uttala och förstå och belyser hur det kan användas för att beskriva ett hållbart liv.

– Hitta lagom genom att hålla koll på dina finanser (och) medvetet minska din miljöpåverkan på världen, skriver de.
