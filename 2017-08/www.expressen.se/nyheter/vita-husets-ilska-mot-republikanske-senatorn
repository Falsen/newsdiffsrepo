Vita husets ilska – mot
republikanske senatorn
Tobias Söderlund

Donald Trumps kommentarer om de högerextrema demonstrationerna i Charlottesville väckte stor uppmärksamhet. Trump tyckte att det var orättvist att dra alla som tågade under det högerextrema mötet över en kam. I oroligheterna blev motdemonstranten Heather Heyer ihjälkörd av en vit makt-anhängare – men presidenten sköt över delar av ansvaret på just motdemonstranterna.

– Du har en grupp å ena sidan som är dålig, och du har en grupp å andra sidan som också var väldigt våldsam. Ingen vill säga det, men jag säger det nu. Du har en grupp som rusar in, utan tillstånd, och var väldigt, väldigt våldsamma, sa Trump under en presskonferens.

Även presidentens beslut att lägga ner två av sina näringslivsråd har väckt reaktioner internt.

Under förra veckan kritiserade därför en rad republikanska senatorer och andra tunga höjdare inom partiet sin president öppet. En av dem var Bob Corker, senator från Tennessee.

– Presidenten har varken lyckats visa upp den stabiliteten eller den kompetensen han behöver för att nå framgång. Han har inte heller visat att han förstår vad som gjort USA till den stora nationen den är i dag, sa Corker.

Kritiken lär ha svidit extra mycket då Bob Corker varit en republikan som varit nära allierad med Trump, och som presidenten övervägde att utse till statssekreterare.

När pressekreteraren Sarah Huckabee Sanders under torsdagen höll sin första presskonferens i Vita huset på tre veckor fick hon frågan om senator Corkers uttalande. Repliken blev kort:

– Jag tycker att det är ett löjligt och upprörande påstående som inte är värdigt ett svar från det här podiet, sa Huckabee Sanders och gick direkt vidare till nästa fråga.
