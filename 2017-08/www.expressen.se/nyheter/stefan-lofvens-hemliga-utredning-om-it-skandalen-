Stefan Löfvens hemliga utredning om it-skandalen
Niklas Svensson

Den hemliga interna utredningen i regeringskansliet skördade i helgen sitt första offer.

Statsminister Stefan Löfvens närmaste medarbetare Emma Lennartsson avgick under söndagen sedan nya uppgifter om it-skandalen på Transportstyrelsen kommit fram.

Emma Lennartsson hade vid minst två tillfällen deltagit i möten där företrädare för Säkerhetspolisen redogjort för tillsynen mot Transportstyrelsen – men utan att ställa några följdfrågor eller föra informationen vidare.

Statsministerns kommentar efter avgången:

"Emma Lennartsson är en ytterst kompetent statssekreterare men har i dag redogjort för att hon gjort ett misstag. Hon har dragit slutsatsen att lämna sin tjänst och jag har förståelse för det. Jag önskar henne all lycka framöver."

I dag kan Expressen berätta att Stefan Löfven beordrat chefen för samordningskansliet, statssekreteraren Mats A Andersson, att leda en intern utredning av haveriet kring Transportstyrelsen.

Enligt Expressens uppgiftslämnare har han ett team omkring sig som nu ska förbereda ministrar och statssekreterare inför granskningen i riksdagens konstitutionsutskott.



LÄS ÄVEN: K-G Bergström: Hon skyddar Löfven som en gammal lojal socialdemokrat



Det finns en växande oro i regeringskansliet för att EU- och handelsminister Ann Linde, tidigare statssekreterare hos förra inrikesministern Anders Ygeman, ska bli nästa offer.

Linde utsågs av Stefan Löfven till minister i maj förra året.

Men som statssekreterare var hon var bland de första i regeringskansliet som informerades av Säpo om skandalen på Transportstyrelsen – redan under hösten 2015.

– Men den informationen då var inte i närheten av allt det som kom fram sedan. Det som jag fick information om var att Säpo fått indikationer på att vissa uppgifter ur körkortsregistret kunde hamna i orätta händer för att Transportstyrelsen skulle göra en outsourcing, sa Ann Linde den 3 augusti till Nyhetsbyrån TT.



LÄS ÄVEN: Frågorna som pressar Löfven om IT-skandalen



Linde säger samtidigt att hon själv blev orolig och höll sig informerad. Enligt TT bekräftar Ann Linde också att hon i november 2015 fick reda på att Säpo rekommenderade ett omedelbart stopp för outsourcingen – och trots detta stoppades inget.

Men i dag dag förnekar Ann Linde att det var så det gick till.

– Ann Linde fick inte denna information, hävdar pressekreteraren Darina Agha.



Ann Linde informerade varken statsministern eller "sin" minister Anders Ygeman när hon fick den första informationen av Säkerhetspolisen.

På ett extra regeringssammanträde i söndags utsågs Nils Vikmång till statsministerns nya statssekreterare. Samtidigt utsågs Löfvens stabschef Kristina Persdotter till ny statssekreterare i statsrådsberedningen.

Enligt uppgifter till Expressen kan även hon dras in i utredningen kring Transportstyrelsen. Persdotter ska enligt källan ha suttit med på de möten där Emma Lennartsson fick sin information av Säkerhetspolisen.

Men detta förnekas bestämt från regeringshögkvarteret Rosenbad på torsdagseftermiddagen.

– Uppgifterna om Kristina Persdotter stämmer inte. Hon har inte suttit med på de mötena med Säpo, säger Ann Ekberg, biträdande presschef på statsrådsberedningen.

– Statsministerns stabschef har inte den uppgiften, uppger samtidigt presschefen Odd Guteland.



LÄS ÄVEN: Jimmie Åkesson kräver Stefan Löfvens avgång

I regeringskansliet finns samtidigt en irritation över hur den interna krishanteringen såg ut efter avslöjandena i medierna i början av juli i år.

Initialt var det statssekreteraren Hans Dahlgren som fick sköta hanteringen av skandalen, enligt Expressens uppgiftslämnare. Orsaken ska ha varit att Emma Lennartsson då befann sig på en privat semesterresa i USA som hon inte ville avbryta.

Även andra centralt placerade personer uppges ha prioriterat sina semestrar framför krishanteringsarbetet i Rosenbad, enligt källan.

Expressen har sökt Mats A Andersson och Emma Lennartsson, men hittills utan resultat.
