Fredag 18 augusti 2017
Bannon lämnar Vita huset
Anton Nilsson

Presidenten har debatterat med två av sina medarbetare om när och hur de bör sparka Bannon, enligt New York Times.

Men enligt en person i Bannons närhet har han själv begärt att få sluta, och meddelade presidenten om detta redan den 7 augusti.

Enligt radiokanalen NPR har Vita husets presstalesperson bekräftat att Bannon lämnar sin post.

Det var meningen att Bannons uttåg ur Vita huset skulle offentliggöras i början på denna vecka, men efter de dödliga kravallerna i Charlottesville bestämde man sig för att vänta, enligt New York Times.

Vid en kontroversiell presskonferens på tisdagen – där Trump höjde rösten mot pressen och beskyllde "båda sidor" för våldsamheterna i Charlottesville – fick presidenten frågan om han har förtroende för Bannon.

– Vi får se vad som händer med Bannon, svarade Trump då.

Steve Bannon talade nyligen med en tidsskrift där han trotsade presidentens Nordkoreastrategi och sade att han "strider varje dag" mot interna fiender inom administrationen.

Personer i Bannons närhet har sagt till New York Times att Bannon trodde att samtalet till tidsskriften, American Prospect, var privat.

Innan han blev ledaren för Trumps valkampanj, och senare presidentens chefsstrateg, skötte Bannon högersajten Breitbart, som han själv har beskrivit som en "plattform för alt-högern".

Han är känd för sin anti-statliga ideologi och sade under valkampanjen 2016 till sajten Daily Beast att han var en "leninist" som delade Sovjetledaren Vladimir Lenins åsikt att staten bör "förstöras".

– Lenin ville förstöra staten, och det är mitt mål också. Jag vill få allting att krascha, och förstöra hela dagens etablissemang, sade Bannon enligt Daily Beast.

Vid ett republikanskt möte i februari förklarade Bannon att de huvudområden han ville jobba med i Vita huset bland annat inkluderade "nationell säkerhet och oberoende", "ekonomisk nationalism", och "dekonstruktionen av den administrativa staten".

Bannon har ansetts vara Trumps tydligaste och viktigaste koppling till den väljarbas, långt ute på högerkanten, som uppskattar presidentens nationalistiska och främlingsfientliga utspel.

Inom Vita huset förde Bannon konstanta krig mot sina meningsmotståndare, som bland annat inkluderade presidentens svärson och rådgivare Jared Kushner.

Kushner-flanken, som anses vilja få Trump att röra sig mer mot den politiska mitten, verkar nu ha vunnit en viktig strid i och med Bannons uttåg.

Källor till New York Times säger att Trump har funderat på att få bort Bannon ur Vita huset i flera veckor, men att han tvivlat efter att ha fått rådet att detta vore osmart eftersom det riskerar att kosta honom väljare på den yttersta högerkanten.

Steve Bannon var allierad med den före detta stabschefen Reince Priebus, som avgick från posten i slutet på juli. Stabschefen som ersatte Priebus, generalen John Kelly, har varit kritisk till Bannon, enligt New York Times.

I uttalandet där Vita huset bekräftar Bannons avgång skriver talespersonen Sarah Huckabee Sanders:

"John Kelly och Steve Bannon har tillsammans kommit överens om att i dag blir Steves sista dag. Vi är tacksamma för hans tjänstgöring och önskar honom lycka till".
