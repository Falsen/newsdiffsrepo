Chefsstrategen Steve Bannon lämnar Vita huset
Jens Möller

Donald Trumps utrensning i den ursprungliga staben fortsätter. Efter en turbulent vecka där ryktena om Steve Bannons avgång växt sig starkare kom beskedet på fredagskvällen: President Donald Trumps chefsstrateg lämnar Vita huset.

I uttalandet skriver Trumps talesperson Sarah Huckabee Sanders:

"Vita husets stabschef John Kelly och Steve Bannon har tillsammans kommit överens om att i dag blir Steves sista dag. Vi är tacksamma för hans tjänstgöring och önskar honom lycka till".

Källor till såväl Washington Post som New York Times i Vita huset beskriver Steve Bannons avgång som en seger för John Kelly som, sedan han tog över från sparkade Reince Priebus, försökt lugna ner striderna i administrationen och skapa lite ordning och reda.



LÄS MER: Generalen som ska få ordning på Vita huset

Det finns olika versioner av hur Bannon lämnade sitt uppdrag. Enligt en källa till New York Times har presidenten planerat att sparka Bannon sedan han gjorde sig av med Reince Priebus för tre veckor sedan, men en person nära Steve Bannon hävdar att det var Bannon själv som lämnade in sin avskedsansökan i förra veckan.

Det var meningen att Bannons uttåg ur Vita huset skulle offentliggöras i början på denna vecka, men efter de dödliga kravallerna i Charlottesville sköts beslutet upp. Steve Bannon uppges vara en av få som stod bakom Donald Trumps hårt kritiserade uttalanden kring händelserna och detta ska ha fått presidenten att tveka.

Droppen ska i stället ha kommit i onsdags, då Bannon plötsligt ringde upp Robert Kuttner på den liberala tidningen the American Prospect och pratade öppet om sin fiendeskap med bland andra den ekonomiska rådgivaren Gary Cohn – och kritiserade Donald Trumps hårda svingande mot Nordkorea.

Under natten mot lördagen, svensk tid, bekräftade Bannon själv sin avgång.

– Om det finns några oklarheter, låt mig förtydliga: Jag lämnar Vita huset och går ut i krig för Trump mot hans motståndare, sa han till Bloomberg News Joshua Green, som nyligen skrev boken "Devil’​s Bargain: Steve Bannon, Donald Trump and the Storming of the Presidency".





Steve Bannon har varit Trumps tydligaste och viktigaste koppling till den väljarbas, långt ute på högerkanten, som uppskattar presidentens nationalistiska och främlingsfientliga utspel. Med sin plattform som tidigare chef för hårt högerpopulistiska sajten Breitbart var han en bidragande orsak till att Trump kunde vinna nomineringen och presidentvalet. Nu återvänder Bannon till Breitbart.

– Presidentskapet vi slogs för och vann är över. Men vi har fortfarande en enorm rörelse och vi kommer att skapa något av det här, säger Bannon till the Weekly Standard och skyller motgångarna på det "moderata" republikanska etablissemanget.

– Men jag är laddad. Nu är jag fri och har händerna på mina vapen. Jag kommer att krossa motståndet, jag byggde en maskin på Breitbart och nu kommer jag tillbaka.





Många källor och bedömare tror att Steve Bannon kommer att hålla sig relativt lojal med presidenten framöver och han ska enligt New York Times även ha lovat att hålla tillbaka lite när det gäller resten av administrationen – inklusive hans svurna fiende Jared Kushner, presidentens svärson och rådgivare. Andra tror att han kommer att använda sin nygamla position till att pressa Trump.

– Han kommer att använda sin makt till att slå till mot presidenten, så fort han tycker att presidenten har fel, säger förre Breitbart-medarbetaren Ben Shapiro till Fox News.

Vissa tecken från Breitbart pekar åt det senare hållet. Joel Pollak, en Breitbart-chef, twittrade bara "#WAR" när beskedet om Bannons avgång kom. Därefter publicerade Breitbart krönikan "Med Steve Bannon borta riskerar Donald Trump att bli Arnold Schwarzenegger 2.0", skriven av samme Joel Pollak.

Sedan Donald Trump tillträdde som president har stora delar av hans stab bytts ut. Säkerhetsrådgivaren Michael Flynn tvingades lämna efter mindre än en månad på posten, på grund av sina kontakter med Rysslands ambassadör Sergej Kislyak och lögnerna kring detta. I maj lämnade kommunikationschefen Michael Dubke sin post frivilligt, därefter var det Sean Spicer som den 21 juli sa upp sig i protest mot att Anthony Scaramucci – som själv fick sparken efter elva dagar – utnämnts till kommunikationschef.

En vecka efter att Sean Spicer lämnat var det stabschefen Reince Priebus tur att få sparken. Han ersattes av generalen John Kelly som uppges vara den som såg till att Anthony Scaramuccis tid i rampljuset blev så kort – och den som alltså låg bakom att Bannon nu lämnat.
