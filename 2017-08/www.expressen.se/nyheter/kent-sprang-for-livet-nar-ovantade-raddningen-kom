Kent sprang för sitt liv – björn
dödskraschade mot ett träd
Arne Lapidus

Kent R Olsen från Aurskog i Norge var ute på fågeljakt i norra Dalarna i söndags. Han har jagat tjäder och orre i samma skogar i tio år.

Plötsligt förvandlas han från jägare till jagad. I en dramatisk jakt på liv och död springer han desperat mellan träden med en aggressiv björn i bakhasorna, något som Jaktjournalen först rapporterade om.

– Jag hör en gren knäckas framför mig. Jag ser min fågelhund komma springande. Med ett djur 5–10 meter efter sig, det är en björn, säger Kent Olsen, 35.

– Hunden springer emot mig, han tror att han är säker hos mig. Det är en öppen glänta. Björnen är ungefär 80 meter från mig.

– Jag håller hagelbössan över huvudet, gör mig så stor jag kan och skriker och tar två raska steg mot björnen för att den ska stanna. Nu är den runt 30 meter från mig, säger han.

Kent berättar att björnen fortsätter att rusa mot honom. Han överväger att skjuta, men avstår eftersom han bara har två skott i bössan. När björnen bara är någon meter från honom, hoppar Kent åt sidan bakom en tall – och hoppas att björnen ska fortsätta att jaga hunden och trötta ut sig.

– Björnen vänder och går till angrepp mot mig. Jag springer mot den första stora tallen, lägger armen runt stammen och svingar mig runt för att få fart. Då slår björnen mig på högra stöveln, säger Kent.

– Jag springer för livet. Löper mot en rotvälta, svingar mig runt en annan tall. Då slår björnen mig med ramen två gånger, på båda stövlarna.

– Den är nästan ifatt. Jag hör hur den andas, säger han.

Kent springer tillbaka till den första tallen med björnen hack i häl. Han svingar sig runt trädet. Då hör han en smäll, ungefär som ett svagt gevärsskott.

– Jag vänder mig om och ser björnen ligga på marken ungefär en meter från mig. Den har sprungit rakt in i tallen jag just har svingat mig runt. Den är livlös, jag tror att den har svimmat, säger Kent.

Han överväger att skjuta den liggande björnen. Men i samma ögonblick dyker det upp en björnunge som rusar mot björnhonan. Så Kent avstår från att skjuta "för att det inte känns rätt".

I stället springer han flera kilometer genom skogar och myrar mot sin bil. Han löper längs Fuluälven, det tar ungefär en halvtimme innan han når bilen.  Han är skräckslagen hela vägen eftersom han inte vet om björnen ska dyka upp igen.

Hans trogna hund Kaos – en pointer, stående fågelhund – är med honom hela tiden.

Kent kör hem till den hyrda stugan söder om Särna i Älvdalens kommun i norra Dalarna. Där möter han sin far, som är med på fågeljakten men har gått i en annan del av skogen denna söndagsmorgon.

– I stugan kommer chocken. Jag skakar i hela kroppen. Jag tänker på min dotter. Hon är 4,5 år, jag vill komma hem till henne, säger Kent.

– Jag greps inte av panik i skogen, men jag har aldrig varit så rädd i hela mitt liv. Jag visste att jag aldrig skulle kunna hålla undan för björnen.

– Jag hamnade tydligen mellan björnungen och mamman. Det var därför hon angrep mig, säger han.

Kent R Olsen ringer till länsstyrelsen i Dalarna och meddelar vad som hänt.  Inspektör Peter Wallin och eftersöksjägare Tomas Dahlqvist hittar den döda björnen på den plats Kent har angivit.

– Björnen sprang rakt in i tallen i hög fart. Den bröt troligen nacken, men dödsorsaken ska fastställas i obduktion på Statens veterinärmedicinska anstalt i Uppsala, säger Peter Wallin, som uppskattar björnens vikt till runt 100 kilo.

– Björnen var uppenbarligen inriktad på hunden från början. När den såg jägaren bytte björnen fokus. Då hamnade jägaren mellan honan och ungen, sämsta stället man kan hamna på.

– Jägaren hade väldig tur. Och björnen hade väldig otur, säger han.

Inspektör Peter Wallin understryker att man inte behöver oroa sig för björnungarna trots att mamman dött. Kent Olsen såg en unge, men björnhonan kan ha haft flera.

– Det handlar om fjolårsungar som är stora nog att klara sig själv. Det bör gå bra, säger Peter Wallin.

Kent beger sig ut i skogen redan nästa dag, på måndagen. Han och hans far har jagat i samma skogar i tio år och de vill skjuta lite tjäder och orre innan de beger sig hem till Norge. Hittills har det varit dåligt med jaktlyckan.

– Det var väldigt nervöst att ge sig ut i skogen igen. Jag såg mig över axeln hela tiden. Men jag ville ut, det hade bara blivit värre nästa gång om jag hade skjutit upp det, säger Kent R Olsen.
