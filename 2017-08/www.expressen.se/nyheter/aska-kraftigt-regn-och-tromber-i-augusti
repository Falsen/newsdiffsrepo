Åska, kraftigt regn och tromber i augusti
Jesper Lindqvist

Det fina vädret har fått sig en liten törn när augusti månad har tagit vid.

Trots temperaturer på runt 20 grader på många håll i landet ligger det för närvarande ett lågtryck över hela Skandinavien, vilket ställer till det för semestersugna solentusiaster.

På flera håll i centrala Svealand och längs Norrlandskusten har såväl blixt som åska slagit till, och längst upp i norr har vindarna varit starka.

– Det är inte så konstigt med tanke på hur vädret har sett ut den senaste tiden. Nu har vi höga temperaturer i kombination av ett lågtryck, då är det inte ovanligt att man får åska och sedermera blixtar, säger Kristen Reikvam Ravnestad, meteorolog på väderinstitutet Storm Geo.



LÄS MER: Här slår regnkaoset till – mitt i Stockholm



Men norrlänningarna har också drabbats av annat oväder. Leif Henningsson, 60, var ute och körde med bilen i Hissjö utanför Umeå strax innan klockan två när han fastnade i en hagelstorm.

– Det började som lite regn och sedan så smattrade det loss. Det small i bilen något oerhört, så jag var tvungen att sakta ned från 80, 90 till 30, 40. Jag trodde att det skulle bli bucklor i bilen, berättar han.

Han kände sig tvungen att stanna och körde in på en gård. Där väntade han tills ovädret var över. Förutom haglet så regnade och blixtrade det.

– Det var inte läge att gå ut och köra någon slags regndans, eller hageldans, säger han.

Efter ungefär 15 minuter hade det lugnat ned sig. Han gick då ut och plockade upp ett hagel, som var ungefär två centimeter stort.

– Jag har aldrig varit med om något liknande. Visst kan det ha haglat ibland, men aldrig så här otroligt intensivt, säger han.



Under tisdagen kom även rapporter från olika ställen i Norrbotten om att folk hade sett tromber, det vill säga kraftiga virvelvindar. Och även i Obbola i Umeå kommun, Västerbotten, har minst en tromb synts virvla kring kraftigt under tisdagen.

Mats Molin, 63, bor i Obbola och satt och åt frukost när en tromb uppenbarade sig på himlen.

– Det var förmodligen några sjömil ut. När åskan gick ut över havet bildades tromben. Den var bara där någon minut, säger han till Västerbottens-Kuriren.

Men enligt Kristen Reikvam Ravnestad på Storm Geo är de inte speciellt utbredda.

– Det är svårt att se eftersom många vindbyar är väldigt lokala, de ingår inte i något tydligt system. Generellt så blåser det inte speciellt mycket i dag, men de lokala vindbyar som finns är starka, och på flera håll har åska och blixtar bildats på grund av det mycket ostadiga vädret, säger han.

Åskovädret kommer under tisdagskvällen att avta på flera håll i landet, men i Norrbotten ser det ostadiga vädret ut att ligga kvar över natten innan det avtar. Men det är inte slut där.

Under onsdag och torsdag kommer ett regnoväder att dra in över de västra delarna av Götaland. När det sedan rör sig norrut spricker det dock upp i Götaland, och helgvädret beräknas kunna bli riktigt bra, med sol och temperaturer över 20 grader.

Men samtidigt förflyttar sig regnovädret norrut, och fram mot helgen kommer det att ha lagt sig över stora delar av Norrland.

– Helgvädret i södra Sverige ser ut att kunna bli bra – ju längre söderut du befinner dig, desto bättre väder får du. Regnovädret och lågtrycket kommer dock att röra sig norrut under veckan, och det finns en risk att samma områden som nu uthärdar åska och blixtar kommer att göra detsamma under helgen, säger Kristen Reikvam Ravnestad.
