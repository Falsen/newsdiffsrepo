Fredrik Ericsson föll mot döden på K2
Erik Högström

Fredrik Ericsson är en känd svensk äventyrare som mest ägnat sig åt extremskidåkning. Målet för expeditionen på K2 var att bli den förste att åka skidor från världens näst högsta topp på 8 611 meter till baslägret. Svensken deltog i en österrikisk klättringsexpedition. En kollega till svensken i K2-expeditionen, österrikiskan Gerlinde Kaltenbrunner, avbröt klättringen sedan han störtat tidigt på fredagen.

- Han föll förbi mig, jag klättrade omedelbart ner för att ta hand om honom, sa hon till sin make Ralf Dujmovits till oe24.at. Men Kaltenbrunner kunde inte finna Fredrik Ericsson. En kort tid senare rapporterade hon tillbaka till sin make och sa att hon endast hittat en skida. I morse fick Fredrik Ericssons föräldrar i Sverige ta emot de tragiska nyheterna. - Han var väldigt målmedveten och professionell i det han gjorde. Därför var beskedet så chockartat, tidigare har han vänt när det varit för farligt väder, men vi vet ju inte hur det har sett ut, säger hans pappa Jan Olov Ericsson.

Ytterligare två eller tre bergsbestigare har vänt och är på väg ner tillsammans med Kaltenbrunner. En av dem, Christian Stangl, sade att det snöade intensivt i området. Till vänster och höger om Fredrik Ericsson gick laviner, sade han via en talesman. Gerlinde Kaltenbrunners man Ralf Dujmovits avbröt uppstigningen redan i torsdags efter ett stenras, rapporterar den österrikiska nyhetsbyrån APA. Fredrik Ericsson sägs ha störtat omkring 1 000 meter, ända ner till basläger III.

K2, Karakoram 2, i Pakistan anses bland bergsklättrare vara världens största utmaning. Den 8 611 höga toppen i bergskedjan Karakoram på gränsen mellan Kina och Pakistan är världens näst högsta berg, efter Mount Everest på 8 848 meter. 166 klättrare har nått toppen och 45 omkommit på vägen. Första bestigningen gjordes 1954 av en italiensk grupp beledsagad av inte mindre än 500 inhemska bärare, rapporterar APA. En expeditionsmedlem dog av lungödem.
