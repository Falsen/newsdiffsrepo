Brittisk antiterror-polis
terrorvarnar under storhelg
Matilda Nyberg

I helgen är det Bank Holiday i Storbritannien, den sista tredagarsledigheten i landet innan jul. Många stora evenemang inträffar just den här helgen. Förutom den enorma karnevalen i Notting Hill i London är det festivaler i Leeds och Reading, plus ett flertal stora sporthändelser.

Nu har landets antiterror-polis uppmanat till försiktighet med tanke på de senaste månadernas terrorattacker. Inte mindre än fyra gånger sedan i maj i år har det skett attacker i London och Manchester, och för bara en vecka sedan dog 13 personer i ett terrordåd på La Rambla i Barcelona.

Polisen säger att det inte finns något direkt hot riktat mot landet eller ett specifikt evenemang, men uppmanar ändå till särskild försiktighet.

– Hotnivån i Storbritannien är fortfarande "allvarlig", vilket innebär att det är hög risk att en attack skulle kunna inträffa, säger polischef Scott Wilson till The Guardian.

Polisen har nu utbildat personalen som arbetar på festivaler och vid stora fotbollsmatcher i hur man ska agera vid en eventuell attack. Scott Wilson menar dock att det fortfarande ligger ett stort ansvar hos den enskilda personen.

– Vi vet, tyvärr, mycket väl att det här kan inträffa utan förvarning, när som helst och var som helst. Platser där det rör sig mycket folk är särskilt utsatta. Under en helg när så många stora evenemang inträffar vill vi att folk ska veta hur man sätter sig själv och andra i säkerhet om det händer något, säger han.

Scott Wilson får medhåll från försvarsminister Ben Wallace, som säger att britterna ska njuta av sin ledighet i helgen - men vara medvetna om risker och höra av sig till polisen om man ser något misstänkt.
