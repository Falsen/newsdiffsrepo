Fler larm i fjällen: "Det ska
inte vara en taxiverksamhet"
Filip Johansson

De svenska fjällen blir allt mer populära – och lockar besökare till flera olika aktiviteter.

Men med det följer också en lägre kunskapsnivå hos de som besöker fjällområdena.

Fjällräddare har flera gånger under sommaren varnat för att man tvingas till allt fler räddningsinsatser, ibland utan att personen behöver akut hjälp. Förra veckan ska fjällräddningen ha larmats till ett par som fjällvandrade vid Kisurisstugan, på Padjelantaleden i Jokkmokks kommun.

När ambulanshelikopter och fjällräddare kom till platsen ska det ha visat sig att kvinnan i paret var trött. Paret ska då ha ställts inför valet att betala för transporten tillbaka, eller ta sig ner själva.

Enligt rapporteringen ska de ha valt att betala transporten på 30 000 kronor.

Det är ännu oklart om det skedde ett missförstånd vid larmsamtalet, eller om paret uppgav felaktiga omständigheter.

Polisen avslöjar nu att man kommer att titta på om parets larm kan ha varit brottsligt.

– Larmar man under falska förutsättningar så kan det resultera i straffansvar. Det här ärendet ska vi kika på, säger Stephen Jerand, nationell samordnare för polisens fjällräddning, och tillägger:

– Fjällräddningen ska inte vara en taxiverksamhet.

De brottsrubriceringar som i så fall skulle kunna bli aktuella är falsklarm eller missbruk av larmanordning. Båda brotten kan i teorin leda till fängelsestraff.

Enligt en kartläggning av NSD fick polisen in 40 fjällräddningslarm under perioden 1 juni till 25 juli i år – bara från fjällen i Arjeplog, Jokkmokk, Gällivare och Kiruna.

Stefan Nilsson, fjällräddare i Kirunagruppen sedan 28 år tillbaka, är en av många som berättar om en tydlig ökning fjällräddningslarm.

– Den här sommaren har varit helt galen. Det är ingen tvekan om att det har ökat, säger han.

En del av ökningen kan förklaras av att antalet personer som besöker de svenska fjällområdena blir allt fler. Men många larmar också för lättvindigt, menar Stefan Nilsson.

Det största antalet larm kommer från personer som bestiger Sveriges högsta berg, Kebnekaise.

Sydtoppen uppmättes hösten 2016 till 2 097,1 meter över havet. På toppen kan det snöa när som helst under året - men det är sällan vandrarnas utrustning anpassad till.



– Tidigare byggde vandrare upp erfarenheten upp stegvis och långsamt över tid. I dag söker man till sig kunskap via Google och så gasar man på, ivrigt påhejad av sin omgivning i sociala medier. Det finns otroligt många exempel på personer som ger sig ut dåligt utrustade och dåligt förberedda till Kebnekaise, säger Stefan Nilsson.

Det vanligaste fjällräddningslarmet är enligt Stefan Nilsson från personer på väg ner från Kebnekaises sydtopp.

– Kanske har all proviant gått åt till vägen upp, och kläderna har varit anpassade till vädret i fjällstationen snarare än till toppen. Ofta skadar man sig på grund av utmattning eller nedkylning, säger han.
