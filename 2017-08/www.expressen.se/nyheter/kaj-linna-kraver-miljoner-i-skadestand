Kaj Linna kräver miljoner i skadestånd
Johanna Cardell

Tidigare i somras friades Kaj Linna helt från sitt livstidsstraff. Då hade han felaktigt avtjänat 13 år i fängelse för rånmordet i Kalamark 2004.

Redan då förutspåddes att Kaj Linna kommer att få ett rekordstort skadestånd från staten för den tid han tillbringat i fängelset.

Nu har Linna via sin advokat Thomas Magnusson skickat in en första skadeståndsbegäran till Justitiekanslern (JK).



LÄS MER: Kaj Linna om nya livet i Spanien - "Som att vara pånyttfödd"



– Jag har inte specificerat totalbeloppet ännu. Det kommer jag att återkomma till. Men det här brevet som har faxats in till JK slutar med att jag begär ett förskott på 5,5 miljoner kronor för Linnas räkning, säger Thomas Magnusson.

Hur går era tankar kring ett rimligt slutbelopp så småningom?

– Det är svårt att säga, men bortåt 20 miljoner, säger Thomas Magnusson.

Det kan dröja uppemot tio månader innan den slutliga skadeståndsprocessen är klar.



LÄS MER: Här är alla turer i Kaj Linna-fallet



– Men det här förskottet borde de kunna skicka i väg ganska kvickt tycker jag, säger Thomas Magnusson.

Under sommaren har Kaj Linna lämnat Sverige. Till DN, som var först att berätta om Linnas skadeståndsansökan, säger Linna att han är kritisk till att JK har en praxis där skadeståndet för att vara felaktigt fängslad sänks ju längre man sitter frihetsberövad.

– Det bygger på idén att man vänjer sig så småningom. Ju mer stryk man får desto mindre känns det. Men det stämmer inte. Ju längre man sitter desto värre är det, säger Kaj Linna till DN.
