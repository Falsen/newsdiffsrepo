Ringde till 112 – före bråket där Anders dog
Johan Ronge

En 22-årig man sitter häktad som misstänkt för dråp efter lägenhetsfesten i Sveg söndagen den 29 januari, som slutade med ett bråk som orsakade Anders Axelssons död.

Dådet har väckt stor uppmärksamhet då förra justitieministern och nuvarande ordförande för Justitieutskottet, Beatrice Ask, är moster till offret.

I fredags överklagade mannens advokat, Åke Nyström, häktningen.

– Vi förnekar brott. Han har inte haft uppsåt att ta livet av någon. Han har försvarat sig själv, sa advokaten då.

Expressen har tagit del av överklagan där advokaten berättar om sin klients version av händelseförloppet.

"NN har berättat hur han i ett inledande skede ringt 112 och slagit på högtalaren i sin telefon och lagt den på frysen i hallen. Detta talar mycket starkt mot att NN skulle ha haft uppsåt att döda Axelsson", skriver advokaten och ställer en retorisk fråga:

"Varför skulle NN på detta sätt vilja dokumentera sitt eget brott genom inspelning hos Larmcentralen?"

Enligt advokaten finns alltså bråket som ledde till Anders Axelssons död inspelat.

Den 22-årige mannen hade bandage runt vänster sida av ansiktet och halsen när tingsrätten beslutade att han skulle häktas.

– Han blev skuren millimeter från halspulsådern och var nära att förblöda. Det enda de säger nu är att läget är stabilt, berättade en anhörig till mannen som befann sig på sjukhuset där han vårdades.

Enligt uppgifter ska 22-åringens skador ha orsakats av en trasig flaska.

Expressen har tidigare berättat om hur den urspårade lägenhetsfesten kostade Anders Axelsson livet, natten mot söndagen den 29 januari.

– Jag vill fortfarande att han ska komma in genom dörren, berättade hans mamma Helena Sears.

Helena Sears har varit tydlig med att hon inte vill lägga någon skuld på de misstänkta.

– Man måste försonas i en sådan här hemsk händelse. Det som har hänt, har hänt. Det är inget vi kan göra något åt, säger hon, sa hon.

Helena Sears kontaktade själv mamman till den häktade 22-åringen, genom ett sms med en kram och ett hjärta, och fick samma budskap tillbaka.

– Vi är i samma situation, sa hon.

Även en annan man är medmisstänkt för dråp men sitter inte häktad.
