Johanna, 33, kritiserar
Pressbyråns produkter
Lars Lindström

Johanna Pettersson, 33, reagerade starkt på de kvinnobilder som Pressbyrån på flygplatsen Arlanda, norr om Stockholm, visade upp.

Butiken sålde nämligen kylskåpsmagneter som föreställde kvinnor med överdimensionerade bröst och rumpor i stringtrosor.

– Min bild av Pressbyrån är att de är medvetna, och jag gillar det engagemang de har visat upp tidigare. Den här sortens så kallade souvenirer kan man kanske hitta i en liten skum turistbutik på Drottninggatan, men inte hos en seriös och stor kedja som Pressbyrån, säger hon.

– Jag tycker att det är fruktansvärt, en omodern kvinnosyn från den tiden vi hade Fröken Sverige-tävlingar på tv. Det är en kvinnosyn som påverkar män att tro att de kan behandla kvinnor som sexuella objekt.

Johanna Pettersson tog några bilder av hyllan, la upp på företagets Facebooksida och skrev en fråga till dem, men fick inget svar.

– Det gör det ännu tråkigare, säger hon och fortsätter:

– Men jag hoppas att det här är en gammal rest som Pressbyrån inte har städat bort, och inte något de har återinfört i sortimentet.

Lennart Schultz, pressansvarig på Pressbyrån, säger att de här varorna inte ingår i butikskedjans ordinarie urval och att anledningen till att de har dykt upp ska undersökas.

– Detta rimmar inte alls med Pressbyråns värdegrund och produkterna ska bort på en gång. Vi får säkerställa i alla led att detta inte upprepas, säger han.

Efter Expressens kontakt med Pressbyrån får Johanna Pettersson också ett liknande svar på sitt inlägg på Facebook. Om det säger hon:

– Ett bra svar med substans är mer värt ett snabbt svar utan innehåll.

Pressbyrån, som är en butikskedja med över 300 butiker och som utåt säger sig arbeta för tolerans, öppenhet, mångfald och beskriver sig själv som en "engagerad samhällsdebattör".

Kedjan har tidigare tagit ställning i olika sexualpolitiska frågor, och har stöttat Pridefestivalen genom att bland annat döpa om några butiker till Homobyrån.
