Macron bjuder in till nytt toppmöte om klimatet
Saga Skovdahl

Det var i december 2015 som världens länder tecknade det historiska klimatavtalet i Paris. Det huvudsakliga målet är att den globala temperaturökningen ska hållas långt under 2 grader – helst stanna under 1,5 grader.

Detta ska världens länder åstadkomma genom att kraftigt minska utsläppen av koldioxid och andra utsläpp från förbränningen av fossila bränslen. Alla världens länder förutom Nicaragua och Syrien undertecknade Parisavtalet.

För Sveriges del trädde Parisavtalet – som av många betraktas som en viktig milstolpe i kampen mot den globala uppvärmningen – i kraft i november 2016.

Nu har Frankrikes president Emmanuel Macron meddelat att framgångarna med avtalet ska utvärderas i december vid ett nytt internationellt klimatmöte i Paris, enligt AFP.

Men nyttan av Parisavtalet har ifrågasatts sedan USA:s president Donald Trump meddelande att landet ska lämna Parisavtalet. Han motiverade det kontroversiella beskedet med att avtalet missgynnar det amerikanska folket. USA ska i stället förhandla fram ett nytt avtal, uppgav presidenten.

– Jag kan inte stödja ett avtal som straffar USA. Det här avtalet handlar mindre om klimat och mer om att andra länder ska få ökad finansiell makt över USA. Cynikern skulle säga att enda anledning de andra länderna vill att vi behåller det här avtalet är för att de vill fortsätta se oss lida, sa Donald Trump på en presskonferens i juni.

Trumps besked har mött hård kritik. Regeringarna i Frankrike, Tyskland och Italien skrev ett gemensamt uttalande till Donald Trump där man tydliggjorde att Parisavtalet inte kan omförhandlas.

Statsminister Stefan Löfven och hans fyra nordiska statsministerkolleger publicerades ett öppet brev till den amerikanske presidenten:

"I Paris i december 2015 gav världens ledare ett löfte. Till våra barn. Till framtida generationer. Till världen. Vi måste minska den globala uppvärmningen. Konsekvenserna syns redan tydligt på delar av vår planet. Det är av avgörande betydelse att alla parter håller fast vid Paris-avtalet".
