Tisdag 22 augusti 2017
Theodor får pris för sin
bild på Rosenbad-drama
Patrik Micu

25-åringen från Uppsala, för närvarande boende i Linköping där han pluggar till civilekonom, ger till ett litet glädjetjut när Expressen ringer och grattar till månadens bild.

– Extra pengar sitter ju alltid bra för en student, säger han.

Det var den 8 maj Theodor Bolin på väg till sitt dåvarande jobb på Skeppsholmen i Stockholm knallade rakt in ett pistoldrama vid Rosenbad.

– Det var en kille som stod och pratade högljutt. Sedan eskalerade det snabbt och han försökte knuffa sig förbi två vakter. Då skrek de "ner på marken" och drog sina vapen, berättar Theodor Bolin.

Han befann sig mitt i skottlinjen och tog några snabba steg åt sidan. Sedan tog han upp mobilen och började filma när mannen greps.

– Mitt hjärta bultade, men jag tänkte att det här är värt att filma.

Theodor Bolins foto har utsetts till månadens läsarbild i Expressen för maj. Han är därför också med och tävlar om årets läsarbild som belönas med 71 717 kronor.
