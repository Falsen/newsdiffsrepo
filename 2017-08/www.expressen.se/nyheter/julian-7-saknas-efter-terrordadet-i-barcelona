Lördag 19 augusti 2017
Tvåbarnspappa ett av offren i terrordådet
Anna Mattsson

Det var vid 17-tiden på torsdagen som en skåpbil körde rätt in i en folkmassa på det populära promenadstråket La Ramla i Barcelona. 14 personer fick sätta livet till och 130 skadades i terrordådet som terrorgruppen IS tagit på sig. 17 personer uppges ha livshotande skador och ytterligare 30 är allvarligt skadade.

Enligt nyhetsbyrån AP rör det sig om 34 nationaliteter på de drabbade. Bland dödsoffren finns en belgisk kvinna, tre tyskar, en portugis och minst en person från Grekland. En av de döda uppges vara ett treårigt barn.

Ytterligare ett dödsoffer har bekräftats i Cambrils.

UD har i nuläget inga uppgifter om döda eller skadade svenskar. Spanska myndigheter har släppt en lista över de länder som de döda och skadade kommer från. På den listan finns Sverige inte heller med.

Det första dödsoffret identifierades som Francisco Lopez Rodriguez, en 57-årig man från spanska staden Lanteira i provinsen Granada. Hans fru uppges även hon vara allvarligt skadad, skriver El País.

Fruns systerdotter och hennes yngsta son uppges också vara döda.

Den andre är den italienske tvåbarnspappan Bruno Gulotta, 35, skriver Independent. Han var på semester med sin fru och deras två små barn. Han höll sin femårige son i handen när han mejades ner av skåpbilen. Hans fru lyckads dock rädda sonen genom att snabbt dra undan honom.

Hans dotter är bara sju månader gammal och kommer aldrig få möjlighet att lära känna sin pappa nu, säger en vän enligt Independent.

– Alla som kände honom imponerades av hur snäll och professionell han var, säger hans chef Roberto Buonanno till Independent och säger att hans tankar nu går till Bruno Gulottas fru och två barn.





Ytterligare en italienare dödades i terrorattacken; Luca Russo 25, rapporterar den italienska tidningen La Republica.

Luca Russo och hans flickvän gick på turistgatan när skåpbilen kom farande.

– Jag ramlade och sedan såg jag att Luca inte var där länge. Jag såg honom inte, hans kropp var borta, säger hon enligt nyhetsbyrån ANSA.

Elke Vanbockrijck, 44, från Belgien är det tredje dödsoffret som identifierats, skriver AP.

Hon var på semester i Barcelona med sin man och deras två söner. Belgiska myndigheter har bekräftat dödsfallet, och sagt att ytterligare två belgier skadades i attacken – en av dem allvarligt.



LÄS MER: Driss Oukabir, 28, greps – skyller på sin yngre bror



Flera personer saknas dessutom fortfarande. En av dem är sjuårige Julian från Australien. Han kom ifrån sin mamma när terroristerna slog till och tros nu vara bland de 13 döda, skriver The Guardian.

Den sjuårige pojken var på semester i Barcelona med sin mamma när de i samband med terrordådet kom ifrån varandra. Mamman vårdas nu på sjukhus och uppges vara i allvarligt men stabilt tillstånd.

Julians pappa har berättat att han pratade med sin son bara timmar innan han anmäldes saknad. Pappan är nu på väg till Barcelona för att hjälpa till att leta efter sin son.

Julian eftersöks nu av släktingar på Facebook. Hans kusin uppmanar dem som ser hans inlägg att gilla och dela det, skriver The Telegraph. Samma vädjan gör hans farfar på sin Facebook-sida.

Australiens utrikesminister Julie Bishop har tidigare gått ut och bekräftat att en australier saknas.

– Vi är oroade men har ett nära samarbete med myndigheterna för att försöka få svar på vad som hänt den australier som saknas, sa hon till reportrar i Melbourne på fredagen, enligt The Guardian.

Enligt den portugisiska tidningen Journál de Noticias saknas även en portugis. En portugis har redan bekräftats död.

CNN uppger att det är en 74-årig kvinna från Portugal som dött på La Rambla och att hennes barnbarn saknas.



LÄS MER: Terrorattacken i Spanien i bilder



På fredagseftermiddagen, svensk tid, bekräftar det amerikanska utrikesdepartementet att en amerikansk medborgare finns bland dödsoffren.

Det är amerikanen Jared Tucker, 42, från Lafatyette i Kalifornien som dog i attacken på La Rambla. Han var där tillsammans med sin fru, Heidi Nunes, för att fira parets första bröllopsdag, berättar Jared Tuckers svåger för CNN:s samarbetspartner KGO.

– De gick igenom centrum (La Rambla) när han stannade för att gå på toaletten, kort därefter brakade helvetet lös och Heidi drogs med den livrädda folkmassan och hon förlorade Jared med blicken. Vi vill bara få hem honom, säger Jared Tuckers svåger, enligt CNN.

Paret hade varit på resa genom Europa och besökt Paris, Venedig och slutligen Barcelona.

På fredagskvällen bekräftade frun dödsfallet.

Enligt den spanska tidningen El Periodico kommer tre av dödsoffren ifrån Spanien, två ifrån Italien, tre ifrån Tyskland, en ifrån Belgien, en ifrån USA och en ifrån Portugal. Var de övriga tre som bekräftats döda kommer ifrån är ännu oklart.
