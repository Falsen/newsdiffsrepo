Tragedierna kringFadime Sahindal
Magnus Hellberg

Rättegången mot kusinen avslutades på tisdagen och åklagaren yrkar på livstids fängelse.

Sambons bild här intill av sin älskade Åke Persson är tagen i Långnäs i Bollnäs sommaren 2016. Åke är klädd i kortärmad, svart pikettröja. Han bär solglasögon av pilotmodell.

Det är varmt ute och solen skiner.

Det som paret inte vet just då är att Åke Persson bara ett halvår kvar i livet.

Det var under lördagskvällen den 17 december förra året som den 46-årige mannen – kusin till Fadime Sahindal som blev hedersmördad av sin pappa i Uppsala 2002 – plötsligt dök upp hos Åke Persson och sambon i Bollnäs.

Han hade smugit runt och sedan stått och väntat i trädgården på att exhustrun – Åkes nuvarande sambo – skulle komma hem.

Bara minuter efter att hon hade klivit in innanför dörren bröt han sig in.

Händelseförloppet var blixtsnabbt.

Åke Persson, som låg och vilade i en grå tvåsitssoffa i vardagsrummet, attackerades och knivhöggs till döds. Mordvapnet hittades efteråt dumpat i ett snårigt buskage. När det återfanns var det enbart den vassa knivsudden och en liten del av bladet som stack upp i snön.

Sambo och barn bevittnade hela attacken.

Advokat Evin Cetin företräder målsägandena efter mordet.

– Målsäganden har fått bevittna ett brutalt mord – ett mord som har varit hämndlystet. Familjemedlemmarna mår därför mycket dåligt. De har förlorat en sambo, en pappa, en närstående. Det har gett dem traumatiska minnen för livet. Det är en brutal händelse som de aldrig helt kommer att kunna komma över.

Åke Perssons sambo var under 17 år gift med den nu misstänkte 46-åringen.

För drygt åtta år sedan kraschade äktenskapet.

Det ledde till en bitter separation och en serie polisanmälningar om hot och hot om våld.

– Det handlar om en kvinna som begränsades i vem hon fick bo och dela sitt liv tillsammans med, säger Evin Cetin och fortsätter:

– Den kärlek och det förhållande som har varit mellan Åke och hans sambo har varit väldigt stark trots hoten och förföljelserna från den åtalade mannen. Motsättningarna utifrån, hoten att frånta dem rätten att vara tillsammans, har varit pågående under i princip hela deras förhållande, under fem års tid.



LÄS OCKSÅ: Fadimes kusin åtalas för mordet på Åke



Åke och hans sambo sökte ständigt hjälp.

Redan 2014 inleddes en förundersökning om misstänkt olaga hot – men den lades ned. Åkes och sambons ansökan om kontaktförbud fick därmed avslag.

I beslutet från Åklagarmyndigheten i Gävle står det:

"Den förundersökning om olaga hot som föranlett ansökan om kontaktförbud har lagts ner. Andra omständigheter som talar för att det finns risk för att NN ska begå brott mot, förfölja eller allvarligt trakassera sökanden föreligger inte."

– Det är ett tragiskt livsöde och allvarligt att det ska sluta med ett brutalt mord av hederskaraktär – trots att de verkligen har försökt få hjälp, säger Evin Cetin:

2002 skakades Sverige av mordet på 26-åriga Fadime Sahindal i Uppsala. Hon var en ung kvinna som ville välja sin egen pojkvän och gå sin egen väg i livet.

Hon var också, redan före sin död, en viktig opinionsbildare, en symbol i kampen mot så kallade hedersmord.

Den viljan straffades – med döden.

En kväll i januari var Fadime hemma hos sin syster i Uppsala. Det ringde på ytterdörren. När systrarna såg att det var pappan, Rahmi Sahindal, valde de att inte öppna eftersom de kände till vad han tyckte om Fadimes sätt att leva. När den unga kvinnan senare under kvällen lämnade systerns lägenhet, för att åka hem till en kamrat, mötte hon pappan.

Han tog fram ett vapen.

Riktade det mot dottern – och tryckte av två dödande skott.

Mitt under rättegången mot Rahmi Sahindal trädde plötsligt en kusin fram – och tog på sig skulden för mordet.

– Det här gjorde att rättegången fick avbrytas någon dag, säger Leif Ericksson, som var Fadimes advokat innan hon mördades.

– Man ville förstås förhöra honom, även om det var alldeles uppenbart vem som hade skjutit, och man kunde avföra honom snabbt.

Mannen som tog på sig skulden 2002 är samme man som nu står åtalad för att ha dödat Åke Persson – även det ett mord med hedersrelaterade förtecken. Men det falska erkännandet, för att skydda pappan – det höll inte hela vägen.

Domen för Rahmi Sahindal blev livstids fängelse för mord. Ett straff som numera har tidsbestämts av Örebro tingsrätt till fängelse i 24 år.

1998 – två år före mordet på Fadime – avled hennes dåvarande pojkvän i en tragisk trafikolycka.

2014 – alltså tolv år efter mordet på Fadime – sköts hennes bror Mesut Sahindal, 34, till döds av polisen. I samband med ett ingripande gick han, enligt polisen, till angrepp med en kniv i vardera handen.

Polisen sköt.

Mesut Sahindal träffades.

Han avled av sina skador.

Under tisdagen avslutades rättegången i Hudiksvalls tingsrätt mot den 46-årige kusinen efter mordet på Åke Persson.

Kammaråklagare Birgitta Fernlund har sagt:

– Jag bedömer att det finns mycket stark bevisning mot den misstänkte. Den består dels av vittnesiakttagelser. Men framför allt talar den tekniska bevisningen entydigt för att det är den åtalade mannen som är gärningsmannen.

Finns det ett hedersmotiv i detta?

– Till någon del kan man väl säga att det finns ett hedersmotiv. Men det här brottet är inte som vanliga, klassiska hedersbrott där det finns en hel släkt som backar upp en gärningsman. Min uppfattning är att den här personen har agerat på egen hand, på helt eget bevåg. Utan att ha någon i familjen bakom sig.

Både åklagaren och målsägandebiträdet yrkade i rätten på att mannen skulle dömas till lagens strängaste straff.

– Vi yrkade på livstids fängelse, det gjorde även åklagaren, säger Evin Cetin. Det handlar framför allt om de försvårande omständigheterna. Det var en regelrätt avrättning framför den åttaåriga dottern. Det har även varit en tydlig planering.

Hon menar också att det finns ett hedersmotiv.

– Det här är en man som anser att en annan man har tagit hans plats, barnens plats.

Då bevisningen som lagts fram under huvudförhandlingen anses övertygande, beslutade rätten att den åtalade 46-åringen ska genomgå en rättspsykiatrisk undersökning innan rätten beslutar om påföljd. Det togs också beslut om att mannen ska vara kvar i häkte.

Advokat Leif Ericksson lärde känna Fadime redan 1998 då han företrädde henne mot pappan och en bror i mål avseende misshandel och olaga hot.

Enligt Leif Ericksson är Fadimes släkt delad i frågan om hederskultur:

– Det är en väldigt stor släkt, och i den släkten finns alla spektra när det gäller synen på hederskultur. Jag har mött allt från sådana som helt förkastar de idéerna och tankarna, och som var helt på Fadimes sida, men också dem som anser att Rahmi gjorde rätt som sköt henne.

Åke Persson och hans sambo lärde känna varandra på jobbet. Hon arbetade som undersköterska, han som bovärd på ett kommunalt bostadsföretag.  De fattade tycke för varandra, blev kära – och så småningom ett par. Några år senare, 2011, hade kärleken vuxit sig så stark att de beslöt sig för att förlova sig.

Åke kom hem med ett fång vita rosor och ringar i rött guld.

Varför har de inte fått hjälp när de har slagit larm?

– Det jag kan konstatera är att de vid upprepade tillfällen vädjade till rättssamhället att faktiskt få den hjälp man behövde, säger Evin Cetin, sambons målsägandebiträde.

Inför rättegången sa advokat Leif Silbersky, som försvarar den 46-årige kusinen, att hans klient förnekar all inblandning i mordet. I sin slutplädering lade han fram en alternativ mordhypotes, att mördaren kan vara någon annan än hans huvudman, rapporterar Hela Hälsingland:

– Jag påstår inte att det är så, men jag påstår att det kan vara så. Det kan vara så att han kan är oskyldig, sa Leif Silbersky.
