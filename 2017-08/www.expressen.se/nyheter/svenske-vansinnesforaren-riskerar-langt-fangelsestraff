Svenske vansinnesföraren
riskerar långt fängelsestraff
Heidi Hendersson

Det var i slutet av februari i år som den 32-årige svensken spred skräck då han stal en lastbil lastad med butangas och körde i sju minuter mot färdriktningen, krockade med andra fordon och skadade människor.

Polisen tvingades till slut avlossa sju skott mot bilen, svensken ska dock inte ha träffats av skotten. Vansinnesfärden slutade då han krockade med en vägg.

Svenskens framfart liknade attentatet mot julmarknaden i Berlin som inträffade i december och först trodde man att det var ett terrordåd. Men enligt spanska myndigheter så ska det hela ha rört sig om en urspårad festkväll. Spansk polis berättade att 32-åringen ska ha spenderat flera hundratusentals kronor på alkohol, prostitution och droger innan händelsen.

Åklagaren i Barcelona anser att svensken ska dömas till sju år och tio månaders fängelse samt ska betala skadestånd om sammanlagt 36 533 euro, drygt 350 000 kronor, till de skadade, ägaren till lastbilen samt förarna till de andra krockade bilarna. Enligt åklagaren ska mannen ha kört bilen med "absolut respektlöshet för liv och integritet av andra trafikresenärer och förbipasserande", enligt El Periódico.

Hans galna resa ska ha utlöst explosioner av 37 gasflaskor som skadat fotgängare och han står åtalad för brott mot trafiksäkerheten, attentat samt olovlig körning.



LÄS MER: Svensk man utlöste terrorlarm i Barcelona
