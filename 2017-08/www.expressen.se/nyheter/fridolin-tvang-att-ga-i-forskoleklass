Fridolin: Tvång att
gå i förskoleklass
Heidi Hendersson

– Alla ska börja förskoleklass, i dag är det några tusen barn som inte gör det, det sade utbildningsminister Fridolin i dag på regeringens pressfika där han lät meddela att alla barn nu har skolplikt från sex års ålder.

– Det är en möjlighet att få med sig de grundläggande kunskaperna, säger han.

Han hoppas att genom att göra den förberedande skolgången obligatorisk ska man både höja statusen på förskoleklassen och skapa en mer jämlik skolgång. Förskoleklass ska bli en självklarhet.

– Att varje rektor och huvudman faktiskt planerar skolstarten från sex år.

Men Lärarnas riksförbund är inte helt nöjda med den nya regleringen.

– Vi tycker det är bra med skolplikt från sex år, men vi önskar att man skulle gjort grundskolan till tio år i stället, säger vice förbundsordförande Sara Svanlund.

Hon säger att det både är en resurs- och samordningsfråga.

– Det skulle ge oss mer tid att arbeta med de mål och kursplaner som finns för grundskolan ytterligare ett år och kan förbereda eleverna bättre.

Enligt henne är förskolegången inte enhetlig i landet då den på vissa ställen anordnas i skolans egna lokaler och i andra fall i samband med annan dagverksamhet.

– Det är en fråga där det ser väldigt olika ut.

En tioårig grundskola skulle vara en större förändring än att göra förskoleklassen obligatorisk, konstaterar hon.

– Nu får vi två olika skolformer som blir obligatoriska, vi kanske hellre borde förlänga den vi har. Det är endast två procent av barnen det rör som det blir skolplikt för. Vilken förändring väntar man sig då?
