Schürrer erbjuder hjälp till Assange
Magnus Hellberg

Samtidigt som tyskan, enligt ­uppgift i bekantskapskretsen, är beredd att driva sitt eget fall till Europadomstolen, har hon engagerat sig i ett annat uppmärk­sammat rättsfall. Det mot ­Wikileaks grundare Julian Assange, som misstänks för två fall av sexbrott i Sverige 2010.

Han riskerar nu att bli utlämnad till Sverige. Det skrämmer tyskan, livstidsdömd för morden på Max, 3, och Saga, 1, och mordförsöket på deras mamma 2008.

I ett brev till den australiensiske ambassadören i Stockholm, Paul Stephens, vill hon dela med sig av sina erfarenheter av det svenska rättsväsendet.

En person i bekantskapskretsen säger:

- Hon tycker att hon har blivit illa behandlad, att det svenska rättssystemet inte tagit hänsyn till hennes mänskliga rättigheter.

Nu vill hon varna den australiensiske medborgaren Julian Assange för den rätts­process som kan vänta honom i Sverige.

Hon skriver:

"Det finns säkerhetsluckor, som man är med ­ veten om och som hotar rättssäkerheten."

Den australiensiske ambassadören i Stockholm, Paul Stephens, ville i går inte kommentera Expressens uppgifter om tyskans brev, lät han hälsa genom sin assistent Therese Ryde:

- Jag har haft kontakt med honom och han vill inte lämna några kommentarer.

När högsta domstolen, HD, beslöt att inte bevilja Christine Schürrer prövningstillstånd efter domarna, innebar det att ­utvisningsbeslutet verkställdes.

I bekantskapskretsen har ­tyskan - efter domarna i tingsrätten och hovrätten - uttalat sig mycket ­kritiskt om det svenska rätts­systemet:

- Hon tycker att det är på en medeltida nivå, att oskyldiga kan bli dömda.

Advokat Thomas Olsson, som företräder Julian Assange, visste inte att tyskan engagerat sig i fallet:

- Jag fäster inget större ­avseende vid det heller. Det ­betyder ingenting. Det här är något hon gjort på eget bevåg.

Målet mot Assange har väckt stor internationell uppmärksamhet.

- Det innebär också att det drar till sig personer som vill söka uppmärksamhet, säger Thomas ­Olsson.

Expressen har förgäves sökt advokat Per-Ingvar Ekblad, som företrädde Christine Schürrer i tingsrätten och hov­rätten.
