Martin Jonsson kan ha psykisk störning
Magnus Hellberg

Innehållet i paragraf 7-utredningen, en liten så kallad sinnesundersökning, avslöjar att en överläkare och specialist i psykiatri och rättspsykiatri i Huddinge kommit fram till att den misstänkte Martin Jonsson "kan lida av en allvarlig psykisk störning."

Både vid det misstänkta mordet och vid undersökningstillfället.

Nu har han skickats i väg på en stor rättspsykiatrisk undersökning.

Martin Jonssons försvarare, advokat Krister Jansson, bekräftar att tingsrätten fattat beslut om en stor rättspsykiatrisk undersökning.

I övrigt han mycket förtegen.

– Så här är det: jag har varit väldigt fåordig från början och jag har valt att ligga väldigt lågt och inte kommentera någonting.

Men du har kontakt med din klient under den här rättspsykiatriska utredningen?

– Jag har valt att överhuvudtaget inte kommentera någonting.

Vad orsaken till det?

– Jag har valt att inte ens kommentera det.

Det är ett känsligt fall?

– Jag vill inte ens kommentera det. Sedan vet jag att det blir en förhandling, det blir en rättegång, senare. Då får jag väl säga någonting.

Den 22 juli väntas svaret från den rättspsykiatriska utredningen, RPU:n, landa hos Solna tingsrätt.

Om det skulle visa att Rättsmedicinalverket kommit fram till att den misstänkte lider av en allvarlig psykisk störning, kommer detta att tas i beaktande när man utdömer påföljd – fängelse eller rättspsykiatrisk vård.

Enligt polisens misstankar bröt sig Martin Jonsson in i 41-åriga Lottas bostad i Stockholmsområdet natten mot den 4 juni i år. Där, utan möjlighet att tillkalla hjälp, blev hon misshandlad närmast till oigenkännlighet. Efter överfallet slog den misstänkte 33-åringen själv larm om vad som hade hänt.

Lotta avled den 7 juni, bara två dygn efter överfallet, på Karolinska universitetssjukhuset i Solna.
