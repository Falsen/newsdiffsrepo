Tisdag 22 augusti 2017
Britterna ratar Charles
20 år efter Dianas död
Patrik Micu

Inför 20-årsdagen av Dianas tragiska död i en trafikolycka i Paris 1997 har britternas minnen av den populära prinsessan väckts till liv.

För prins Charles har alla nypublicerade skriverier om hans otrohet mot Diana och hur hon vantrivdes i äktenskapet uppenbarligen satt sina spår i opinionen.

Enligt en undersökning gjord av YouGov rasar förtroendet för prins Charles. Bara en tredjedel av britterna tycker att prinsen av Wales är bra för kungafamiljen, rapporterar Daily Mail.

Hustrun Camilla, den kvinna Charles träffade redan på Dianas tid, är ännu mindre omtyckt. 14 procent anser att hon ska bli drottning. En tredjedel av de tillfrågade anser att hon inte ska ha någon titel alls.

I motsvarande undersökning 2013 var förtroendet för prins Charles betydligt högre. Då ansåg två tredjedelar av britterna att prinsen var bra för kungafamiljen.

Charles mor drottning Elizabeth är 91 år och har varit Storbritanniens regent sedan 1952. Trots spekulationer om att drottningen skulle vara på väg att abdikera för att göra prins Charles till kung, finns inget som tyder på att det kommer att hända.

Drottningen är fortfarande en av britternas mest populära personer, till skillnad från Charles.



LÄS MER: Drottningens brev om sorgen efter Dianas död



Kungaexperten Penny Junor menar att britterna inte förlåtit Charles för det dysfunktionella äktenskapet med  prinsessan Diana.

Prinsessan Diana och prins Charles gifte sig 1981. De skilde sig 1996, året innan hon dog. Diana förklarade i intervjuer att hon varit olycklig och att hon känt att det var tre personer i äktenskapet. Hon syftade då på Camilla.

– Han har aldrig blivit förlåten för det - därför att Diana gav honom skulden och han har aldrig sagt ett ord om det. Han har aldrig förklarat varför hans äktenskap havererade, säger Penny Junor till Daily Mail.

I opinionsundersökningen, som gjorts på uppdrag av Press Association (motsvarighet till svenska TT), var den populäraste kungligheten vid sidan av regentparet drottning Elizabeth och prins Philip, prins William (78 procent), prins Harry (77) och Williams fru Kate, hertiginnan av Camebridge (73).



LÄS MER: Prinsessan Dianas hemliga samtal med George Michael
