Svensk modell tros ha kidnappats i Italien
Elisabeth Lidén

Den 22-åriga kvinnan ska ha befriats av italiensk polis vid 10-tiden i lördags morse. Hon misstänks ha hållits inspärrad i en lägenhet utanför Milano av en italiensk våldtäktsman i sex månader.

Kvinnan ska vara svårt skadad av övergreppen och den långa fångenskapen och har förts till sjukhus.

Grannar skall ha hört kvinnan skrika, trott att det rörde sig om ett vanligt gräl och ringt polisen. Uppgifterna kommer ursprungligen från den italienska nyhetsbyrån ANSA och Italiens största morgontidning Corriere della Seras.

Kvinnan ska ha kommit till Milano i september med hopp om att göra karriär som modell i den italienska modestaden. Hon hade tidigare vunnit en skönhetstävling i Sverige.

I Milano lyckades hon få vara med i en del castingar, men utan att få riktiga modelljobb.

Hon drömde om att få kontrakt med något av de stora modehusen

Enligt tidningen il-fatto-quotidiano hade kvinnan kontakt med Claudio Rossetto via Facebook redan innan hon kom till Italien. När hon åkte ner för att satsa på sin modellkarriär tog hon kontakt med honom igen.

– Han sa till henne att han var en modellagent, säger polisen i Milano.

De första två veckorna av deras tid tillsammans i Milano ska Claudio Rosetto ha uppvaktat kvinnan och varit kärleksfull. Han lockade med att hon skulle få göra kampanjer för ett champagnemärke som distribuerades i Sverige. I förhör med polis ska kvinnan ha sagt "han verkade ha varit världens sötaste", skriver tidningen Corriere della Sera. 22-åringen flyttade in i Rosettos lägenhet i Cinisello Balsamo, en förort till Milano, i väntan på att karriären skulle ta fart. Då vände Claudio Rossetto totalt. Han började systematiskt misshandla och våldta henne. Kvinnan trodde att hon skulle dö i lägenheten och hon upplevde att dagar och nätter flöt ihop som i ett töcken, enligt il-fatto-quotidiano.

Han ska även ha bundit fast henne vid sängen. Misshandeln ska ha varit så svår att kvinnan inte kunde röra sig på flera veckor. Claudio Rossetto ska ha tvingat kvinnan att uppdatera som vanligt på Facebook och prata med sin familj över Skype för att undvika misstankar - allt under hans övervakning. Han tog även hennes mobil och tvingade henne att alltid tala engelska, så att han skulle förstå henne.

Slutligen lyckades kvinnan uppbringa tillräckligt mycket kraft för att skrika "jag kan inte mer!"

Claudio Rossetto började då misshandla henne så grovt att grannarna reagerade och ringde till polisen.

Kvinnan var så avmagrad, ovårdad och djupt chockad att polisen som befriade henne inte kände igen henne från bilderna på Facebook. Hon var täckt av blåmärken och sårskorpor. Hon hade svårt att tala och var så mentalt avtrubbad att hon först inte förstod att personerna som kom in i lägenheten kommit för att befria henne. Först när hon såg att Claudio Rossetto belades med handklovar förstod hon att hon var fri. Flera timmar senare kunde hon med hjälp av en tolk berätta för polisen om övergreppen hon utsatts för.

Hon ska ha berättat för polisen att hon övervakats dygnet runt och fann tröst i böner, trots att hon aldrig varit troende.

– Fysiskt mår hon efter omständigheterna bra, hon är inlagd på sjukhus. Men psykiskt är det sämre ställt. Vi vill inte gå ut med hennes namn och orsaka mer lidande, säger polisen i Milano.

Claudio Rossetto har gripits och är misstänkt för våldtäkt, kidnappning och misshandel. Han är förd till fängelset i Monza, i väntan på häktning och rättegång.

Enligt polisen pågår förhör med vittnen.

– Familjen är på plats i Italien för att hämta sin dotter, säger polisen i Milano.

Hur går ni vidare i utredningen?


– Det är den här mannen som bär ansvaret. Åtal kommer att väckas och sedan är det upp till det italienska rättsystemet att ta det vidare. Polisens nästa steg är att hitta mer bevismaterial för att kunna fälla förövaren, säger polisen i Milano.

Claudio Rossettos mamma kan ha varit införstådd i vad sonen höll på med, enligt uppgifter i La Repubblica, Milano-upplagan. Modern, som bor i samma hus, ska ha gått ner i porten för att mota bort polisen.

Claudio Rossetto är från Grosseto-området, norr om Rom. Han är dömd sedan tidigare och har avtjänat ett fyra år långt fängelsestraff kidnappning och våldtäkt av en ung kvinna från Vitryssland, även hon med modellambitioner. Också i det fallet kontaktade han henne via Facebook. Claudio Rossetto släpptes ur fängelset 2013.

En svensk skönhetstävlingsarrangör som arbetat med kvinnan beklagar det som hänt.

– Jag tycker jättesynd om henne och jag beklagar verkligen vad det är som har hänt. Vi önskar nu att hon ska krya på sig. Vi förstår att det kommer ta tid för hennes att komma tillbaka, säger han, säger en skönhetstävlingsarrangören.

Arrangören uppmanar unga tjejer med modelldrömmar att vara försiktiga.

– Det finns jättemycket oseriösa aktörer som kontakter tjejerna via Facebook. Jag vill verkligen säga till alla tjejer som åker utomlands för att bli modeller att bara arbeta med seriösa aktörer, säger han.

Ambassaden känner till ärendet och jobbar med det, enligt Gabriel Wernstedt, på UD:s presstjänst.

– UD känner till att en ung kvinna hemmahörande i södra Sverige har utsatts för våldsbrott i Italien.
