Advokatens kritik mot Migrationsverket: "Erkänn att det är krig i Afghanistan"
Joel Snöbohm

Säkerhetssituationen i Afghanistan är allvarlig men alla som kommer från Afghanistan har inte rätt att stanna i Sverige, enligt Migrationsverket.

Det är hög tid för Migrationsverket att erkänna att det är krig i Afghanistan, tycker Emilie Hillert, advokat på Process Advokatbyrå.

Det finns tillräcklig dokumentation om osäkerheten i Afghanistan i Migrationsverkets egna rapporter för att myndigheten ska ge afghaner rätt till uppehållstillstånd i Sverige, enligt henne.

– Migrationsverkets egna rapporter vittnar om att antalet civila offer ökar och att situationen för mänskliga rättigheter är undermålig, och då förstår jag inte vad man väntar på, säger hon.

"Så låt mig hjälpa er, Migrationsverket", skriver hon i en debattartikel i Magasinet Paragraf där hon samlar uppgifterna från Migrationsverket och föreslår att myndigheten använder sammanställningen för att motivera ett nytt rättsligt ställningstagande.

Det behövs ingen lagändring eller ett politiskt beslut – om Migrationsverket använder den fakta som de redan har erkänt och tillämpar den på lagen skulle räcka som motivering, menar hon.

– Tillämpar vi den lag som vi har så måste Migrationsverket erkänna att konflikten i Afghanistan är av sådan karaktär att människor därifrån ska få uppehållstillstånd i Sverige.

Enligt Emilie Hillert är det oroväckande att Migrationsverket inte tillämpar lagen.

– När Migrationsverket inte tillämpar den lag som finns eller när tillämpningen inte gäller alla så blir jag rädd, säger hon.



LÄS OCKSÅ: Migrationsverket om protesterna: "Läget i landet är allvarligt"



Debatten om afghanerna har blivit polariserad och färgad av människors politiska åsikter, enligt Hillert. Hon menar att Europakonventionen som anger att Sverige måste erbjuda skydd till flyktingar som riskerar att utsättas för tortyr eller omänsklig behandling nu tolkas godtyckligt.

– Oavsett vad man tycker om invandring så tycker jag att alla borde kunna enas kring att den lag som vi har borde följas av alla – både människor, politiker och myndigheter.

I ett pressmeddelande från den 16:e augusti svarar Migrationsverket på frågor om säkerhetsläget i Afghanistan. Myndigheten skriver att läget i landet är allvarligt och att det har försämrats det senaste året.

I ett mejl till Expressen hänvisar Migrationsverkets presstalesperson Lisa Bergman till en debattartikel skriven av myndighetens rättschef, Fredrik Beijer. I debattartikeln understryker också han det allvarliga läget i Afghanistan.

"Samtidigt har vi gjort bedömningen att nivåerna i konflikten varierar inom och mellan olika provinser i landet. Konflikten har alltså inte nått en nivå där den drabbar alla i hela landet, den nivå som krävs för att alla som kommer därifrån har rätt att stanna i Sverige", skriver Beijer.
