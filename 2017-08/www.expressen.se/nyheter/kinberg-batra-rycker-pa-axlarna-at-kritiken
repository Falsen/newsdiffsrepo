Kinberg Batra rycker på axlarna åt kritiken
David Baas

När Anna Kinberg Batra inledde Moderaternas dag i Almedalen på fredagen möttes hon av opinionsmätningen från Sifo som visar att sex av tio M-väljare vill ha nyval. Siffrorna ger stöd till de interna kritikerna till decemberöverenskommelsen inom partiet.

Dessutom har det talats om att det kommer att bli någon slags t-shirtprotest mot decemberöverenskommelsen under Kinberg Batras tal i Almedalsparken i kväll. Anna Kinberg Batra verkar ta den ständiga debatten med ro:

– Det finns ett antal röster som försöker komma till tals här i Almedalen

Tar du den interna kritiken mot decemberöverenskommelsen med ro?

– Jag känner brett stöd. Framför allt när vi diskuterar hur alternativen ser ut. Vi vill inte vara stödparti för Socialdemokraterna och inte regera med Sverigedemokraterna. Vi vill kunna leda alliansen till starkare förtroende än vad vi fick i höstas, säger Anna Kinberg Batra till Expressen.

Kan det till och med finnas något bra med debatten om decemberöverenskommelsen?

– Jag har inget problem med att vi ha en ordentlig diskussion i Moderaterna. Vi går igenom en stor förändring efter att vi förlorade valet efter åtta år i regeringsställning. Det är en stor förändring. Det är många som är besvikna på att vi förlorade valet och min uppgift nu är att leda oss så att vi kan komma igen starkare. Då börjar det med politikens innehåll.
