Poserade med döda – man
misstänks för folkrättsbrott
Johanna Cardell

I tisdags anhölls en man i 30-årsåldern från Stockholmsområdet i sin frånvaro. Dagen därpå, på onsdagsförmiddagen, blev han sedan anhållen.

Nu har han begärts häktad.

Mannen misstänks ha gjort sig skyldig till folkrättsbrott i Syrien. Det hela ska ha inträffat någon gång i januari år 2014, enligt åklagaren Henrik Attorps häktningsframställan.

– Det gäller posering, att man låter sig posera i en video och fotograferas med döda och skadade människor. Det anses vara en allvarlig kränkning av den personliga värdigheten och därmed brott mot Genèvekonventionen, säger Henrik Attorp.

Har han kopplingar till någon typ av organisation?

– Det vill jag inte gå in på i nuläget.

Häktningsförhandlingen kommer att äga rum på fredagsförmiddagen i Södertörns tingsrätt. Åklagaren menar att det finns en risk att den misstänkte mannen avviker eller på något annat sätt undandrar sig lagföring eller straff.

De senaste åren har flera personer dömts i svensk domstol för brott begångna i krigets Syrien. En av de mer uppmärksammade rättegångarna hölls i Göteborgs tingsrätt, där Hassan Al-Mandlawi och Al Amin Sultan stod åtalade. De dömdes för terroristbrott efter en rättegång som omgärdades av stor säkerhet.



LÄS MER: Terrordömde Al Amin Sultan i Syrienbråk med en medfånge



Under den rättegången spelades filmer upp som visade de mord som göteborgarna ställdes till svars för.

Själva menade de att det inte var de som syntes på bilderna, men tingsrätten valde att gå på åklagarens linje och dömde de båda till livstids fängelse. Straffet överklagades sedan till hovrätten, där domen blev densamma.

Hassan Al-Mandlawi har senare begärt resning i Högsta domstolen. Beslut i den frågan har ännu inte tagits.
