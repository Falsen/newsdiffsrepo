Söndag 20 augusti 2017
Idyllen blev centrum i Europas terrorjakt
Federico Moreno

Ut ur en bostad som ska tillhöra en terroristmisstänkt kommer polisens insatsstyrka och för en gripen man in i en skåpbil.

Sakta går det upp för grannarna att de lever i en by som kan ha varit bas för en av Europas blodigaste terrorceller.



***



Jag står i skuggan och tittar på en anslagstavla mitt på torget med bilder på övergivna och upphittade valpar som behöver adopteras.

Ett ögonblick senare är torget fullt av poliser som kommunicerar med varandra via olika handsignaler

Efter en stund är de flesta inne i en lägenhet i ett fyravåningshus.

I flera timmar befinner sig poliserna där inne.

Utanför har maskerade, tungt beväpnade poliser ställt sig på vakt.

Nyfikna invånare och journalister får stå ovanligt nära, även när en bombstyrka kommit till platsen.

Barn, unga, äldre damer och herrar, alla sätter de sig i en halvmåne på torgets uteserveringar, med en öl eller kaffe i handen och med ansiktet vänt mot bostaden som polisen stormat.

När polisen till slut kommer ut med den misstänkte tar det bara sekunder innan de fört in honom i en bil och kör i väg med honom.

Det är som om polisen vill att de samlade invånarna och journalisterna ska se.

Det kan finnas en förklaring till det. Som vi kommer till senare.



LÄS MER: Terrorattack på La Rambla – det här vet vi



Värmen ligger som ett lock över Ripoll, den vackert belägna byn med 10 000 invånare, omringad av skogstäckta, gröna kullar.

– ”Döda honom, döda honom nu”, skrek folk när polisen hämtade honom.

Den som berättar heter Florencia och har bott i Ripoll i över trettio år.

Hon berättar om hur det gick till på morgonen när flera polisbilar grep en annan person i området, en man i 30-årsåldern som kom ut med ansiktet täckt av ett klädesplagg, bosatt i byn.

Hon kan inte förstå.

Hennes barnbarn har gått i samma skola som några av de misstänkta.

Yngre invånare, som kände de misstänkta, säger att de unga männen förändrats på sistone.

– Något hände. De började besöka moskén allt oftare. Och moskén fick en ny imam. Men jag märkte inget som fick mig att tro att de kunde göra något av det de misstänks för, säger Ignacio.

En äldre kvinna skakar på huvudet.

– Att de gick oftare till moskén behöver väl inte betyda något? Det är ingen synd att ofta besöka kyrkan. Jag tycker man ska vara försiktig med vad man säger.

Flera av de som gripits av polisen har marockansk nationalitet.

När jag frågar barägaren Pablo Ibañez var killarna i byn kom från, om de var marockaner eller spanjorer, svarar han:

– De är från byn.

Sedan rotar han lite i en bunt papper och tar fram ett cv. Det är från en av de gripna männen.

– Han sökte jobb här nyligen, säger han.

Pablo Ibañez skär en bit skinka med en vass kniv.

– Du vill veta vad jag tycker om de här killarna, om det de misstänks för stämmer. Eller hur? Jag vill inte tänka på det för jag håller en kniv i handen.

Hans fru Maria Ibañez berättar att 17-åringen som misstänktes för att ha kört skåpbilen på La Rambla, Moussa Oukabir som enligt El Pais sköts till döds i staden Cambrills timmar efter dådet, är en lugn och blyg kille. Medan den äldre, nyligen gripne brodern har lättare att hamna i bråk.



LÄS MER: Tonåringar i terrorcell misstänks för dådet



Polisens uppenbara vilja att invånare och journalister ser deras insats kan bero på den kritik de fått efter terrordåden.

Kritik som gjort regionpresidenten Carles Puigdemont rasande.

– De som vill tvivla på den katalanska polisens och de katalanska institutionernas engagemang i kampen mot terrorism är miserabla, säger han på en presskonferens.

Enligt torsdagens rapporter ska CIA ha varnat polisen i Katalonien för terrordåd på La Rambla. Kanske borde de ha varit mer uppmärksamma. Men den lokala polisen har bekämpat misstänkta terrorister i många år, ofta med framgång.

Innan gårdagens attentat hade 62 radikala islamister gripits i Katalonien, mellan 2012 och 2017.

Det kan jämföras med exempelvis de 41 som gripits under samma period i Madrid och 10 i Valencia, enligt tidningen La Vanguardia.

– Attackerna är inte mot turismen, utan snarare mot en livsstil, säger Carles Puigdemont.

Kritiken handlar bland annat om att turisttäta La Rambla saknade väghinder för att stoppa attacker av terrorister på fordon och den typ av attentat som drabbat Stockholm, Berlin, Nice och nu Barcelona. Detta trots att rikspolisen rekommenderat staden att stärka skyddet i området.

Ett annat välbesökt område i Barcelona, den katolska basilikan Sagrada familia, har däremot fått stärkt säkerhet sedan det blivit känt att kyrkan är en av terroristernas måltavlor i Spanien.



LÄS MER: Tvåbarnspappa ett av offren i terrordådet



Redan innan 11 september-attackerna i USA tvingades polisen i Barcelona lägga resurser på misstänkta terrorceller och Katalonien var känt som jihadisternas samlingsplats i Spanien. Trots detta var det Madrid som, i mars 2004, drabbades av ett stort terrordåd när 191 personer dödades och 2050 skadades i attacken mot pendeltåg vid tre olika stationer.

De senaste åren har Barcelona och Katalonien varit en slags samlingspunkt för spanska jihadistresor, där extremister rest till Irak och Syrien för att delta i de väpnade konflikterna i området.

– De som kritiserar myndigheter nu försöker utnyttja en tragedi och människors rädsla för att vinna billiga politiska poänger. Men Katalonien kommer alltid att vara på samma sida som alla länder som bekämpar den internationella terrorismen, säger Carles Puigdemont.

Polisen har tidigare förhindrat flera stora attentat i Barcelona. Bland annat en planerad attack mot stadens tunnelbanenät som kunde avvärjas när en polis infiltrerade en terrorcell. Stationen där attentatet skulle utföras ligger i närheten av La Rambla, där det första av torsdagens attentat ägde rum.

Sedan 2012 har polisen i regionen Katalonien gjort minst 30 operationer mot radikala islamister med terrorplaner. En orsak tros vara de omkring 50 moskéer med salifistisk inriktning som ska finnas i Katalonien.



***



När invånare i Ripoll tänker efter säger de att byn är ett perfekt ställe för att planera terrordåd utan väcka polisens uppmärksamhet. En plats där man kan flyga under radarn, långt från Barcelonas ljus. Men ingen påstår att de sett något som tyder på att män i området radikaliserats.

– Jag är rätt säker på att de som ännu är efterlysta är kvar här i området, säger Pablo Ibañez.

På fredagskvällen söker polisen minst en annan Ripoll-bo: Younes Abouyaaqoub, 22.

I Barcelona genomsöks turisters väskor av beväpnad polis utanför hotellen.

I Ripoll samlas invånarna ute i kvällsvärme.



LÄS MER: Federico Moreno: Kanske är La Rambla den enda gatan i världen som aldrig tar slut
