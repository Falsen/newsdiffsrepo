Mikael Odenberg vill bli partiledare för Moderaterna
Niklas Svensson

När Expressen i torsdags avslöjade att den tidigare försvarsministern och generaldirektören Mikael Odenberg är beredd att ta över som partiledare ville han själv inte lämna någon kommentar.

I dag bekräftar han uppgifterna på sin Facebooksida:

"Öppenhet är betydelsefullt för att en ny partiledare ska få tillräcklig legitimitet", skriver han, och fortsätter:

"Möjligen kan jag bidra till att framkalla en sådan öppenhet genom att föregå med gott exempel. För den händelse att valberedningen läser mina FB-inlägg får jag alltså meddela att jag står till förfogande som ordförande för Moderaterna om valberedningen skulle vilja föreslå det. Huruvida valberedningen kan tänkas ha något intresse för detta undandrar sig dock helt min bedömning."

Mikael Odenberg var försvarsminister i Fredrik Reinfeldts regering mellan oktober 2006 och september 2007. Han lämnade regeringen i protest mot finansminister Anders Borgs besparingar på försvaret.

Sven Otto Littorin, tidigare M-arbetsmarknadsminister, skriver på Facebook angående Odenberg:

"Det är inte min sak att välja partiledare i Moderaterna men jag tycker det är mycket bra att Mikael Odenberg ställer sig upp och säger att han vill, samtidigt som han lämnar en inriktningsförklaring på var han ser partiet.

Att Odenberg gör så här är ovanligt men uppfriskande; lite känsla av primaries, där olika bra kandidater möter varann."

Littorin skriver vidare att han hoppas fler offentliggör sin kandidatur.

Samtidigt som Odenberg offentliggör sin kandidatur skriver SVT att Moderaterna i Norrbotten i helgen samlade sin förbundsstyrelse till ett styrelsemöte.

"Eftersom vår partiordförande meddelat att hon lämnar sitt uppdrag och valberedningen påbörjar sitt arbete för att presentera en ny kandidat har vi nu diskuterat vilka kriterier och förmågor vi anser viktiga för nästa partiledare”, skriver partiet i ett pressmeddelande.

Enligt styrelsen måste nästa partiledare ha förmågan att leda arbetet för att återskapa förtroendet för partiets politik.

”Vi tror vidare att personen behöver vara känd inom partiet och för allmänheten. Det behöver vara en analytisk person, en god debattör, en samlande kraft med stor politisk och social kompetens.” enligt pressmeddelandet.

Under mötet beslutades att nominera Ulf Kristersson till ny partiordförande.

Även länsförbudet i Västerbotten och Kristerssons eget länsförbund i Sörmland vill se Kristersson ta över, uppger SVT.

Valet sker vid en extrastämma den 1 oktober.
