Två mördades för att dölja Arlandarånet
Saga Skovdahl

Mellan 1995 och 2001 fyrdubblades antalet rån mot värdetransporter och värdedepåer i Sverige. Den 12 juli 2002 stjäls den största summan någonsin. Hela 15 personer har delgivits misstanke om brott kopplade till Arlandarånet, fem har suttit frihetsberövade. Men ingen har dömts.

I juli i år preskriberades brottet. På måndagen erkänner Leo "Kinesen" Carmona, som tidigt blev misstänkt för rånet, att han planerade och genomförde det.

Strax efter klockan 22.00 landar SAS flight SK 1254 från London på Arlanda. Ombord finns 15 säckar från Hongkong Bank och Royal Bank of Scotland. Säckarna innehåller tiotals miljoner i utländsk valuta, avsedda för Handelsbanken, Riksbanken och växlingsföretaget X-Change och deras sommarsemestrande kunder.

På plats på Arlanda finns två bilar, en från Securitas och en från Falck, som gemensamt ska genomföra transporten.

Lasten består av 15 säckar på runt 40 kilo styck som ska flyttas från flygplanets lastutrymme till värdebolagens bilar och sedan levereras till kund. Väktarna har hunnit få in en säck i bilen och är i färd med att lyfta över en andra när de avbryts av ljudet av skrikande däck.

En mörkgrön Volvo 850 kombi med tonade rutor tvärnitar mellan flygplanet och skåpbilen. Ut kliver två män, maskerade med skidmask och glasögon. I händerna har de automatkarbiner.

– Spela inte hjältar nu, säger en av dem.

Rånarna jobbar snabbt och metodiskt.

– Klar, säger en av dem efter att 13 av de 15 säckarna lastats in i bilen

Väktarna från säkerhetsbolaget Falck gör ett försök att stoppa rånarna. Man kör sin bil in i rånarnas Volvo – varpå rånarna svarar med automateld och lyckas lämna området. Hela 30 polispatruller ger sig ut i den ljusa sommarnatten för att hitta dem.

Polisutredningen, ledd av kriminalinspektör Marianne Öman, fick en god start. När hon kör samma väg som rånarna inne på flygplatsområdet, och därefter får mer information om leveransen av pengar, blir hon övertygad om att de haft hjälp av minst en insider.

Rånarna hittar väldigt bra inne på Arlanda – trots att det vid tidpunkten pågår byggarbeten som gör att till och med säkerhetsbolagens anställda inte alltid vet hur de ska hitta rätt på området. De tillgängliga färdvägarna förändras från dag till dag.

"De måste ha varit här innan", tänker hon.

Rånarna är klädda i SAS-kläder vid rånet. De har också valt att slå till mot ett flygplan med sällsynt värdefull last. Antalet personer som känner till summan ombord på flight SK1254 är begränsat. Har någon av dem tipsat gärningsmännen?

Efter en tid tappar utredningen styrfart – tills Volkan Ünsal tar kontakt med kriminalinspektör Marianne Öman.

Han vill berätta vad han vet om rånet. Han pekar ut hjärnan bakom det och flera av de inblandade. Tre personer hade utfört själva rånet. Ytterligare två hade haft uppdraget att vilseleda polisen direkt efteråt.

Volkan Ünsal är en jagad man som nu lever med ett pris på sitt huvud. Han anklagas i den undre världen för att ha stulit en del av rånbytet från Arlanda från sina medbrottslingar, tillika nära vänner, och hans liv är värt 3,5 miljoner kronor för den som är villig att ta det.

Polisen bedömer informationen som Ünsal lämnar som mycket intressant. Samtidigt tror man att han själv är inblandad i rånet – vilket Ünsal förnekar.

Men i oktober 2003 mördas han i en lägenhet i Helsingfors. Kroppen hittas aldrig.

Tre män döms i januari 2006 till livstids fängelse för mord. Ytterligare en man, svenske Leo "Kinesen" Carmona, döms till livstids fängelse för att ha beställt mordet.

Expressen sökte Leo Carmona 2015 via hans advokat Arash Raofi, som då hälsade:

– Min klient är oskyldig. Han har lämnat det kriminella livet bakom sig.

När Volkan Ünsal mördas försvinner polisens bästa möjlighet att klara upp brottet. Hans vittnesmål ledde till nya förhör, anhållanden och häktningar. Två män åtalas till sist för häleri – misstänkta för att ha spenderat delar av rånbytet på Arlanda – men åtalet ogillades.

Totalt sett har 15 personer delgivits misstanke för inblandning i Arlandarånet. Fem har varit frihetsberövade under en tid.

Den ene mannen i häleriåtalet var den välkände rånaren René Akofely – som blev intressant för polisen rätt tidigt i utredningen. Han dömdes 2009 för att i januari året innan ha rånat postterminalen vid Göteborgs järnvägsstation – ett i huvudsak misslyckat rån med det klent byte.

Akofely dömdes till sju års fängelse och var villkorligt frigiven i maj 2014 när han sköts i huvudet i en trappuppgång på Kungsgatan i centrala Stockholm.

Ett par år efter rånet väljer kammaråklagare Ulrika Lindsö att lägga ner utredningen och i juli 2017 preskriberades brottet. Måndag 21 augusti publicerar tidningen ETC en intervju med Leo Carmona där han erkänner sin inblandning i rånet.

– Jag planerade det och var med och utförde det. Och jag ångrar det djupt, det har förstört mitt liv, säger han till tidningen.

Leo Carmona förnekar att Ünsal var inblandad i rånet, vilket polisen trodde.

– Nej, den killen var inte med. Det han gjorde var att han ville råna två av svenskarna som var med mig vid rånet. Han lyckades ta en mindre summa, säger Carmona till ETC.

I och med att brottet är preskriberat kommer det aldrig att leda till åtal eller fällande domar.

– Vi får inte och kan inte återuppta sådana ärenden där preskription har inträtt redan. Vi inte göra någonting åt från vår sida överhuvudtaget, varken åklagare eller polis, säger Eva Thunegard, chefsåklagare vid Norrorts åklagarkammare.

Den enda möjligheten för allmänheten att få reda på hur rånet genomfördes, vilka som var med och vad som hände med pengarna, är att någon eller några berättar om det.

Men det kommer inte att ske inom ramen för en polisutredning.

–  Om någon sedan berättar det på annat sätt – till en journalist eller skriver en bok om det, det är en annan sak. Men polis och åklagare kan inte jobba med preskriberade misstankar och heller inte hålla förhör eller någonting sådant, säger åklagare Eva Thunegard.
