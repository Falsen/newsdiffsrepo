Lördag 19 augusti 2017
Buss körde i diket – 50 passagerare instängda
Patrik Micu

Olyckan inträffade vid 14.30-tiden, på en mindre väg nära E4, cirka en kilometer efter Antjärns camping i Härnösands kommun. Enligt SOS var 50 passagerare ombord på bussen. Det ska handla om ett sällskap från Sundsvall på väg till ett bröllop.

– Enligt mina uppgifter har det varit en mjuk avkörning där bussen hamnat på sidan i diket. Inga personer ska vara skadade, uppger Kurt Marklund RLC-befäl vid polisen i region nord.

Däremot är passagerarna instängda i bussen eftersom dörrarna ligger mot dikeskanten och inte kan öppnas.

– Det blir svårt att påbörja ett bärgningsarbete innan passagerarna är ute. Man får ta skydd och slå sönder en ruta, förklarar Kurt Marklund.

Polisen var framme vid olycksplatsen strax efter 15. Även räddningstjänst och ambulans har larmats till platsen.

Andreas Åström, räddningsledare vid räddningstjänsten Höga Kusten-Ådalen, säger att man fått hjälpa en person ut genom en golvlucka.

– Det var en person som var stressad och mådde dåligt. Så det handlar inte om fysiska skador efter dikeskörningen.

Övriga passagerare är dock kvar på bussen medan räddningstjänsten försöker stabilisera fordonet så att det inte tippar. Därefter räknar man med att kunna plocka ut samtliga personer genom bussens golvluckor.

Texten uppdateras.
