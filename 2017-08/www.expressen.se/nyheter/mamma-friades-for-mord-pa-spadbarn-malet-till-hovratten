Mamma friades för mord på
spädbarn – målet till hovrätten
Saga Skovdahl

Det var i februari 2016 som kvinnan åtalades för mordförsök och synnerligen grov misshandel på sin spädbarnsson. Kvinnan förnekar anklagelserna – men nu prövas hennes skuld igen, skriver SVT Nyheter.

Mellan maj och början av juli 2015 ska hon vid 31 tillfällen ha täppt för sin spädbarnssons luftvägar medan de vistades på Akademiska sjukhuset i Uppsala.

Kvinnan sökte själv vård för barnet på sjukhuset – efter en tid, den 3 juli förra året, greps hon som misstänkt. Sedan dess har hon varit frihetsberövad. Först som anhållen, sedan som häktad.

Sonen var inskriven på sjukhuset för symptom som hans mamma uppgett att han haft.

Enligt åklagaren lider kvinnan av den mycket ovanliga beteendestörningen Münchhausen syndrom by proxy – som kortfattat innebär att en förälder misshandlar sitt barn för att få uppmärksamhet av vården.

En rad vittnen kallades under rättegången för att bevisa sjukdomstesen. Bland dem fanns både medicinska experter och anhöriga till kvinnan.

Men efter en mycket lång rättegång, som tog runt 30 dagar, friades kvinnan på samtliga åtalspunkter av Uppsala tingsrätt i juli förra året.



Läs mer: 25-årig kvinna frias för mordförsök på sin son



Åklagare Bokefors överklagade domen – och på måndagen inleddes rättegången vid Svea hovrätt, skriver SVT Nyheter.

Både åklagaren och försvarsadvokaten kommer att presentera ny bevisning under rättegången i hovrätten.

Annika Bokefors säger till SVT Nyheter att en film från Akademiska sjukhuset i Uppsala – där kvinnan enligt henne syns täcka för sonens näsa och mun för att framkalla ett anfall – är särskilt viktig.

– Vi har särskild bevisning med en videoövervakning, som vi menar har stor betydelse för bevisningen i sin helhet, det kommer vi lägga fram i vår sakframställan, säger hon.

Enligt kvinnans advokat, Johan Rainer, är det ännu inte helt klart vilken ny bevisning försvaret kommer att presentera under rättegången.

– Jag kan säga vi lutar oss mycket mot den frikännande domen, men vi har inte vilat helt under den här tiden som min klient har varit på fri fot. Vi kommer att åberopa viss ny bevisning, bland annat med bäring på det här filmmaterialet som finns, säger han till SVT Nyheter.
