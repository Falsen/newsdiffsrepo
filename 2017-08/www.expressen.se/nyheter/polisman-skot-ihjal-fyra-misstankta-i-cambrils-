Polisman sköt ihjäl fyra misstänkta i Cambrils
Saga Skovdahl

Det var vid 01-tiden på fredagsmorgonen, ett par timmar efter attacken i Barcelona, som  attacken i Cambrils ägde rum. Polisen kontrollerade fordon vid en rondell i närheten av en båtklubb vid vattnet och strax innan de misstänkta terroristerna, som färdades i en svart Audi, nådde poliskontrollen började de avsiktligt köra på fotgängare skriver tidningen El Pais.

Sju personer, inklusive en polisman, blev påkörda. En kvinna bekräftades senare ha avlidit.



LÄS MER: Senaste nytt om terrordådet i Barcelona



Poliserna på plats sköt mot terroristernas bil, som välte och kraschade in i en polisbil. Därefter tog sig fem personer – beväpnade med knivar, en yxa, och iklädda falska bombbälten – ur bilen.

En skottväxling mellan de misstänkta terroristerna och polisen utbröt – i vilken en enda polisman sköt ihjäl fyra personer, enligt La Vanguardia.

Enligt El Pais flydde den femte misstänkte terroristen från platsen i riktning mot en park. Ett par hundra meter bort upptäcktes mannen av en polishelikopter, varpå han sköts till döds. Dessförinnan knivhögg mannen en kvinna i ansiktet, enligt tidningen.

Vid 18.30, svensk tid, uppger El Pais att en av männen som sköts ihjäl i Cambrils är den misstänkte skåpbilsföraren.



LÄS MER: Här grips en man i misstänkt terrorists bostad



Initialt var det okänt om attacken i Barcelona och attacken i Cambrils, 1,5 timmes bilfärd därifrån, hängde ihop. Senare under fredagen har polisen bekräftat att de fem misstänkta terroristerna som sköts ihjäl i Cambrils har kopplingar till attacken i Barcelona.

Under onsdagen skedde en explosion vid ett hus i Alcanar, söder om Barcelona. I huset återfanns mer sprängmedel – vilket har fått polisen att tro att attackerna planerades i det huset. Kort efter explosionen fann polisen en död person vid huset. Senare under fredagen fann man ytterligare en person där, enligt flera spanska medier.



LÄS MER: Tvåbarnspappa ett av offren i terrordådet i Barcelona



Husexplosionen i Alcanar fick terroristerna att tänka om och genomföra två mer "rudimentära attacker", uppgav den katalanska polischefen Jose Lluis Trapero vid en presskonferens som CNN återger.

Fyra personer har gripits av polis, en i Alcanar och tre i Ripoll. Tre av de gripna är marockanska medborgare, en spansk. De gripna är 21, 27, 28 och 34 år gamla, enligt polisen.
