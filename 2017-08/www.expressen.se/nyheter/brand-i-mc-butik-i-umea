Söndag 20 augusti 2017
Motorbutiken totalförstörd i brand:
"Det är jättetungt och jobbigt"
Anton Nilsson

Räddningstjänsten larmades vid 10.30 på söndagen om branden i Northbikes lokaler på Kabelvägen i Umeå.

– Vi åkte dit med styrkor från Umeå, och när vi kommer dit är det rök både i och ute ur byggnaden, berättar brandmästare Lars Mårdvall vid räddningstjänsten i Umeå.

– Då vi går in i entrédörren i butiken är det svart rök från golv till tak. Vi går in med rökdykare, en bra bit in i byggnaden.

– Under tiden går vi runt och hittar en till ingång, en stor garageport. Då vi öppnar där ser vi att det brinner för fullt i verkstaden som angränsar butiken.

– Vi går in med två rökdykare. Men i samma veva blir det för varmt för rökdykarna i butiken så de backar ut, säger Lars Mårdvall.

Räddningstjänstens första prioritering blev att avlägsna gasflaskor som fanns i byggnaden.

Samtidigt lyckas man även rädda en mängd snöskotrar, vattenskotrar och fyrhjulingar som stod i tält i anslutning till byggnaden, berättar Lars Mårdvall.

– Men ingenting i byggnaden gick att rädda. Byggnaden har brunnit ner till grunden, säger han vid 15.30.

Vid lunchtid gick räddningstjänsten ut med ett VMA-larm angående branden.

"Brand i industribyggnad i Västerslätt - allmänheten uppmanas att gå inomhus och stänga dörrar, fönster och ventilation" stod det att läsa via SVT:s hemsida.

Bostadsområdet Västerslätt ligger nära motorbutiken där branden rasade.

– Det var ganska bra vind från stan, och mycket bensin och plaster som brann. De som var i vindriktningen ombads stänga fönster, säger Lars Mårdvall.

Större delen av kommunens resurser gick åt till att bekämpa branden, inklusive flera deltidskårer, säger han.

Jessika Häggling är platschef på Northbike West på Kabelvägen, där branden rasade. Företaget har även en till lokal i Umeå, samt en i Sundsvall.

– Vi är jättechockade allihopa, det är jättetungt och jobbigt. Men vi stöttar varandra i personalen. Det viktigaste är att ingen har kommit till skada, säger Jessika Häggling.

– Butiken var stängd och vi hade ingen personal på plats, säger hon.

Turen i oturen var att de produkter som stod i tälten utanför byggnaden lyckades räddas.

– Det känns naturligtvis jätteskönt att vi var så snabba, både brandmän och vår personal var på plats snabbt och hann få undan rätt mycket innan det blev övertänt.

Hon vill inte spekulera i hur mycket företaget förlorat – och heller inte i vad som orsakade branden.
