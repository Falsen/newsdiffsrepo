Det här har hänt i Moderatkrisen
Åsa Asplid

De kräver M-ledarens avgång:

Förbundsledningarna i Stockholms län, Dalarna, Västerbotten, Gotland, Uppsala, Södermanland, Örebro, Stockholms stad, Västernorrland, Östergötland, Jämtland samt Moderata ungdomsförbundet.

De stöder M-ledaren:

Förbundsledningarna i Skåne, Västra Götaland, Blekinge, Norrbotten, Kalmar, Jönköping, Värmland, Västmanland, Gävleborg och Halland.

De är osäkra:

Kronoberg (besked på fredag).

I valet 2014 fick Moderaterna 23,3 procent av väljarstödet, sedan dess har partiet tappat omkring åtta procent. I Expressens demoskop från augusti får Moderaterna 17,2 procent, i SVT/Novus opinionsundersökning tidigare i augusti var stödet för M på 15,2 procent. Samtidigt visar nya siffror från DN/Ipsos att bara sex procent av väljarna vill se Anna Kinberg Batra som statsminister i nästa val.



LÄS MER: Tre tänkbara scenarion för Anna Kinberg Batra



Dagens Nyheter/Ipsos presenterar sin partisympatiundersökning för augusti på tisdagen. Siffrorna är en ny kalldusch för Moderaterna som får 17 procent av väljarstödet. I Stockholm är siffrorna ännu lägre, 14 procent.

Missnöjet växer bland de 41 moderata kommunalråden i Stockholms län och redan på tisdagskvällen kräver Pehr Granfalk, kommunstyrelseordförande i Solna, att Anna Kinberg Batra avgår som partiledare.

Under en telefonkonferens mellan kommunalråden på onsdagen står det klart att en majoritet av dem stöder avgångskravet.

På onsdagseftermiddagen meddelar Moderaternas länsförbund i Stockholm att de vill att M-ledaren avgår. De får snabbt stöd av Moderata ungdomsförbundet samt av länsförbundet i Dalarna. Tillsammans kräver de att valberedningen kallas in för att ta fram ersättare till Anna Kinberg Batra.

Valberedningens ordförande Lars-Ingvar Ljungman ger på onsdagskvällen beskedet att den i nuläget inte kommer kallas in, men att det snabbt kan ändras.

Under torsdagen står det klart att häften av de 22 länsförbundet vänder Anna Kinberg Batra ryggen.

Enligt samstämmiga uppgifter till Expressen är tidigare försvarsministern Mikael Odenberg redo att ta över partiledarposten – om han får frågan.

Sent på torsdagskvällen meddelar Jämtlands förbundsstyrelse som elfte länsförbund att man vill välja en ny partiledare. Jämtland klargör också att förbundet vill ha en helt ny partistyrelse, skriver SVT Jämtland.

Under fredagen väntas besked från fler håll, däribland Kronoberg och Jämtland.

Källa: Expressen, TT



K-G BERGSTRÖM: Borde vara kört när de närmaste överger
