Aktiebolagen som betalar högst snittlön
Erik Högström

1 318 000 kronor om året.

Det är snittlönen på Nordea investment management AB - det företag i Sverige där den medelanställda har högst lön.

– Vi ska ha konkurrenskraftiga löner men vår policy är att inte vara löneledande, säger Erik Durhan, presschef för Nordea.

Ulrika Boëthius, ordförande för fackföreningen Finansförbundet, säger att hon inte är förvånad över att det är företag i finansbranschen som toppar listan.

– Det brukar vara så att marknaden styr och i den här marknaden är det mycket pengar. Och i den här branschen jobbar eftertraktade personer så då blir det höga löner, säger Ulrika Boëthius, ordförande för Finansförbundet.

Vad ska man göra då om man vill få ett sådant jobb?

– Många har naturligtvis en akademisk utbildning och många har pluggat utomlands. Men det går också att gå den längre vägen genom företaget.

– Men det är ofta väldigt långa och stressiga dagar och det är inte så vanligt att man är kvar hela arbetslivet på en sådan arbetsplats.

De som jobbar med investment management drar alltså in storkovan - men det är inte alla jobb inom finansbranschen som betalar lika bra. Så är lönen en prioritet så gäller det att ha bra koll på investeringar.

– Finansbranschen har störst lönespridning av alla branscher, det är inte så att det ser likadant ut om du sitter i kundtjänsten eller på en telefonbank. De har inte så höga löner, säger Ulrika Boëthius.
