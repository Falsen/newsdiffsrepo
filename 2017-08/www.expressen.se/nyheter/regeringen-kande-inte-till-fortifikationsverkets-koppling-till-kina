Regeringen kände inte till Fortifikationsverkets koppling till Kina
Hanna Jakobson

Både regeringen och Försvarsmakten har tagit två dagar på sig att återkomma när det gäller frågan om Fortifikationsverkets upphandling av digitalisering av handlingar och specifikt frågan huruvida man känt till kopplingen till Kina.

Enligt regeringen finns inget som tyder på att den tidigare regeringen skriftligen informerades om kopplingen och finansmarknadsminister Per Bolund, MP, säger sig ha fått informationen först förra veckan.

– Vi har granskat den dokumentation som finns kopplad till myndighetens verksamhet och ställt frågor till myndigheten. Och vi kan konstatera att det inte finns någon skriftlig information om den här upphandlingen som man genomförde 2012-2013, säger Bolund.

Det rör sig om en upphandling år 2012-2013 som vanns av datakonsultföretaget Åkej för cirka tre miljoner kronor.

Arbetet genomfördes under de två kommande åren genom ett dotterbolag som i sin tur anlitade en kinesisk underleverantör. Nyheter Idag, en sajt med koppling till Sverigedemokraterna, berättade först om det kinesiske bolaget.



LÄS MER: Ritningar över försvarets byggnader hanterades i Kina



Enligt Fortifikationsverket rörde det sig enbart om ritningar i det öppna beståndet på cirka 2 400 byggnader som till exempel lager, kontor, verkstäder och kaserner.

– Den information som vi fått och som Fortifikationsverket uppgett är att det inte är någon sekretessbelagd information som ingått, utan bara över det öppna beståndet. Det här bygger på att den förra regeringen var väldigt inriktad på att utkontraktera statlig verksamhet och man kanske inte var tillräckligt försiktig i sin inriktning, säger Per Bolund.

Hur allvarligt är det?

– Det är tydligt att vi behöver ta ett samlat grepp om upphandling av informationstjänster från myndigheter. Det har regeringen också sagt att vi kommer att göra. Där har vi bland annat satt till en utredning i mars, om risker vid outsourcing. Arbetet är också på gång med att ta fram en ny säkerhetsskyddslag, säger Bolund.

Finns det risk att känslig information kommit ut?

– Det är ingen bedömning som jag eller regeringen kan göra. Den information vi har är att det inte är någon sekretessbelagd information som har ingått i den här upphandlingen. Men det är Försvarsmakten som är tillsynsmyndighet och har ett ansvar att göra en bedömning om man tycker att det här stämmer överens med säkerhetsskyddslagen. Tycker man inte det får man väcka ett ärende.

Finns det fler sådana här fall?

– Jag har inte fått information om den här upphandlingen förrän i slutet av förra veckan och jag kan inte uttala mig om det finns några fler sådana exempel, säger finansmarknadsministern.



LÄS MER: Regeringen om Fortifikationsverket: "Det görs en grundlig genomgång"



På tisdagen kom beskedet från Försvarsmakten att man inte heller känt till att arbetet gjordes med hjälp av ett kinesiskt bolag.

– Det framgick inte av den inledande säkerhetsanalysen som Fortifikationsverket gjorde och som Försvarsmakten granskade och godkände innan det här projektet påbörjades, säger Jesper Tengroth, pressekreterare på Försvarsmakten.

Hur ser ni på det?

– Försvarsmakten utgår från att Fortifikationsverket gör sitt jobb och vi har inte sett någon anledning att granska den upphandlingen som de ansvarar för.

Men är det inte allvarligt om ni själva inte får möjlighet att ta ställning till om det finns någon risk eller inte?

– Det har vi gjort. Det gjordes en säkerhetsanalys.

Men inte med full information?

– Projektet omfattade bara det öppna beståndet. Sen gjorde Fortifikationsverket dessutom extra säkerhetsåtgärder genom att ta bort geografisk placering och byggnaders användningsområde, säger Tengroth.

Skulle man göra på samma sätt om man skulle göra en liknande upphandling i dag?

– Så länge det inte rör sig om skyddsvärden så har vi ingen anledning att ändra den uppfattningen, säger han och tillägger senare:

– Man måste utgå från en säkerhetsanalys i varje enskilt fall. Det går egentligen inte att svara på om vi skulle göra likadant igen eftersom Fortfikationsverkets säkerhetsanalys i det här fallet utgick från det som gällde vid den tidpunkten.

Säkerhetspolisen har inte svarat på om man kände till Kina-kopplingen.
