Hon skyddar Löfven som en
gammal lojal socialdemokrat
K-G Bergström

Hon tycks dessutom ha ljugit. Tidigare har vi fått veta att hon fick kännedom om IT-skandalen först i december 2016. Det har också Stefan Löfven uppgett. Nu visar det sig att hon fick det redan i februari samma år, då  Säpo informerade om skandalen. Men uppenbart utan att några larmklockor ringde. Hon ställde inte ens några följdfrågor.

Men det är egentligen anmärkningsvärt om också den tidpunkten stämmer. Säpo rapporterade redan i september 2015 till justitiedepartementet om sin oro för Transportstyrelsens beslutade men ännu inte verkställda outsourcing till IBM. Det rimliga är att det var departements statssekreterare som tog emot informationen eller i varje fall omedelbart delgavs den. Statssekreterare där var då nuvarande EU- och handelsministern Ann Linde.

Senare på hösten den 25 november 2015 ville Säpo att outsourcingen omedelbart skulle stoppas. Men det skedde inte. Tvärtom iscensattes den kort tid därefter. När Säpo ville stoppa den hade Ann Linde uppenbart känt till dess farhågor i flera månader. Är det verkligen möjligt att hon inte vidarebefordrade informationen till sin kollega Emma Lennartsson i statsrådsberedningen som har regelbundna möten med sina kolleger i departementen? Låter föga troligt, men om det var så ett tjänstefel som borde göra Ann Linde diskvalificerad som statsråd.

LÄS MER: Löfvens närmaste medarbetare avgår

Lennartsson anser sig inte ha förstått allvaret i Säpo:s rapport. Låter orimligt med tanke på hur allvarligt Säkerhetspolisen såg på outsourcingen. När hon nu hävdar att hon inte informerade statsministern, kan man fråga sig om hon talar sanning om det, när hon inte gjort det om tidpunkten när hon först fick veta. Man kan också ana att hon som gammal lojal socialdemokrat har som grundreflex att skydda honom. I bästa fall var hon så naiv att hon inte fattade allvaret. Men det vore i så fall ytterst belastande för honom att inte ha skarpare personer i sin närhet.

Kommentatorskollegor har i kväll spekulerat i att det bryska avskedandet (fast formellt är det som alltid entledigande på egen begäran) är ett bondoffer till oppositionen för att rädda försvarsministern.

Det återstår att se. Men jag tycker inte att det vore direkt logiskt om alliansen skulle backa om Hultqvist. Det kan förvisso diskuteras om hur klokt det var att dra in honom i den här byken, men inget nytt beträffande hans roll har ju kommit fram nu.
