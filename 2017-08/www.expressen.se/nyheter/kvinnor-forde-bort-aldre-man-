Måndag 21 augusti 2017
Kvinnor förde bort äldre man
Anna Mattsson

Det var strax efter klockan 21 på fredagskvällen som anhöriga till den äldre mannen kontaktade polisen eftersom de var oroliga för att något hänt honom. Mannens anhöriga hade hört från mannens grannar att två kvinnor kommit och hämtat honom i hans bostad utanför Arboga.

Polisen skickade en patrull till platsen och påträffade då ett fordon med mannen och de båda kvinnorna. Det uppstod genast misstankar om att mannen inte följt med kvinnorna frivilligt utan förts bort av dem mot sin vilja.

Den äldre mannen har en begynnande demens och polisen misstänker att kvinnornas motiv med bortförandet var att lura av honom pengar.

– Det verkar vara någon form av bedrägeri där man lurat eller tvingat med sig mannen i syfte att lura honom på pengar, säger Magnus Wall vid polisen i Västmanland.

De två kvinnorna greps och anhölls senare av åklagare misstänkta för både olaga frihetsberövande och försök till bedrägeri. De misstänkta är en kvinna i 20-årsåldern och en kvinna i 35-årsåldern.

Har de här kvinnorna någon form av relation till mannen eller rör det sig om två för honom helt okända kvinnor?

– Det är för mig helt okänt. Det har jag inga uppgifter om.

Den äldre mannen skadades inte fysiskt i samband med bortförandet. Kvinnorna ska inte heller ha lyckats lura av honom några pengar.
