Ebba Busch Thor har blivit mamma
Niklas Svensson

Ebba Busch Thor har fött sitt andra barn. Dottern kommer att heta Elise, berättar Ebba Busch Thor på Instagram.

Hennes make, Niklas Busch Thor, som är fotbollsspelare och lagkapten i allsvenska Sirius, fick raskt åka hem från lagets träningsläger i Salou, Spanien, strax söder om Barcelona. På Instagram tackar han "en katalansk taxichaufför som var villig att tänja på vissa gränser".

Barnet var förväntat till slutet av februari.



Vår dotter är här! Elise Busch Thor. Stark och fin. Vi är så tacksamma och njuter av att äntligen få hålla om henne och lukta på hennes lilla huvud.  Precis som sin storebror Birger så ville hon prompt välja en egen dag och passade på när pappa precis kommit fram till Barcelona för träningsläger. Han hann dock hem lagom till att kunna ta hand om henne under min eftervård.  Återigen är vi så imponerade och tacksamma över alla medarbetare vi mött på Akademiska sjukhuset.  Nu ser vi fram emot att få vara lite i bebisbubblan allihop och snart få träffa en ivrig nybliven storebror som övar på att säga hennes namn därhemma. #babybuschthor2 Ett foto publicerat av Ebba Busch Thor (@buschebba) Feb 8, 2017 kl. 2:37 PST





Det dröjde inte länge innan gratulationer från Ebba Busch Thors kolleger inom politiken började komma. Först ut på Twitter var Moderaternas ledare Anna Kinberg Batra.

Varmt välkommen nya lilla allianskompisen och stort grattis till storebror, @BuschEbba och hela familjen!— Anna Kinberg Batra (@KinbergBatra) 8 februari 2017





Stort grattis @BuschEbba och hela familjen!— Jan Björklund (@bjorklundjan) 8 februari 2017





@BuschEbba Välkommen till världen lilla Elise! Stort grattis till hela familjen! ❤— Annie Lööf (@annieloof) 8 februari 2017





Även statsminister Stefan Löfven kommenterade Ebba Busch Thors glada nyhet när Expressen träffar honom på onsdagen:

– Jag gratulerar dem till den nya familjemedlemmen. Jag tycker det är jätteroligt för henne, säger han.

Ebba Busch Thor blev mamma för första gången i maj 2015, när sonen Birger föddes, och i Expressens stora julintervju i december förra året berättade hon om känslorna:

– Jag har upplevt det som att livet blev ganska gränslöst, i form av att jag ibland har känt mig nästan oövervinnerlig. Man blir otroligt stark och är beredd att vilja vara väldigt stark för någon annan, beredd att göra precis vad som helst för den här lilla människan. Det är en väldigt stark kärlek, men också en mycket större känsla av sårbarhet. Ens tillkortakommanden som människa, som ledare för den här lilla individen, blir väldigt blottade. Betydligt mer blottade än ens tillkortakommanden som partiledare.

I söndagens "Så ska det låta", som är förinspelat, dansade KD-ledaren loss och gjorde oväntad succé.

Ebba Busch Thor kommer att vara föräldraledig deltid under våren och räknar med att vara tillbaka i tjänst på heltid igen först i sommar.
