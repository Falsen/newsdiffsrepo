Bilderna inifrån "Södermannens" skräckhusvagn
Johan Järup

När John Svahlstedt, 65, även kallad "Södermannen", greps första gången i början på 70-talet i Göteborg erkände han 13 våldtäkter och dömdes till fyra års fängelse för 26 överfall.

Efter att ha blivit frigiven flyttade han upp till Stockholm men det dröjde inte många år innan han återigen började ge sig på kvinnor i staden.

1983 greps han på nytt och dömdes till sex års sluten psykiatrisk vård på Karsuddens sjukhus. Bland annat för flera våldtäkter och försök till våldtäkter. Svahlstedt lyckades rymma samma år men blev gripen på Arlanda två år senare. 1987 skrevs han ut från sjukhuset.

Nu står John Svahlstedt på nytt åtalad. Denna gång misstänkt för att ha våldtagit en ung flicka i Stockholmsområdet.

Det var tidigare i januari som polisen skickades ut till den öde campingplatsen i Sollentuna för att anhålla John Svahlstedt där han bott under de senaste 20 åren.

Hans hem var en sliten gammal husvagn med ett litet förtält. Bilder från polisens förundersökningsprotokoll visar att fönstren i tältet var täckta och persiennerna i husvagnen neddragna. Enligt åtalet ska flera våldtäkter ha skett i husvagnen.

I förtältet hittade poliserna även en cannabisodling. Husvagnen var överfull med böcker om religion, astrologi och historia. En av bilderna från visar en uppslagen biologibok med en bild av en livmoder. En lapp med en handskriven text om en indisk guru ligger som bokmärke.

John Svahlstedt gjorde inget motstånd vid gripandet, utan var enligt poliserna tillmötesgående och samarbetsvillig. Han berättade till och med var det fanns mer droger i husvagnen.

Poliserna kunde också ta med sig ett flertal bärbara datorer och annan datorutrustning som nu undersöks av polisens IT-avdelning. På väg tillbaks till polisstationen säger John Svahlstedt kryptiskt att nu skulle "the shit hit the fan". Han menade, enligt poliserna som grep honom, att det var synd om staten eftersom det skulle komma fram så mycket mer nu.

Expressen har tidigare varit i kontakt med Svahlstedts advokat Patric Lindblom. Han säger att han och hans klient nu förbereder sig gemensamt inför rättegången:

– Vi ska visa på att han inte gjort det som åklagaren påstår.
