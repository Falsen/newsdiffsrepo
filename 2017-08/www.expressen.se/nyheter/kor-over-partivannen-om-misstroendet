Kör över partivännen om
misstroendet
Niklas Svensson

Riksdagsledamoten Mikael Jansson representerar Sverigedemokraterna i försvarsutskottet, försvarsberedningen och exportkontrollrådet.

Så sent som i torsdags twittrade han om Peter Hultqvists roll i härvan kring it-skandalen på Transportstyrelsen.

I en intervju i Aftonbladet utvecklade han:

– Att vi ska ändra oss i misstroendefrågan får bli en diskussion i partiet och det har vi inte haft än. Men det är klart, det kommer mer och mer information och det kan påverka naturligtvis. Jag kan se förmildrande omständigheter när det gäller Hultqvist. Jag kommer att framhålla att han skött det bra i den här delen.

Men SD-ledaren Jimmie Åkesson håller inte med.

När Expressen når honom strax före lunch på tisdagen står han fast vid att Peter Hultqvist bör avgå som försvarsminister.

Kan det bli aktuellt att lägga ned rösterna i en misstroendeomröstning mot honom?

– Nej, det alternativet har vi inte alls diskuterat. Vi står fast vid att det bör väckas, och röstas igenom, ett misstroende mot honom.

För bara några dagar sedan sa din partikamrat Mikael Jansson att Hultqvist känns "alltmer oskyldig". Du håller inte med?

– Nej, jag ser ingenting som pekar i den riktningen. Jag var inte med vid den dragning som försvarsutskottet fick, men för mig är inte det som framkommer där det relevanta. Det relevanta är hur han agerat som statsråd, ledamot av regeringen och det försvarspolitiska rådet. Där har han inte fört fram den information som han borde.

Så när det gäller Hultqvist har inget förändrats, han uppfyller fortfarande kriterierna för ett misstroende?

– Ja, i konsekvensens namn. Om de andra två skulle gå så ska naturligtvis också Hultqvist göra det.

Expressen kunde i går berätta att regeringen och Vänsterpartiet backar om flera skattehöjningar, men behåller införandet av en flygskatt i budgeten som presenteras nästa månad.

På frågan om flygskatten är tillräckligt för att fälla en enskild minister i en misstroendeomröstning svarar SD-ledaren Jimmie Åkesson nu:

– Jag tycker det är problematiskt när regeringen väljer att gå fram med förslag som man vet saknar stöd i riksdagen. På det sättet missbrukar man budgetreglerna.

Men partiet har inte satt ned foten om hur man ska agera i den frågan.

– Vi har sammanträde med verkställande utskottet på söndag och måndag. Där kommer vi att diskutera de här frågorna.
