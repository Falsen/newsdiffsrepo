Prins Charles skyddade Rausing
Marit Sundberg

Våren 2008 försökte Eva Rausing smuggla in droger till en tillställning på amerikanska ambassaden i London 2008. Vid en husrannsakan efteråt hittade polisen narkotika i parets hem. De åtalades för narkotikainnehav, men åtalet lades senare ned.

Trots drogskandalen fortsatte prins Charles att stödja paret. Han behöll Eva Rausing i styrelsen för sitt välgörenhetsprojekt "Prince's Foundation for the Built Environment".

I augusti 2008 sa en av prinsens medarbetare till The Daily Mail:

– Prinsens välgörenhetsstiftelse arbetar med unga personer, många av dem har haft problem med droger. De syftar till att ge de här människorna en andra chans och hjälpa dem att bygga upp sina liv på nytt. Därför skulle det vara hyckleri att inte ge Eva Rausing en andra chans.

En talesperson för det brittiska kungahuset säger till Expressen.se på tisdagskvällen att paret Rausing har stött delar av prins Charles välgörenhetsverksamhet.

– Prinsen är medveten om nyheten om Eva Rausings död, säger talespersonen – och tillägger att hon inte har mer att säga om saken.

Hans Kristian Rausings föräldrar Hans och Märit Rausing har tidigare skänkt pengar till antidrogstiftelsen Mentor, som drottning Silvia är hedersmedlem i.

Det svenska hovet hade på tisdagskvällen inget att säga om dödsfallet.

– I sådana här fall ger den kungliga familjen direkta kondoleanser till den familj som berörs. Vi gör inga några uttalanden i medierna, säger hovets informationschef Bertil Ternert.
