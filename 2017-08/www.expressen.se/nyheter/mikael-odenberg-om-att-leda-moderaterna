Mikael Odenberg om
att leda Moderaterna
Hannes Lundberg Andersson

Vid en presskonferens på fredagen meddelade M-ledaren Anna Kinberg Batra att hon lämnar posten som partiledare.

– Jag tror inte att väljarna blir särskilt imponerade av oss just nu, sa hon och kommenterade de interna stridigheterna inom partiet.

Redan dagen innan avhoppet kunde Expressen berätta att den tidigare försvarsministern Mikael Odenberg var beredd att ta över efter Anna Kinberg Batra, om han skulle få frågan av valberedningen. Bara dagar senare bekräftade Odenberg intresset och sa:

– Jag tror jag skulle kunna fixa jobbet och göra skillnad.

På onsdagen, med start klockan 19, medverkar Mikael Odenberg i "Bara politik – med Niklas Svensson" i Expressen TV.

På Niklas Svenssons fråga om varför Odenberg skulle leda M bättre än Anna Kinberg Batra svarar Odenberg:

– Det får andra bedöma, men det jag sagt är att jag tror att jag har den breda politiska erfarenheten efter alla år i politiken. Jag tror att jag kan erbjuda det tydliga ledarskap som i någon mån har saknats.

Odenberg har ställt sig kritisk till Anna Kinberg Batras öppnande mot Sverigedemokraterna, men säger samtidigt att man måste kunna föra samtal med partiet:

– Sverigedemokraterna i ett sådant här sammanhang kommer ha inflytande, precis som Socialdemokraterna, säger Odenberg.

I "Bara politik" i Expressen TV tas också Centerpartiets framgångar upp. Men att Annie Lööf är en alliansledare tycker Odenberg inte:

– Nej, det skulle jag inte säga. Annie Lööf är en duktig politiker och en skicklig partiledare och har gjort ett bra jobb. Men anledningen till att det går bra för Sverigedemokraterna med Jimmie Åkesson, och Centern med Annie Lööf, är att de tycker något, och att de försöker tycka något över tid.

Enligt DN/Ipsos på onsdagen är väljarnas storfavorit som ny M-ledare den tidigare stats- och utrikesministern Carl Bildt. Hela 45 procent av de tillfrågade M-sympatisörerna vill se honom som ny partiledare. Stödet bland alla väljare ligger på 26 procent – för Odenberg ligger stödet på 7 procent.

Bland M-sympatisörerna ligger stödet för Odenberg på 4 procent.

Odenberg svarar på ytterligare frågor efter sin medverkan i "Bara politik" – och säger då att han har förståelse för att så många M-väljare vill se Bildt som partiledare igen.

– Carl är ju vår stora ikon. Det är inte så konstigt efter 13 år som partiledare, tre år som statsminister och åtta år som utrikesminister. Så Carl är en unik person i svensk politik. Så det är inte så konstigt, säger Odenberg.

Varken Elisabeth Svantesson eller Ulf Kristersson, som får 3 respektive 5 procent av M-stödet, har lämnat tydliga besked om hur de ställer sig till att bli partiledare för Moderaterna.

Mikael Odenberg säger att han skulle "ställa sig i första ledet för att gratulera" den person som får förtroendet att leda partiet om valberedningen föreslår, och partiet senare väljer, någon annan.

Vad gäller viktiga egenskaper för nästa M-ledare är Odenberg tydlig:

– Ja, jag skulle säga att ett tydligt ledarskap är väldigt viktigt. Och vi måste också återgå till en ordning där Moderaterna inte fladdrar mellan olika ståndpunkter och också utövar sin oppositionsroll på ett effektivt och ansvarsfullt sätt, säger de tidigare försvarsministern.

I dagarna har ett antal företrädare för Moderaterna gett uttryck för att hela partistyrelsen bör ställa sina platser till förfogande vid extrastämma. Men det tycker inte Mikael Odenberg.

– Nej, jag tycker att det känns som en overkill. Vi hamnade, tyvärr, i en situation där Anna kände att det inte var möjligt att fortsätta. Hon var tvungen att kasta in handduken och avgå och då får man förrätta ett fyllnadsval efter henne. Jag ser inget skäl i att alla andra också plötsligt måste avgå bara för att hon tvingades göra det.

Men Moderaternas dåliga siffror är väl inte bara Anna Kinberg Batras fel. Och när man nu ändå ska välja ny partiledare kunde det väl vara rimligt att partistyrelsen också ställer sina platser till förfogande?

– Ja, under normala omständigheter kanske, men nu är det bara ett år kvar till valet och det är kort om tid till stämman. Och då tycker jag inte att det känns som en särskilt praktisk utveckling, säger Mikael Odenberg.
