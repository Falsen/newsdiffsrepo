Kent Ekeroth (SD) beviljas prövningstillstånd
Viktor Granlund

Klockan 13.30 på fredagen fick Kent Ekeroth beskedet om att han beviljas prövningstillstånd av hovrätten.

Expressen talar med honom en stund senare.

– Det känns väldigt skönt att rättsväsendet nu gör rätt efter alla fel de gjort tidigare, under ett års tid. Nu handlar det om att pröva tingsrättens och åklagarens undermåliga behandling.

Var du orolig inför beslutet?

– Jag trodde på en friande dom redan i tingsrätten. Åklagarens viktigaste vittne hävdade ju att han sett saker som han omöjligt kan ha sett. Ändå dömde tingsrätten mig. Det är en rättsskandal, tycker jag.

Nu hoppas du på en friande dom?

– Jag utgår från att det blir så, ifall rättvisan är rättvis.

Sedan åtalet har Kent Ekeroth på inrådan av partiledaren Jimmie Åkesson tagit timeout från riksdagsarbetet. Men han är beredd att återvända dit.

– Jag är villig och redo att gå tillbaka redan i morgon. Jag har förberett 25 nya lagförslag under tiden som jag har haft timeout.

Det var i november i fjol som SD-ledamoten Kent Ekeroth nekades inträde på klubben Solidaritet. Han var på väg bort från entrén när en ung man ska ha sagt "var det kul med järnrören", eller liknande.

Då small det. Kent Ekeroth ska ha slagit till honom i ansiktet.

Stockholms tingsrätt dömde honom för ringa misshandel och straffet blev dagsböter på 38 400 kronor.

I en längre intervju med Expressen har han gett sin bild av händelsen, som han beskriver som en "incident".

– Jag hade varit ute med en vän den kvällen, och vi hade roligt, sa Kent Ekeroth då.

– Men av respekt för domstolen vill jag inte gå in i detalj på vad som hände. Det jag kan säga är att det var nödvärn från min sida, det som skedde.

Skulle tingsrättens dom vinna laga kraft har Sverigedemokraternas gruppledare Mattias Karlsson sagt att Ekeroth måste lämna riksdagen.

– När domen vinner laga kraft kommer vi att uppmana honom till att lämna riksdagen helt och hållet. Om det blir ett annat utfall får vi ta en ny diskussion, sa Sverigedemokraternas gruppledare Mattias Karlsson efter att tingsrättens dom föll.
