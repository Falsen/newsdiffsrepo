Polisen fruktar hämndaktioner
Fredrik Lennander

Fem personer är fortsatt anhållna efter det stora släktbråket i Norrköping i tisdags kväll.

Under onsdagsmorgonen begärde kammaråklagare Anna Lander att de fem personerna är i behov av offentliga försvarare.

Två personer misstänks för mord, en för försök till mord och två för medhjälp. Med tanke på mängden inblandade är det inte omöjligt att fler personer kommer att gripas, uppgav polischef Anne Asp i går.

Enligt polisens utredningsledare Anders Selevik är det inte planerat några häktningsförhandlingar under onsdagen.

Förutom att utreda händelsen arbetar polisen nu för att förhindra eventuella hämndaktioner.

– Det ser vi självklart allvarligt på. Det är en intensiv utredning som vi jobbar med och vi tar alla uppgifter på stort allvar. Vi försöker trygga säkerheten för personer som känner att de behöver polisen hjälp och stöd. Vi jobbar aktivt med den delen också, säger utredningsledare Anders Selevik.

Enligt polisens presstalesperson Thomas Agnevik har det inte hänt något nytt i utredningen under natten till onsdagen.

– Utredningen fortsätter framåt. Det kommer att ske ett möte under morgonen där dagens utredningsinsatser ska planeras, säger han.

Expressen.se har under dagen sökt de anhållna männens advokater.

Mikael Abrahamsson, som företräder 27-åringen som är misstänkt för medhjälp till mord, har haft ett inledande samtal med sin klient.

– Han är tidigare ostraffad och är förkrossad och nedstämd, säger han.

Något förhör har ännu inte hållits och polisen har inte presenterat vilka misstankar de har mot mannen, enligt advokaten. Den 27-årige mannen nekar till brott.

Advokat Thomas Bodström företräder 35-åringen som är misstänkt för mord.

– Min klient förnekar alla anklagelser om brott, säger han i en kommentar efter ett ha varit i kontakt med sin klient.

Även den 20-årige man, som är misstänkt, förnekar brott.

– Han har svarat på alla frågor han fått, och beskrivit vad som har hänt. Han ställer sig helt frågande till anklagelserna, säger advokat Jonas Granfelt.

Enligt advokaten är han skäligen misstänkt, vilket är den lägre misstankegraden.

– Jag förväntar mig att han kommer släppas inom kort, säger han.

Två bröder, 44 och 48 år gamla, avled efter det vilda storbråket med knivar och vapen.

Ytterligare sex personer vårdades inledningsvis på sjukhus. Landstinget i Östergötland uppger att två av de skadade, hemmahörande i Södertälje, vårdas på Universitetssjukhuset i Linköping. Det ska röra sig om en man i 40-årsåldern som vårdas för lindrigare skador efter att ha blivit knivskuren. En man i 30-årsåldern uppges vara allvarligt skottskadad och opererades akut under natten.

Tre personer har skrivits ut från landstinget i Östergötland och en sjätte person vårdas i ett annat län.

Bråket startade redan på påskdagen, utanför syrisk-ortodoxa kyrkan S:ta Maria i Ektorp, när två familjer drabbade samman.

Ett dygn senare, i tisdags, ska de båda sidorna ha mött varandra runt klockan 20.30 på kvällen för att lösa problemet. Bråket ska i stället ha eskalerat och efter att de två bröderna lämnat platsen ska en av dem ha fått ett samtal med meddelandet: "Kom och visa dig om ni är riktiga män".

– De som dog var mycket snälla personer, man saknar dem, säger Petrus Abada.

Polisen intygar att ett bråk ägde rum i söndags när det var en gudstjänst i Hageby.

– Men det lugnade sig väldigt snabbt och det fanns ingen anledning att tro att det skulle bli något mer, men tyvärr så har det hänt ytterligare saker som gjorde att man valde att ta till så drastiska åtgärder att det slutade med två döda och sex tämligen svårt skadade, säger polisområdeschefen Anne Asp.
