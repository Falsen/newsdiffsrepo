Kungaparet reste till Ryssland – UD får kritik
Saga Skovdahl

Företrädare för allianspartierna är kritiska till att UD avrådde kungaparet från att använda statsflyget för Moskvaresan, men inte avrådde från själva resan. Kungaparet skulle delta i födelsedagsfirandet för Lisbeth Hult, gift med den mycket förmögna affärsmannen Bertil Hult, som fyllde 70.

Hans Wallmark, (M), tycker inte att man ena dagen kan tala om ett försämrat säkerhetsläget runt Östersjön och samtidigt låta Sveriges statschef resa till den ryska huvudstaden, skriver Svenska Dagbladet.

– Jag tycker att det hade varit klokt av UD att rekommendera att inte vidta en sådan resa, givet säkerhetsläget och det som sker i Östersjöområdet. Mitt intryck är att det inte är hovet som begått fel, de verkar följa de rekommendationer som ges, utan att det är UD:s ansvar, säger Wallmark till tidningen.

Även Allan Widman, (L), försvarsutskottets ordförande, är kritisk.

– Det är min absoluta uppfattning att UD skulle ha avrått hovet från att göra den här resan. Det faktum att man inte gjort det undergräver vår politik gentemot Ryssland, säger Widman till Svenska dagbladet.

Widman tror att resan kan användas för "rysk propaganda".

Wilhelm Agrell, professor i underrättelseanalys vid Lunds universitet, säger till Svenska Dagbladet att resan nog kan "leda till debatt". Detta eftersom ett statsöverhuvud aldrig är helt privat.

Expressen, som har sökt UD med frågor om rekommendationer kring resan, får detta svar från UD:s presskommunikatör Anne Thorngren via mejl:

"Alla frågor om själva resan hänvisar vi till hovet eftersom det är en privat resa. UD har en kommentar, vilket är att vi har regelbundna avstämningar med hovet kring kungens resor, så också i detta fall", skriver hon.

Hovet vill inte kommentera programmet för resan.

"Detta var en privat tillställning och vi har därför ingen ytterligare information att lämna om den", skriver Johan Tegel, pressekreterare vid hovet i ett mejl till Expressen.

Resonemanget kring säkerheten för kungaparet i Moskva vill han inte redogöra för.

"Hovet har alltid en dialog med Utrikesdepartementet inför resor, oavsett om dessa är privata eller officiella. I övrigt kommenterar vi inte säkerhetsfrågor", fortsätter mejlet.

Hovet vill heller inte spekulera kring om kungaparets Moskvaresa kan användas i propagandasyfte.
