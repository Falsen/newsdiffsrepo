Höstlek på Haga - nya Estelle-bilder
Rebecka Martikainen

Vi har blivit vana vid att hovet publicerar nytagna bilder på Prinsessan Estelle och hennes föräldrar, kronprinsessan Victoria och prins Daniel.

På tisdagen presenterade hovet sex nya bilder med familjen bland höstlöv på sin hemsida. Bilderna är tagna i trädgården på Haga slott, uppger hovet. Fotografen Kate Gabor, som har fotat familjen tidigare, har tagit bilderna.

"19 oktober öppnar utställningen ´Prinsessan Estelle — födelse och dop´ på Kungliga slottet. I samband med utställningen publiceras nya bilder på Prinsessan Estelle", skriver hovet på sin hemsida.

Estelle som föddes den 23 februari har snart hunnit bli åtta månader gammal. Och på fredag gör hon sin resdebut, då hon genomför sin första officiella resa. Estelle kommer tillsammans med sin mamma Victoria, pappa Daniel och mormor Drottning Silvia resa till Luxemburg för att vara med när arvstorhertigen Guillaume av Luxemburg gifter sig med Stéphanie de Lannoy, skriver Expressen i tisdagens papperstidning. Även Estelles morbror prins Carl Philip följer med till Luxemburg,

Utställningen om Estelles födelse och dop pågår fram till den 3 mars nästa år.
