Magda Gads fyra mest gripande berättelser
Rebecca Hagnestad

I reportageserien ”Därför kommer tiggarna” som publicerades i november förra året fick vi bland annat möta människorna som lever i helvetesgränden i Bukarest. Magda Gad tillbringade sju veckor i Livezilor Alley, där människorna bor tillsammans med feta råttor i översvämmade källare och fallfärdiga femvåningshus.



Läs om livet i Livezilor, Bukarest – en plats för de levande döda



En av dem hon mötte var Marin, 27. Han är pappa till femårige Antonio och går på heroin för att orka med. Hans mamma, syster och svåger har rest till Spanien i ett försök att undkomma slummen. Där tvingas de stjäla.

– Folk härifrån reser runt i Europa, Magda. Dom är inte bara i Sverige. När dom hör att det är bra på en plats så åker dom dit, om det finns pengar och om straffen är låga, förklarade Marin för Magda Gad.







I staden Crovu mötte hon fyrabarnsmamman Cristina Gaman och hennes familj. Cristina Gaman och maken hade lyckats ta sig till Sverige, där de stannade i städerna Mariefred och Strängnäs. Samtidigt fick barnen bo hos sin farmor och farfar – båda alkoholister.



Läs om resan från Rumänien till Strängnäs: En berättelse om tiggeri, slavlöner och naiva svenskar



I Sverige fick paret bland annat arbeta med att sälja hantverk. Något som de själva sade att de inte fick några pengar för.

– Det var ett väldigt hårt liv i Sverige, vi fick ett mål mat om dagen, resten åt vi från soporna som kastades bakom Coop på kvällarna, maten i butikerna var alldeles för dyr för oss, berättade Cristina Gaman.







Reportageserien skapade debatt i Sverige och omnämndes särskilt när Expressen fick Wendelaprisets hedersomnämnande i år. Även fotografen Christoffer Hjalmarssons bilder fick stor uppmärksamhet.

Bland skott och bomber levde Magda Gad i Iraks huvudstad i Bagdad – världens dödligaste stad. Där är risken större att drabbas av terrordåd än i den IS-kontrollerade staden Mosul, där Magda Gad för övrigt tillbringat mycket tid under hösten och vintern.



Läs mer om platsen: ”När som helst kan vi sprängas till döds”



Spåren av terrordåden fanns över allt. Människor sopar upp sina anhöriga från gatorna som täckts av blod.  Majoriteten av dem som dödades är muslimer.







Så här beskrev Magda Gad själv känslan efter att ha lämnat staden:

”När jag åker från Bagdad känns luften mellan mina fingrar annorlunda.

Iraks luft. Den har blivit svalare men den gömmer en större hetta.

Nu känner jag den inte bara som luften längs den 120 mil långa fronten mot IS.

Nu känner jag den även som luften som Bagdadborna lever i tills de sprängs till döds.”





Magda Gad arbetar inte bara utomlands. I somras var hon av de som skrev ett reportage till Expressens hyllade serie ”Utanförskapet inifrån”. I Malmöområdet Seved – där några grabbar kunde göra området till sitt.







Den vardag som Magda Gad mötte var fylld av droger och vapen. Knarkhandeln skedde öppet på gatorna – och ingen fick gola.



Här kan du fördjupa dig i Grabbarna på Seved – och staden som låter dem hållas



I ett kök i Malmö träffade Magda Gad Ricky. En man vars liv varit fullt av våld.

– Jag kommer ihåg en episod där jag sitter i bilen efter att jag satt pistolen mot nån och jag har pistolen på mig och jag känner mig rädd och äcklig. Jag tänker: "Vad fan gjorde du? Vad fan håller du på med?" Jag hör den här rösten inom mig, samvetet, men sen försvinner den för att jag kollar på pengarna, och då är det värt det, berättade han.





Konflikten i Ukraina började år 2014 och efter det har tillvaron i östra Ukraina präglats av kriget. I fem dagar rapporterade Magda Gad och fotografen Christoffer Hjalmarsson från frontlinjen och där mötte de en hård miljö.







"Vissa säger att vi har stridit tillräckligt nu. Hur kan de säga så?"



Människor – civila – dog i striderna.

”På en jordhög står en flicka som vill vara med sin pappa. Pappan ligger under jordhögen.

Lik har hittats i källare, människor pratar om apokalypsen, mammor har tagit upp vapen.

När mörkret faller åker jag mot frontens östsida, himlen tänds upp av raketer och marken skakar.

Det är krig i Europa. Ett krig som får pågå i tystnad.”





Vilka som prisas avgörs på onsdagskvällen. Följ spänningen på Expressen med start 17.30. Magda Gad är nominerad i kategorin ”Årets röst”.

Övriga nominerade i kategorin är Anna Gullberg, chefredaktör på Gefle Dagblad och Niklas Orrenius, reporter på Dagens Nyheter.
