GW om Carmonas erkännande: "Vill tjäna pengar"
Saga Skovdahl

På måndagen publicerade ETC en intervju med Leo "Kinesen" Carmona där han erkänner att han var med och planerade och genomförde Arlandarånet sommaren 2002. Brottet preskriberades i juli i år.

– Jag planerade det och var med och utförde det. Och jag ångrar det djupt, det har förstört mitt liv. Jag kommer att kontakta väktarna som utsattes och be om förlåtelse, säger han till tidningen.

I höst kommer Carmonas debutroman ut – och kriminologiprofessorn Leif GW Persson tror att tajmingen för erkännandet och boksläppet hänger ihop.

– Det är väl inte så konstigt. Han löper ingen risk och pengarna har man inte hittat. Det är nog så praktiskt att han har inväntat det här och så vill han vara med i tidningen och göra sig ett namn, säger han.

Enligt Leif GW Persson tycker förlagen om den här typen av "tidig reklam" som erkännandet – och uppmärksamheten – innebär.

– Det ökar benägenheten hos förlaget att låta dem ge ut sin bok. Just det där tycker jag är väldigt bedrövligt, alla de där böckerna de får skriva med förlagens hjälp. I den värld vi lever i utesluter jag inte att det är en rekommendation från hans förläggare, fortsätter Leif GW Persson.

Om Leo Carmona verkligen plågas av det han gjort kunde han ha erkänt sin inblandning i rånet för ett par månader sedan, innan brottet preskriberades, tycker kriminologiprofessorn.

– Då hade det blivit andra bullar, för då riskerar han ju ett straff på uppemot en tio år, säger Leif GW Persson.

Han tror inte att rånbytet – 44 miljoner kronor – någonsin kommer att hittas.

– Det är jag villig att sätta doktorshatten på. Där finns icke en krona att återfinna, för de har gått förlorade sedan länge. De har hamnat på allt det där som är förknippat på ett överdådigt uteliv – krogar, resor och livets glada, fortsätter Leif GW Persson.
