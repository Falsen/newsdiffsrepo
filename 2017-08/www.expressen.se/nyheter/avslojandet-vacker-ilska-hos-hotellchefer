Avslöjandet väcker ilska hos hotellchefer
EXPRESSEN

Bristerna i hotellås från företaget Onity har varit kända i över två år. Låstillverkaren uppger också att de har gått ut med information till kunder.

Men den informationen säger hotellen som Expressen testat att de inte fått.

- Vi har inte hört någonting från Onity, säger Claes Anerud.

Han blir helt paff när han får se filmen som visar när vi med hjälp av vår hemmabygda låsdyrk tar oss in på det rum som vi hyrt på hans hotell.

- Så här enkelt ska det inte vara. Alla lås går att dyrka, men det ska finnas en viss svårighetsgrad.

Vad tror du att dina gäster tycker om den här säkerhetsbristen?

- Om jag själv skulle vara gäst här och fick reda på det här så skulle jag bli riktigt arg.

Nu har hotellet vidtagit blixtåtgärder för att förhindra den här typen av intrång.

- Så fort vi fick den här informationen från Expressen så gjorde vi de säkerhetsuppdateringar som behövdes för att systemet ska bli svårare att dyrka.

Elite Hotels-kedjans operativa chef Fredrik Berglund blir även han häpen när han får se Expressens film.

- Min reaktion är att det ser väldigt enkelt ut.

Elite Hotels har enligt honom inte fått någon information om säkerhetsbrister från Onity.

- Vi fick kännedom om bristerna när ni kontaktade oss. Vi har inte kunnat läsa oss till det och har inte fått information från vår leverantör. Viktigt att känna till är att vi inte heller haft någon incident med några gäster på Savoy i Malmö.

Har ni ett eget ansvar att se till att ni har information om brister med era lås?

- Det kan man naturligtvis alltid fundera på: var bristen har legat. Vi har inte sett att vi haft något problem. Nu får vi titta över den här processen och se om det finns någonting vi kan göra bättre. Det viktiga nu är att vi agerar utifrån informationen som vi har.



SEBASTIAN CHAABAN

PATRIK EKSTRÖM
