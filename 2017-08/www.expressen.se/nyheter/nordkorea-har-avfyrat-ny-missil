Nordkorea har avfyrat flera missiler
Stefan Soxbo

Källor i Japan och Sydkorea uppger att Nordkorea har avfyrat flera missiler.

Enligt sydkoreansk militär ska dessa kortdistansmissiler ha en räckvidd på 250 kilometer. Det är nyhetsbyrån Yonhap som rapporterar detta.

Missilerna ska ha avfyrats från Gangwon-provinsen. De landade i Japanska sjön skriver Daily Mail.

Amerikansk militär följde missilernas bana och kunde snabbt bedöma att de inte utgjorde något hot mot USA eller Guam, som Norekoreas ledare Kim Jong-Un har hotat angripa.

De nya missiltesten kommer samtidigt som amerikansk och sydkoreansk militär genomför en gemensam övning, något som Nordkorea har varit kraftigt kritiskt mot eftersom landet ser övningarna som förberedelser för en invasion.

Nordkorea har genomfört många missiltest det senaste året vilket har ökat spänningarna såväl i området som med Kina, Japan och Sydkorea – och framför allt USA.

När Nordkoreas ledare Kim Jong-Un hotade attackera ön Guam, som länge varit en viktig bas för den amerikanska militären i Stillahavsområdet, svarade USA:s president Donald Trump att USA ska bemöta Nordkoreas hot med "eld och vrede som världen aldrig tidigare beskådat".

– Om Nordkorea ens tänker på en attack har de anledning att vara mycket nervösa. Det kommer att hända dem saker de aldrig trott var möjliga, har Trump sagt.

Senare sade Trump att hans uttalande om "eld och raseri" kanske inte var tillräckligt starkt – medan Nordkorea har lovat att "obarmhärtigt utplåna" sina fiender.

– Det är bäst att Nordkorea sansar sig. Annars kommer de att hamna i problem som är så stora att få andra länder någonsin har haft liknande problem, har Trump sagt.
