Odenberg: Jag kan hantverket bättre än många andra
Patrik Micu

Mikael Odenberg var försvarsminister i Fredrik Reinfeldts regering mellan oktober 2006 och september 2007. Men han lämnade regeringen i protest mot finansminister Anders Borgs sparkrav på försvaret.

Nu är han åter sugen på att ge sig in i den politiska hetluften. Odenberg bekräftade redan under måndagen att han kandiderar till partiledarposten hos Moderaterna - om valberedningen föreslår honom.

I Nyhetsmorgon i TV4 på tisdagsmorgonen säger Mikael Odenberg:

–  Jag tror jag skulle kunna fixa jobbet och göra skillnad. Jag kan ge Moderaterna det tydliga ledarskap som saknas. Jag har erfarenhet och kan det politiska hantverket bättre än många andra.

Efter Nyhetsmorgon kommenterade Odenberg även sitt beslut i Expressen TV.

– Partiet behöver ge mer tydliga besked och inte fladdra mellan olika ståndpunkter som man tidvis gjort under gångna år, säger Mikael Odeberg.

Den förre försvarsministern gav klart besked i en brännande fråga.

Kan du tänka dig att samarbeta med Sverigedemokraterna?

– Svaret är nej, jag anser att det är omöjligt. Däremot har jag inget behov av att hålla på och mobba SD, man måste ju respektera att väljarna valt in detta parti i riksdagen. Jag tror att ett skäl till att de växt sig stora är att andra partier valt utmana svenska folkets känsla för fair play genom att mobba ut dem.

Odenbergs mål om han blir M-ledare skulle vara att få en relativ majoritet i riksdagen med de övriga allianspatierna efter valet 2018.

– Om Alliansen blir större än de rödgröna partierna går det att bilda en minoritetsregering. Den skulle inte få någon jättelätt resa, men det är samma situation som vi hade 2010 och 2014. Med lite parlamentarisk fingerfärdighet går det att få en hel del uträttat.

Odenberg kallar den senaste tidens utveckling som ledde fram till Anna Kinberg Batras fall inom Moderaterna för "eländig".

Nu hoppas han på en öppen process när ersättaren ska utses.

– Risken finns att partiet upprepar sina gamla misstag och då får vi en väldigt sluten process, som inte ger en ny partiledare tillräcklig legitimitet. Det är rimligt att partiets medlemmar får veta vilka kandidater som diskuteras och står till förfogande, säger Odenberg.

Bland övriga möjliga nya M-ledare har Moderaternas ekonomisk-politiske talesman Ulf Kristersson redan fått tumme upp av av tre länsförbund. Norrbotten, Västerbotten och senast på måndagskvällen Sörmland, vill alla se Kristersson som efterträdare till Anna Kinberg Batra. Det uppger SVT.

Kristersson har dock avböjt att kommentera hittills.

"Den diskussionen kommer jag föra i våra interna samtal, och bara där", skriver Kristersson på Facebook.

Moderaternas valberedning har dragit i gång arbetet med att ta fram kandidater till den extra stämma partiet först planerat till den 8 oktober. Den tidigareläggs nu till den 1 oktober.

Anders Edholm, partisekreterare Moderaterna, säger att valberedningens ordförande och arbetsutskottet enats om den 1 oktober.

Var det valberedningen som ville ha ett tidigare datum?

- Valberedningen diskuterade det andra datumet som har nämnts men arbetsutskottet har i samråd med valberedningens ordförande kommit fram till datumet första oktober i stället. Det finns ingen dramatik i det, säger Edholm.

Partiet vill ha en ny ledare på plats så snart som möjligt innan valet samtidigt som man vill ha en gedigen process, har Edholm tidigare sagt.

Valberedningens ordförande Lars-Ingvar Ljungman säger att datumet speglar "den ambitionen som många har".

- Man vill inte att partiet ska vara utan ordförande längre än vad som är absolut nödvändigt. Därför fastnade man för den första.

Hinner ni göra en ordentlig process då?

- Det gäller för oss att gilla läget. Vi har den tiden vi har till vårt förfogande. Vi får lägga upp arbetet så att det fungerar så bra som möjligt efter de givna förutsättningarna. Många av oss kan tycka att vi ska välja ny partiordförande ett år före ett val är ont om tid. Men det är historia.

Hade du hellre velat ha första oktober?

- Jag inser att det nu är den 1 oktober som vi har till vårt förfogande, säger Ljungman.

Under tisdagens skickas ett brev ut till länsförbunden samt sidoorganisationerna som till exempel Moderata ungdomsförbundet, Muf, Moderatkvinnorna, Moderata seniorerna och Öppna moderater. Senast den 11 september ska nomineringarna skickas in till valberedningen.

Det är möjligt att nominera flera personer samtidigt, antingen rangordnat eller inte. När ett antal kandidater utkristalliserat sig ska de intervjuas av valberedningen.

Utöver nämnda Odenberg och Kristersson har Elisabeth Svantesson, 49, tidigare arbetsmarknadsminister, framhållits som tänkbar partiordförande.

Även Carl Bildt, M-ledare 1986-1999 och statsminister 1991-1994, anses ha en chans att bli ny partiledare.

– Det vore tjänstefel av valberedningen att inte fråga honom säger Expressens politiske kommentator K-G Bergström.
