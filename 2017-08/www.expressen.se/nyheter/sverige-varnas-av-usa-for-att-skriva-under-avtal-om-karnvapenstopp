Sverige varnas av USA för att skriva
under avtal om kärnvapenstopp
Saga Skovdahl

Ett hemligstämplat brev från USA:s försvarsminister Jim Mattis har skickats till det svenska försvarsdepartementet och ministern Peter Hultqvist. Enligt uppgifter till SvD handlar brevet om Sveriges inställning till avvecklingen av kärnvapen.

Den svenska regeringen har tidigare aviserat att man avser underteckna en FN-konvention om en avveckling av kärnvapen i världen – vilket den amerikanska regeringen är emot.

Enligt SvD har USA kritiserat FN-konventionen redan under förberedelsestadiet, då Barack Obama var president. USA har uppmanat Natoländer att inte delta i det förberedande arbete som föregått konventionen.

Enligt SvD har utrikesminister Margot Wallström uppgett att Sveriges inställning i kärnvapen frågan länge har varit välkänd – samt att regeringens "första analys visar att våra bi- och multilaterala försvarssamarbeten inte påverkas av ett kärnvapenförbud" och att regeringen undertecknar konventionen.

Konventionen öppnas för undertecknande i september. Enligt SvD skriver Jim Mattis i brevet att ett svenskt-amerikanskt samarbete på försvarsområdet skulle försvåras om regeringen undertecknar konventionen. Kärnvapen är viktiga ur avskräckningssynpunkt, har USA argumenterat.

Det innebär att USA:s försvarsminister ger utryck för en annan uppfattning än Margot Wallström. Enligt SvD skriver Jim Mattis även att möjligheterna för Sverige att få militärt stöd av USA i ett krisläge skulle påverkas negativt om den svenska regeringen undertecknar avtalet om kärnvapen.

Samtidigt skriver försvarsministern att USA rent diplomatiskt inte lägger sig i vilket beslut Sverige fattar, skriver tidningen vidare.

USA:s president har en helt annan uppfattning om behovet av kärnvapen än Sveriges regering. Donald Trump har som bekant hotat att svara Nordkorea med "eld och vrede" om man fortsätter de provocerande raketskjutningarna och har öppnat för att använda kärnvapen i kampen mot IS.

Donald Trump har till och med talat om behovet av att utöka landets kärnvapenarsenal.
