Hultqvists besked: "Beredd att stå kvar"
Filippa Rogvall

Peter Hultqvist (S) fick tillsammans med tidigare inrikesminister Anders Ygeman (S) kännedom om utredningen mot Transportstyrelsen tidigt förra året.

Ingen av dem informerade statsminister Stefan Löfven om den stundande it-skandalen. Ygeman – tillsammans med infrastrukturminister Anna Johansson (S) – meddelade tidigare i sommar sin avgång till följd av händelserna.

Men Hultqvist sitter kvar. Och oppositionen håller fast vid att de riktar misstroende mot försvarsministern.

– Självklart måste man ha stöd i riksdagen, och det finns ett regelverk för detta. Jag är beredd att stå kvar vid att vi gjort vår del på korrekt sätt. Jag tycker inte att skälen är tillräckligt starka för att jag ska ställa min plats till förfogande, säger han i Ekots lördagsintervju i dag.

Hultqvist menar att han inte känner sig orolig inför en eventuell misstroendeomröstning.

– Ribban läggs nu så lågt att i stort sett alla kan stå inför ett misstroendevotum av ett eller annat skäl. Det här är ett instrument som ska användas i allvarliga lägen. Vi hade inte ansvar för Transportstyrelsen. Försvarsmakten hade vidtagit åtgärder, säger försvarsministern.

Han vill inte spekulera i om saker hade kunnats göra annorlunda. "Det som har hänt har hänt", menar han. När Hultqvist fick informationen från sina tjänstemän hade han inte en tanke på att han borde informera statsministern – eftersom det inte var hans uppgift.

– Jag kan inte utgöra en controller i regeringskansliet som följer upp informationskanalerna mellan de olika departementen. Det är klart att det är allvarligt, men det finns olika typer av ansvar i ett regeringskansli.
