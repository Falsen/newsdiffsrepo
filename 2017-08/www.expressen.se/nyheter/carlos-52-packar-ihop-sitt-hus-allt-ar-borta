Carlos, 52, packar ihop
sitt hus: "Allt är borta"
Anne-Sofie Näslund

Gatan i en förort till Houston ligger öde. De flesta av grannarna flydde sitt hus när orkanen Harvey nådde staden i lördags – och har fortfarande inte kommit tillbaka. Men utanför Carlos Alvarez enplanshus står en pick-up parkerad.

– Ni får gärna komma in och se för att förstå förödelsen, säger han.

Han och systersonen Ricardo Alvarez, 28, har rivit upp heltäckningsmattan och slängt ut den i bitar utanför huset.

Allt som befann sig en meter från golvet är förstört. Nu gäller det att försöka rädda resten.

Tillsammans med Silvia och Jose Callis rensar de och slänger, torkar av saker med handdukar och packar i lådor. Tv-apparaten och en del annat virar de in i plast och ställer på vinden. Än så länge verkar taket hålla tätt.

När vattnet började forsa in över tröskeln i lördags byggde de en barrikad men insåg snart att det var lönlöst.

– Jag ville inte lämna mitt hus, säger Carlos. Vattnet steg och steg men jag tänkte att det snart skulle bli okej. Alla andra åkte härifrån och jag tänkte ”åk till säkerheten ni, jag stannar ett tag till”.

Men vattnet fortsatte stiga och när evakueringspersonalen stod utanför för andra gången med en stor lastbil följde han med.

– Andra hämtades med båt, berättar han. Det var många som behövde bli räddade.

Han visar på väggen hur vattnet nått nästan en meter upp.

– I går började vattnet sjunka undan och nu är det inte mycket kvar, säger han.

Ändå plaskar det om fötterna när man går genom sovrummet.





Planen är att packa ihop så mycket som går och sedan låta försäkringsbolaget ta itu med huset.

–  Jag tror att de kommer att täcka allting som väggar och golvet. Sen har jag en annan försäkring för mina möbler. Jag kan bara hoppas, säger han.



LÄS MER: Gravida Nora flydde med båt



Just nu bor familjen på ett motell i väntan på en annan mer långsiktig lösning. Carlos, som nyligen förlorade sitt jobb när oljebolaget gjorde nerskärningar, försöker hålla humöret uppe. Men han får tårarna i ögonen när han ska förklara hur han mår.

– Jag önskar att jag kunde gråta men jag vill inte det. Jag försöker stå upp som en man. Men inuti…

– Det är bara materialistiska saker, påminner han sig själv. Våra liv är viktigast och alla i familjen är okej. Men du jobbar hårt i många år och en dag är allt borta.
