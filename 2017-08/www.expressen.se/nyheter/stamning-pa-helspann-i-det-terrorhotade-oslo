Stämning på helspänn i det terrorhotade Oslo
Jessica Josefsson

Soptunnorna är förseglade med tejp och plastpåsar. Bilar som stannar på fel plats, får motorstopp eller helt enkelt bara kör lite märkligt stoppas och kontrolleras.

Stämningen i det terrorhotade Oslo är på helspänn. När 15.24-tåget från Sverige, det enda tåget från annat land, är försenat kan man ta på rädslan.

Någon har lämnat sin packning ensam intill en pelare. Det är det första civilpoliserna undersöker. Obehagligt försiktigt.

Men det är en helt vanlig packning - ägaren drar den snabbt intill sig.

Ett tiotal civilklädda poliser och två uniformerade poliser väntar på tåget. Förseningen får även dem att skruva på sig. Titta på sina klockor. När lokets lyktor syns i fjärran är det tio minuter försenat.

– Vi blev stoppade i Kongsvinger, den första stationen efter gränsen, där gick poliser på och kontrollerade id och pass, säger lokföraren Peter Skogsberg.

Varenda rörelse iakttas av vaksamma ögon. Packning som lastas ut och lämnas ensam för en sekund blir omedelbart kontrollerat.

Även tullen är på plats.

– Det gäller att vara lite mer skärpt än vanligt, säger en tulltjänsteman.

När alla passagerare klivit av går poliserna in i varje vagn och kontrollerar att ingen gömt sig kvar på tåget. Om någon timma ska det vända tillbaka till Sverige.
