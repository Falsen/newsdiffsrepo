Kyrkovalet – det
bortglömda valet
Hanna Jakobson

Var fjärde höst är det val i Svenska kyrkan, alltid den tredje söndagen i september, i år den 17 september.

De som röstar väljer vilka personer som ska styra kyrkan de kommande fyra åren på tre olika nivåer med tre olika valsedlar:

• Lokalt. Kyrkofullmäktige i församlingen eller i pastoratet som du tillhör. Vita valsedlar.

• Regionalt. Här  väljs stiftsfullmäktige i ett av landets 13 stift. Stiftens främsta uppgift är att stötta församlingarnas verksamhet. Rosa valsedlar.

• Nationellt. Kyrkomötet är Svenska kyrkans högst beslutande organ med 251 ledamöter. Gula valsedlar. 15 olika grupper kandiderar.

Valet kallas ibland för det bortglömda valet. Trots att kyrkan har 5,2 miljoner röstberättigade medlemmar, man måste vara över 16 år, röstade bara 13 procent, 700 000 av dessa i förra valet år 2013.

Jan Strid, universitetslektor vid Göteborgs universitet och som forskat om kyrkovalet åt Göteborgs universitet SOM-institut, tycker inte att det är så förvånande eftersom få personer i dag berörs av religiösa sakfrågor. Istället hamnar fokus på kampen mellan de politiska partierna.

– Det finns ett antal nomineringsgrupper. Det är ett val mellan kyrka och politik. Men det enda folk får höra är att de politiska partierna kämpar om makten, men om man ska välja med religiösa förtecken, vad de vill med kyrkan och kristendomen, då blir det mycket floskler som att "kyrkan ska finnas där människor är", säger Strid.

Avsaknaden på stora valfrågor ger avtryck, menar han. I stället blir den stora frågan nu vilken grupp som blir störst, Socialdemokraterna och Sverigedemokraterna, anser Strid.

Kyrkomötets ordförande, Karin Perers, (C), tycker inte att det inte finns något enkel förklaring till det låga deltagandet.

– Jag tror att det beror på att många är så nöjda med det de ser av kyrkan. De kanske tycker att det är bra att kyrkans hjälp finns om det till exempel händer en olycka och de tycker att det är bra att kyrkan har en rik barnverksamhet, säger hon.

Det låga valdeltagandet har väckt frågan om valsystemet borde göras om. Efter valet i höst sammanträder kyrkomötet och i en av de motioner som lagts berörs just valfrågan. Kyrkomötet föreslog redan i somras att en utredning ska tillsättas som ska pröva möjligheten med indirekta val till stift och på nationell nivå.

Det går att rösta antingen på valdagen den 17 september eller i förväg, i din vallokal eller på annan ort. På valdagen har vallokalerna öppet minst klockan mellan 18 och 20. Information om vilken lokal du ska rösta i får du på det röstkort som skickas till alla röstberättigade omkring den 30 augusti. Där finns även information om var och hur man förtidsröstar.

Från 1 september finns röstningslokaler och öppettider på Svenska kyrkans hemsida.
