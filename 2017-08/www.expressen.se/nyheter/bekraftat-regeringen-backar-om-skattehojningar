Bekräftat: Regeringen
backar om skattehöjningar
Filippa Rogvall

Finansminister Magdalena Andersson och biståndsminister och vice statsminister Isabella Lövin håller i dag pressträff för att presentera regeringens föreslagna skattehöjningar.

Tidigare i veckan avslöjade Expressen att man vill dra tillbaka två skattehöjningar – men behålla flygskatten. Anledningen uppges vara på grund av hotet om att rikta misstroende mot försvarsminister Peter Hultqvist.

Uppgifterna bekräftas nu i ett debattinlägg i DN. Med hot om en potentiell regeringskris skriver finansminister Magdalena Andersson, finansmarknadsminister Per Bolund och V:s ekonomisk-politiska talesperson Ulla Andersson på DN Debatt att de planerade skatteändringarna stoppas.

De två förslag som hamnar i papperskorgen – eller skjuts fram – handlar om förändringar av brytpunkten för statlig inkomstskatt och höjd skatt för småföretag genom förändrade 3:12-regler.

Men de rödgröna är samtidigt överens om att gå fram med den kritiserade flygskatten i höstens budget. "Klimatet är vår tids ödesfråga och kan inte vänta", skriver de i debattinlägget.

Däremot kommer förslaget att justeras så att glesbefolkade områden, dit tåg tills vidare inte är ett realistiskt alternativ, kommer att kompenseras.

Det var i mitten av juni som alliansens partiledare meddelade att de är beredda att agera i riksdagen för att stoppa skattehöjningarna, till exempel i form av en misstroendeförklaring.

"Alliansen kommer i dag att agera gemensamt för att stoppa de tre skattehöjningarna och få regeringen att backa", skrev Centerledaren Annie Lööf då på Twitter.

Regeringen och Vänsterpartiet beklagar beskedet att dra tillbaka två föreslagna – och beskyller samtidigt oppositionen för att vara oansvariga när de riktar hot om misstroende.

"Ett kraftfullt och skarpt verktyg, som tidigare använts mycket sparsamt, används nu för att stoppa politiska förslag och skapa så mycket politisk oreda som möjligt", skriver regeringen och V i debattlägget.

Texten uppdateras.
