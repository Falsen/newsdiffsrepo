K-G: "Kinberg Batra var körd"
Magnus Hellberg

Flera namn har diskuterats att kunna efterträda Anna Kinberg Batra – som Elisabeth Svantesson och Ulf Kristersson. Sedan har partiet en dröm, och det är naturligtvis att Carl Bildt skulle lockas tillbaka, menar K-G Bergström:

– Skulle det ske då är naturligtvis både Kristersson och Svantesson chanslösa. Men jag tror inte att det är så mycket som talar för Carl Bildt tar den risken som det trots allt innebär. Samtidigt är jag övertygad om att han är väldigt sugen på politik. Han har ju just nu inte någon tydlig politisk roll överhuvudtaget.

Vad tror du Carl Bildt skulle bidra med till Moderaterna?

Han är ett säkert vallokomotiv. Till och med vid valen 1994 och 1998 höll han valresultaten över 20 procent. han har ett rätt stort grundförtroende, i alla fall inom Moderata led, men också i borgerliga led. han är alltid kontroversiell, men en skicklig politiker.

Vad händer med Anna Kinberg Batra – när kan vi få en ny efterträdare?

– Det kommer att kallas till extrastämma. Om de är rationella och praktiska så bör de se till att det genomförs samtidigt med en ordinarie arbetsstämma som de redan har kallat till i mitten av oktober. Valberedningen får i uppgift att titta efter efterträdare.

Till sist – vad innebär det här för Moderaterna som parti?

– Jag har noterat att ett par statsvetare från Göteborgs universitet har sagt att historien visar att det går utför partier som hamnar i det här läget. Jag hoppas att deras doktorsavhandlingar är lite bättre baserade än de här uttalandena. Det är faktiskt så, att när det gäller Moderaterna så har de upplevt det här två gånger. När Yngve Holmberg slogs ut av Gösta Bohman så ledde det till en rad år av obrutna framgångar. När Bo Lundgren ersattes av Fredrik Reinfeldt ledde det inte bara till de högsta röstsiffror som partiet har haft på jättelänge – det ledde också till åtta år i huvudsaklig framgångsrikt regeringsinnehav.

– Det är, betonar K-G, nonsens att tro att en turbulens period straffas i fortsättningen. Det beror helt på vilken partiledare som man väljer.
