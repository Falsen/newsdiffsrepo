En prinsessa är född
Oscar Julander

Vid klockan 00.50 i natt anlände Daniel och Victoria till Karolinska universitetssjukhuset.

Det var dags.

Lite drygt sex timmar senare, klockan 07.00, mötte prins Daniel de journalister väntade på sjukhuset.

Han var märkbart rörd när han berättade att han och kronprinsessan Victoria blivit föräldrar.

Att de fått sitt första barn.

Att en ny tronarvinge fötts.

Det blev en prinsessa.

– Klockan 04.26 föddes en 51 centimeter lång, 3280 gram tung, väldigt söt prinsessa, sa prins Daniel och fortsatte:

– Mina känslor är lite all over the place.

Prins Daniel berättade om hur det var på rummet på sjukhuset när han lämnade det för att gå till presskonferensen.

– När jag gick från rummet låg den lilla prinsessan på sin moders bröst och såg ut att ha det väldigt mysigt.

– Det var svårt att slita sig.

Prins Daniel passade även på att tacka läkaren Lennart Nordström och övriga i teamet som hjälpt dem.

– Och de personer som de senaste 9 månaderna delat vår glädje.

– Den lilla dottern och kronprinsessan mår väldigt bra, sa prins Daniel som tillstod:

– Det var ganska nervöst.

– Det är en ny situation som man aldrig varit med om tidigare.

Förlossningen gick som planerat:

– Det är alltid förenat med vissa risker, men det har gått väldigt bra.

Daniel berättade att han klippte navelsträngen.

Vad flickan ska heta ville prins Daniel inte säga.

– Det kommer ni få veta på konseljen i morgon eller övermorgon.

Vad säger mamma och pappa, frågade en reporter.

– De är väldigt glada, sa prins Daniel som nu önskade tid för familjen att vara i fred.

– Vi har ett väldigt stort behov att få vara bara vår lilla familj, och få njuta av den här situationen.
