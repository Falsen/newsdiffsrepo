Donald Trump i Texas:
"Så här ska det göras"
Hannes Lundberg Andersson

President Donald Trump reste till stormhärjade Texas på tisdagen, för att se förödelsen och räddningsarbetet, och för att visa sitt stöd. Presidenten anlände tillsammans med sin hustru Melania Trump till Corpus Christi, där de fick de senaste uppgifterna om läget.

Därefter fick presidenten ordet, vid en presskonferens.

– Det är min ära, det här är en väldigt speciell plats och en speciell delstat. Senator Cruz och senator Cornyn, tack så mycket för att ni är här. Vi uppskattar det, det var svårt för er att ta er hit, ni var fast på olika platser. Men vi uppskattar att ni är här, sa presidenten inledningsvis och riktade sig till senatorerna Ted Cruz och John Cornyn.

Vidare tackade presidenten sin stab och sina råd i Texas, och de som arbetar med orkanen Harvey.

– Ni gör ett fantastiskt jobb, tack så mycket, sa Trump och fortsatte:

– Min personal har berättat för mig hur bra ni har varit, att ni jobbar ihop, det är ett riktigt team. Vi vill göra det bättre än någonsin förr, vi vill se tillbaka på det om fem år, tio år, och säga att "det är så här det ska göras".

Regnmängden som fallit över Texas har redan nu slagit rekord: Aldrig tidigare har det regnat så kraftigt någonstans i USA, enligt National Weather Service.

– Det här har varit av episka proportioner, ingen har någonsin sett något liknande, sa Trump vidare vid presskonferensen.

Sen riktade presidenten sig till Texas guvernör, Greg Abbott:

– Jag vill bara säga, att jobba med guvernören och hans team har varit en ära för oss. Guvernören igen, tack så mycket. Vi ska inte säga grattis, vi vill inte gratulera varandra, vi kan göra det när det är över. Men du har varit fantastisk, och du är min vän.

Abbott riktade i sin tur tack till presidenten under presskonferensen.

– Runt tio dagar innan orkanen ens kom in, kontaktade presidentens personal och presidenten själv mig och min stab, och förberedde för katastrofen som var på väg åt vårat håll. Varje steg på vägen har presidenten och hans råd varit i konstant kontakt med mig och min personal. Och de hade bara en sak att säga: "Texas, vad behöver ni, hur kan vi hjälpa, ni kan räkna med oss".

Abbot fortsatte:

– Vad jag har lärt mig, är att vi kan lita på USA:s president och hans stab för att hjälpa Texas. Texas har testats, men vårt svar på prövningen har varit mycket mer effektivt tack vare hur effektivt presidenten och hans stab har hjälp till.
