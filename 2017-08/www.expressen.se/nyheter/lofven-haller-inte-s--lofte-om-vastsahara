Löfven håller inte S-löfte om Västsahara
Torbjörn Selander

Det marockanska socialistpartiet PSU:s generalsekreterare Nabila Mounib reser nästa vecka till Sverige för att "försöka korrigera fel i den officiella diplomatin", skrev i går kväll den marockanska nyhetssajten Yabiladi.com.

Mounib, som då ska möta bland andra utrikesminister Margot Wallström, träffade i fredags kväll Sveriges ambassadör i Rabat, Erika Ferrer, enligt nyhetssajten.

"Mötet handlade om Västsahara och de spänningar mellan Sverige och Marocko som uppstått i samband med projektet att erkänna en enhet i södra Marocko", enligt en kommuniké från PSU som nyhetssajten tagit del av.

Rykten om att ett svenskt erkännande av Västsahara är nära förestående ska ha lett till beslutet att stoppa Ikeas etablering i landet, uppger i dag en centralt placerad källa nära Marockos regering.

– Att stoppa Ikea var ett sätt för oss att sända ett meddelande till den svenska regeringen, Ikea blev ett verktyg, säger uppgiftslämnaren.

Beslutet att inte tillåta Ikea att öppna sitt varuhus fattades vid ett hastigt inkallat möte i måndags där företrädare för åtta partier deltog, enligt tidningen Morocco World News.

Ikea hade planerat att öppna fem varuhus i landet, varav det första i slutet av 2015 i staden Zenata, mellan Casablanca och huvudstaden Rabat.

– Hela Västsahara-politiken är något som är föremål för en intern översyn. Regeringen vill inte föregripa den här genomlysningen, och därför är inte frågan om något erkännande på bordet. Vi ska be att få den här rapporten och därefter får vi diskutera vad som ska göras sedan, sa i fredags utrikesminister Margot Wallström till Sveriges Radios Ekot.

Samtidigt skriver nu tidningen "Afrique inside" att konflikten mellan Sverige och Marocko kan komma att bli långvarig och den marockanska sajten "article19.ma" hävdar att "en allvarlig diplomatisk kris mellan Sverige och Marocko verkar oundviklig".

Expressen mötte i går Stefan Löfven på den danska statsministerns sommarresidens i Lyngby-Taarbæk, 15 kilometer nordväst om Köpenhamn. Under ett dygn har de nordiska statsministrarna där diskuterat bland annat den pågående flyktingkrisen, Ukrainakonflikten och den kommande klimatkonferensen i Paris.

Statsministern kommenterar nu för första gången Marockos beslut att stoppa den svenska möbeljätten från att öppna sitt första varuhus i landet.

– Jag vet inte exakt vad det beslutet bygger på. Man ska inte nödvändigtvis koppla ihop det med någon politisk fråga som har med Sverige att göra, utan jag hör lite olika uppgifter om vad orsaken är till att man fattar den typen av beslut.

– Sverige har inte någonsin uttalat att vi erkänner Västsahara. Vad vi har är en intern genomlysning av vår Västsaharapolitik, den pågår. Men vi har inte fattat något sådant beslut och har inte gett uttryck för någonting som är ens i närheten av det.

Därmed väljer Stefan Löfven just nu att inte infria sina partikamraters löfte från 2012 då ett beslut om erkännande drevs igenom på S-kongressen.

– Regeringen har att fatta beslutet, och regeringen gör nu en intern genomlysning av Västsaharapolitiken. Vi har inte gett uttryck för att Västsahara ska erkännas eller har erkänts. Jag tycker att man ska hålla huvudet lite kallt nu och ta det lugnt och fråga sig om det finns någon som uttalat den politiken från regeringens sida. Nej, det finns ingen sådan.

– Margot Wallström mötte nyligen sin marockanske kollega i New York och redde ut att det inte finns något sådant. Det finns en intern genomlysning som pågår, men något mer finns inte och då tycker jag att man kan utgå från den situationen, säger statsministern.

Enligt Expressens regeringskälla i Marocko ska Wallström ha bett om flera möten med ministerkollegan under FN-besöket.

– När Ikea-saken kom upp blev er utrikesminister nervös och var rädd att det skulle bli en ny mardröm som problemen med Saudiarabien. Så hon mötte vår utrikesminister Salaheddine Mezouar i New York. De möttes i tisdags en gång och i onsdags två gånger, säger uppgiftslämnaren.

Stefan Löfven har inga planer på att möta PSU:s generalsekreterare Nabila Mounib när hon kommer till Stockholm.

– Nej, det är inget som jag har inplanerat, säger han.

Vad kan Sverige göra nu då för att hjälpa Ikea i den här situationen?

– Det beror alldeles på vad det är för typ av situation. Jag vet inte vad som är grunden för den här diskussionen, så det kan jag inte alls uttala mig om. Vi måste veta vad orsaken är, till att börja dagen med.

Expressen har talat med Ikea Sveriges pressjour som hänvisar till Inter Ikea Systems i Nederländerna. Där var ingen anträffbar i går kväll.

Expressen har också sökt Sveriges ambassadör i Marocko, Erika Ferrer, via utrikesdepartementets pressjour.
