Kinberg Batra till nazisterna: "Åk härifrån Sverigehatare"
Hanna Jakobson



M-ledaren Anna Kinberg Batra inledde sitt tal i Almedalen med att välkomna publiken:

– Välkomna hit allihopa till Almedalen där olika åsikter möts och bryts. Vi har frihet i Sverige och den kommer inte gratis. Det finns de som vill ta den ifrån oss. Terrorister, extremister, religiösa och politiska extremister.

Hon syftade på nazistiska Nordiska motståndsrörelsen som funnits på plats med ett tält i hamnen sedan fredagen. De stod i publiken och viftade med flaggor med organisationens symbol.

Kinberg Batra riktade sig direkt till nazisterna:

– Åk härifrån Sverigehatare.

Moderatledaren pekade vidare ut tre prioriterade områden inför valrörelsen: integration, jobb och otrygghet.

Bland annat vill M skapa en halv miljon nya jobb till år 2025 - i kontrast till regeringens vallöfte om EU:s lägsta arbetslöshet år 2020.

Dessutom ställde hon ultimatum om försvaret - minst 2 miljarder kronor till försvaret i höstens budget.

– Annars lämnar vi förhandlingen.

LÄS MER: En av tre alliansväljare: Avgå, Anna Kinberg Batra

Kinberg Batra pressades om partiets opinionskris i Sveriges Radio. I Expressens och Demoskops julimätning är man nere på 15,7 procent och tappet har framför allt skett till Sverigedemokraterna och Centerpartiet.

– Vi har tappat väljare till SD när man är missnöjda med regeringen men inte gör något för att byta ut den, säger hon till SR och fortsätter:

– Och vi har tappat till Centern när vi inte är tillräckligt bra på borgerlig och allianspolitik.

Efter vårens turbulens inom alliansen med bland annat öppet bråk mellan Centerledaren Annie Lööf och KD-ledaren Ebba Busch Thor om vad de egentligen enades om när det gäller hur man ska hantera regeringens föreslagna skattehöjningar, sa M-ledaren i Visby:

– Vi kräver tillsammans att regeringen stoppar skadliga skattehöjningar, annars väcker vi misstroende. Ingen minister ska gå säker.

M-ledaren säger att hon vill att vanliga yrkesgrupper ska få behålla 500 kronor mer i månaden. Hon angrep finansminister Magdalena Anderssons nyhet om 20 nya miljarder till välfärden.

– Miljarder växer inte på träd. Det är alla vi som jobbar som måste jobba ihop dem.
