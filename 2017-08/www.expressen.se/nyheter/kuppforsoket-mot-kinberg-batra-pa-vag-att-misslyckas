Kuppförsöket mot Kinberg
Batra på väg att misslyckas
Filippa Rogvall

Moderaterna har fortsatt visa bottensiffror i partisympatiundersökningar – och pressen på partiledaren Anna Kinberg Batra att avgå har ökat inför det kommande valåret.

Tre moderata kommunstyrelseordförande – senast under onsdagen Olle Reichenberg, kommunalråd i Danderyd, rapporterar SVT – har gått ut med offentliga avgångskrav mot partiledaren, och flera inom Moderaterna säger till Expressen att partiet bör utse en ny ledare.

I dag runt lunch håller flera kommunalråd i Stockholms län telefonkonferens om krisen, uppger flera lokalföreningar för Expressen. Enligt uppgifter pågår ett arbete med att diskutera Anna Kinberg Batras framtid på flera håll i partiet, inte bara i Stockholm.

Enligt Fredrik Saweståhl (M), kommunstyrelsens ordförande i Tyresö, hålls telefonkonferensen efter avgångskraven från flera kommunalråd i Stockholm.

– Det är kallat till en telefonkonferens för förbundsstyrelsen i Stockholms län, och sedan är det kallat till ytterligare en telefonkonferens för första namnet i varje kommun i Stockholmsregionen. Det ska handla om läget som har uppstått, som det heter. Å andra sidan har läget uppstått för att Pehr Granfalk och Olle Reichenberg sprang i väg, säger han och fortsätter:

– Det här gör bara saker värre och mer eländigt. Jag har under gårdagen pratat med många förvånade kommunalråd i Stockholmsregionen och i landet, som säger "vad i helvete håller de på med".

Fredrik Saweståhl menar att han inte vet vad utgången av telefonkonferensen kommer att bli, men han tror inte att de kommer att resultera i ett avgångskrav.

– Vi kommer inte byta partiledare. Det är synd att personer i den här regionen som aktivt väljer att försvåra partiets möjligheter att göra ett bra val, säger han.

Moderata ungdomsförbundets presidium fick sent i går kväll förbundsstyrelsens mandat att kräva hennes avgång.

– Nu handlar det om att räddas det som räddas kan, främst i kommun och landsting, säger en källa inom Muf till Expressen.

På onsdagsmorgonen är det dock oklart om ordföranden Benjamin Dousa tänker använda detta vapen. Efter tisdagens telefonkonferens ville han inte svara på Expressens frågor.

Enligt uppgifter till Expressen på onsdagsmorgonen kommer inget besked från Muf förrän Stockholms län bestämt sig, vilket väntas ske under dagen.

Anna Kinberg Batra är dock tydlig.

– Jag tänker inte avgå, sa hon i Aftonbladet morgon.

Klockan 10 inledde hon en presskonferens om nya satsningar på försvaret i Moderaternas partihögkvarter. Hon berättade då om partiledningens nya ambition; att satsa motsvarande två procent av BNP på försvaret – inom tio år. En fråga som ska behandlas på Moderaternas partistämma i oktober.

Hon fick då flera frågor om att det återigen stormar runt henne.

– Jag jobbar hårt framåt. Jag tänker inte avgå. Jag är vald för att leda oss till att ge Sverige en ny regering. Det är Stefan Löfven som ska bytas ut, blev svaret.



LÄS MER: Flera kräver Anna Kinberg Batras avgång



Anna Kinberg Batra försvaras samtidigt av flera tunga distrikt inom partiet.

– Förbundsledningarna i Skåne och Västra Götaland stöder Anna och tycker att nya avgångskravet är trams, säger en M-källa till Expressen.

En annan centralt placerad toppmoderat säger så här:

– Det sitter ett gäng kommungubbar i Stockholm som aldrig behövt bekymra sig för omval. Nu brinner det plötsligt under fötterna.

Även Bo Frank (M), kommunfullmäktiges ordförande i Växjö, skriver på sin blogg att man bör stötta Kinberg Batra i stället för ett "inbördeskrig om en efterträdare". Kinberg Batra "har förvisso svårt att gå hem. Men hon gör rätt saker", skriver han.



LÄS ÄVEN: 42 timmar som skakade Moderaterna



Sommaren har kantats av en allt växande förtroendekris för Anna Kinberg Batra, som efter junis bottensiffra ledde till att hon petade partisekreteraren Tomas Tobé – och utsåg honom till rättspolitisk talesperson i stället för Beatrice Ask.

– Jag är i en förtroendekris. Det inser jag fullt ut och tar även ansvar för. Vi moderater är också i en förtroendekris. Jag känner en stark beslutsamhet över att vi kan och jag vill se till att vi kan gå starkare ut ur detta, sa hon då.

Trots det har siffrorna fortsatt rasa – i Expressens demoskop från augusti får Moderaterna 17,2 procent.

Enligt DN/Ipsos kvartalsrapport som publicerades på tisdagen har Moderaterna bara stöd från 14 procent i Stockholms län. Det innebär att M kan förlora fem av 13 riksdagsplatser, bara i Stockholms län.
