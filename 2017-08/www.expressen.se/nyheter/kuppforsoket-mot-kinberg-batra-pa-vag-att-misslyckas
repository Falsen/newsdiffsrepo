M-topparna i Stockholm vill ha bort Kinberg Batra
Filippa Rogvall

Strax efter klockan 15 på onsdagen kom beskedet från det mäktiga Stockholmsdistriktet.

Ordföranden Kjell Jansson begär att Moderaternas valberedning kallas in omedelbart.

– Jag har talat med valberedningens ordförande i dag och framfört detta, säger han till Expressen.

Valberedningens ordförande Lars-Ingvar Ljungman har dock inga sådana planer i nuläget.

– Valberedningen kallas inte in som det ser ut nu. Men saker och ting kan ändras, det begriper jag också. Det är dock inte aktuellt just nu, säger han till Expressen.

Till SVT Nyheter säger länsförbundets ordförande Kjell Jansson:

– Moderaterna befinner sig i ett allvarligt läge. Den sammantagna bedömningen från förbundsstyrelsen och kommunalråden är att Anna Kinberg Batra inte är rätt person att leda partiet i valrörelsen.

Som väntat meddelade på onsdagseftermiddagen också Moderata ungdomsförbundet att man saknar förtroende för Anna Kinberg Batra.

– Igår hade vi en telefonkonferens för landets 25 distriktsordföranden och förtroendet finns helt enkelt vare sig där eller i min förbundsstyrelse, säger ordföranden Benjamin Dousa.

– Dagens mätning från DN/Ipsos talar sitt tydliga språk: hon har varken förtroende hos väljarkåren i stort, bland moderata väljare eller i partiet. Bara 6 procent vill se henne som statsminister. Därför känner jag en skyldighet att agera för förändring.

– Vi står bakom Stockholms läns krav på att kalla in valberedningen.

Senare på onsdagseftermiddagen meddelade även Moderaterna i Dalarna och Moderata ungdomsförbundet i Sörmland att de ställer sig bakom avgångskravet rapporterar SVT.

När de moderatat toppolitikerna i Uppsala län samlades för ett möte på onsdagskvällen framfördes ytterligare avgångskrav.

Givet de förutsättningar som råder med opinionsläget så anser jag i allra högsta grad att förändringsåtgärder bör vidtas i form av en omorganisering, ett partiledarbyte, säger Daniel Blomstedt (M), kommunalråd och gruppledare i Tierps kommun, till SVT.

Men Anna Kinberg Batra får även stöd av flera länsförbund runtom i landet.

– Vi har den åsikten att välja partiledare är en intern process och vi står bakom den ledare som är demokratiskt vald, säger Gottlieb Granberg, förbundsordförande i Halland.

Han fortsätter:

– Jag tycker det är dåligt av de som går ut, det är inte så processen ska gå till. Det här stärker inte förtroendet för oss, att gå ut på det här viset. Jag förstår inte hur de tänker.

Stina Höök, förbundsordförande för Moderaterna i Värmland, är också kritisk till att delar i partiet valt att framföra avgångskraven på M-ledaren:

– Vi har självklart en massa bekymmer vi behöver lösa, men lösningen är inte att byta partiledare. Jag tycker det är väldigt tråkigt att man hanterar det på det här sättet, vi kan lösa våra bekymmer internt och inte på det här krypskyttesättet, säger hon.

Det var alltså nya siffror från DN/Ipsos som visade  att bara sex procent av väljarna – och knappt var tredje M-väljare – vill se henne som statsminister i nästa val.

När två moderata kommunstyrelseordförande – och senare under onsdagen även Olle Reichenberg, kommunalråd i Danderyd – gick ut med offentliga avgångskrav mot partiledaren ledde det till att man höll en telefonkonferens om krisen i Stockholms län.

Det visade sig då att en majoritet saknar förtroende för partiledaren, vilket SVT Nyheter var först med att rapportera om vid 13-tiden.

– En majoritet säger sig sakna förtroende för Anna Kinberg Batra, sa Fredrik Saweståhl (M), kommunstyrelsens ordförande i Tyresö, till Expressen efter telefonkonferensen.

Även Jimmy Baker (M), kommunalråd och partiets toppnamn i Botkyrka, medverkade i både telefonkonferensen för förbundsstyrelsen i Stockholms län och den senare telefonkonferensen för samtliga första namn i länet.

Han menar att han själv, tillsammans med fler än två tredjedelar av de medverkande i båda samtalen, var överens om att de hade lågt förtroende för Anna Kinberg Batra.

– Det är mer än två tredjedelar i alla fall. Det är inte på marginalen, utan en mycket större majoritet än så, säger han.

Innebär det ett avgångskrav?

– Ja.

Jimmy Baker menar att det inte handlar om en enskild händelse, utan att Anna Kinberg Batra haft svårigheter som partiledare redan sedan Decemberöverenskommelsen.

– Det här handlar inte bara om partiledarrollen, det handlar om en människa också, som alla vi tycker mycket om. Men under lång tid nu känner många mer och mer att det är fel plats och fel tid. Det fungerar inte. Vi ska vara det största oppositionspartiet men vi når inte ut. Det är partiledarens roll att sätta agendan, och vi upplever inte att hon gör det, säger han och fortsätter:

– Egentligen hade jag hoppats att Anna själv kommit till insikten att kliva åt sidan. Det här mötet, och det pågår fler runtom i landet, är tråkigt att hamna i.



Kjell Jansson, förbundstyrelsens ordförande i Stockholms län, meddelar efter telefonkonferenserna att han bett Anna Kinberg Batra fundera på sin roll som partiledare.

– Moderaterna befinner sig i ett allvarligt läge. Den sammantagna bedömningen från förbundsstyrelsen och kommunalråden är att Anna Kinberg Batra inte är rätt person att leda partiet i valrörelsen, säger han till SVT Nyheter.

Även Leif Gripestam (M), kommunstyrelsens ordförande i Täby, berättar nu för Mitti att han ställer sig bakom avgångskravet.

– Alla moderata kommunalråd i länet har haft en telefonkonferens och en stor majoritet anser att det inte finns något förtroende kvar. Jag gör bedömningen att vi behöver en nystart, och då krävs det en ny partiledare, säger han till tidningen.

Harry Bouveng (M), oppositionsråd i Nynäshamn konstaterar att läget "inte ser bra ut" för Kinberg Batra.

– Om man ska leda partiet behöver man ha högre förtroende.

Vad har hon gjort fel?

– Det är svårt att peka mot några stora fel, effekterna har inte blivit det hon kanske hoppats på. Uppdraget för Anna har ju varit att leda partiet till en valseger 2018 och det ser ju inte ut att ha funkat så här långt. Siffrorna talar ett annat språk.

På en presskonferens på onsdagen fick Anna Kinberg Batra flera frågor om att det återigen stormar runt henne.

– Jag jobbar hårt framåt. Jag tänker inte avgå. Jag är vald för att leda oss till att ge Sverige en ny regering. Det är Stefan Löfven som ska bytas ut, blev svaret.

Kinberg Batra svarade också på frågan varför det inte kommit någon vändning i opinionen under sommaren:

– Jag tror att många väljare har efterlyst besked om hur politiken ser ut. Det är nu vi har tagit fram den, och nu ser jag fram emot att både presentera den och lägga fast den på stämman. Det är först då vi kan förtjäna mer förtroende. Det är det jag tycker vi ska lägga vår kraft på, inte att bråka med varandra.

Moderatledaren konstaterade samtidigt att hon inte är nöjd med dagens opinionssiffror.

– Jag tror inte att några moderater är nöjda med läget vi är i nu. Det är inte jag heller. Men det jag vet om våra politiska förslag gör mig stolt. Jag ser fram emot att visa politikens innehåll för svenska folket.

Hon medgav också:

– Jag tycker att vi moderater inte är tillräckligt bra än. Men det beror på att vi omprövat politiken och inte är färdiga med det. Man kan sitta och prata med varandra om att vi förlorade förra valet, men det måste vi ha gjort färdigt nu.



LÄS MER: Flera kräver Anna Kinberg Batras avgång



Anna Kinberg Batra försvaras samtidigt av flera tunga distrikt inom partiet.

– Förbundsledningarna i Skåne och Västra Götaland stöder Anna och tycker att nya avgångskravet är trams, säger en M-källa till Expressen.

En annan centralt placerad toppmoderat säger så här:

– Det sitter ett gäng kommungubbar i Stockholm som aldrig behövt bekymra sig för omval. Nu brinner det plötsligt under fötterna.

Även Bo Frank (M), kommunfullmäktiges ordförande i Växjö, skriver på sin blogg att man bör stötta Kinberg Batra i stället för ett "inbördeskrig om en efterträdare". Kinberg Batra "har förvisso svårt att gå hem. Men hon gör rätt saker", skriver han.



LÄS ÄVEN: 42 timmar som skakade Moderaterna



Sommaren har kantats av en allt växande förtroendekris för Anna Kinberg Batra, som efter junis bottensiffra ledde till att hon petade partisekreteraren Tomas Tobé – och utsåg honom till rättspolitisk talesperson i stället för Beatrice Ask.

– Jag är i en förtroendekris. Det inser jag fullt ut och tar även ansvar för. Vi moderater är också i en förtroendekris. Jag känner en stark beslutsamhet över att vi kan och jag vill se till att vi kan gå starkare ut ur detta, sa hon då.

Trots det har siffrorna fortsatt rasa – i Expressens demoskop från augusti får Moderaterna 17,2 procent.

Enligt DN/Ipsos kvartalsrapport som publicerades på tisdagen har Moderaterna bara stöd från 14 procent i Stockholms län. Det innebär att M kan förlora fem av 13 riksdagsplatser, bara i Stockholms län.

Pressekreteraren Anders Edholm säger att läget inom partiet just nu är "dålig".

–Vi är inne i en tuff period och det har varit så under en längre tid. Men för att öka stödet i opinionen krävs att man fokuserar på politiken. Interna bråk om positioner skadar väljarnas förtroende, det ska man inte sticka under stol med.

Han säger man haft löpande kontakt med de olika länsförbunden under onsdagen och säger att det inte finns anledning att kalla in en valberedning.

– Anna Kinberg Batra är vår partiledare och fokus framåt ligger på politikens innehåll.

Hur ska ni få tillbaka förtroendet av väljarna?

– Det handlar främst om politikens innehåll och att fokusera på de nya förslag vi har.

Hur ser du själv på Kinberg Batras förvaltande av uppdraget som partiledare?

– Hon har varit drivande i en förnyelseprocess som varit nödvändig efter att vi förlorade förra valet och hon har tvingats ta många svåra beslut, säger han och konstaterar att de svåra besluten varit en bidragande underlag till krisen partiet nu står inför.

– Och vår relation och förhållning till SD, det landade inte bra kommunikativt.

Det var i januari som M gick ut och meddelade att man kan tänka sig att samarbeta med SD i riksdagen, något som inte föll i god jord hos de övriga allianspartierna.



Det här betyder färgerna i kartan:

Grön: De stöder M-ledaren.

Orange: De kräver Anna Kinberg Batras avgång.

Blått: De är osäkra/har inte uttalat sig med var de står i frågan.
