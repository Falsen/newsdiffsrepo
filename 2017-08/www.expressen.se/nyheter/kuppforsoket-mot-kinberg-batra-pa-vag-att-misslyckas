M-topparna i Stockholm vill ha bort Kinberg Batra
Filippa Rogvall

Moderaterna har fortsatt visa bottensiffror i partisympatiundersökningar – och pressen på partiledaren Anna Kinberg Batra att avgå har ökat inför det kommande valåret.

Tre moderata kommunstyrelseordförande – senast under onsdagen Olle Reichenberg, kommunalråd i Danderyd, rapporterar SVT – har gått ut med offentliga avgångskrav mot partiledaren, och flera inom Moderaterna säger till Expressen att partiet bör utse en ny ledare.

Nya siffror från DN/Ipsos visar att bara sex procent av väljarna – och knappt var tredje M-väljare – vill se henne som statsminister i nästa val.

I dag runt lunch höll flera kommunalråd i Stockholms län telefonkonferens om krisen.

Det visade sig då att en majoritet saknar förtroende för partiledaren, vilket SVT Nyheter var först med att rapportera om vid 13-tiden.

– En majoritet säger sig sakna förtroende för Anna Kinberg Batra, säger Fredrik Saweståhl (M), kommunstyrelsens ordförande i Tyresö, till Expressen efter telefonkonferensen.

Även Jimmy Baker (M), kommunalråd och partiets toppnamn i Botkyrka, medverkade i både telefonkonferensen för förbundsstyrelsen i Stockholms län och den senare telefonkonferensen för samtliga första namn i länet.

Han menar att fler än två tredjedelar av de medverkande i båda samtalen var överens om att de hade lågt förtroende för Anna Kinberg Batra.

– Det är mer än två tredjedelar i alla fall. Det är inte på marginalen, utan en mycket större majoritet än så, säger han.

Innebär det ett avgångskrav?

– Ja.

Jimmy Baker menar att det inte handlar om en enskild händelse, utan att Anna Kinberg Batra haft svårigheter som partiledare redan sedan Decemberöverenskommelsen.

– Det här handlar inte bara om partiledarrollen, det handlar om en människa också, som alla vi tycker mycket om. Men under lång tid nu känner många mer och mer att det är fel plats och fel tid. Det fungerar inte. Vi ska vara det största oppositionspartiet men vi når inte ut. Det är partiledarens roll att sätta agendan, och vi upplever inte att hon gör det, säger han och fortsätter:

– Egentligen hade jag hoppats att Anna själv kommit till insikten att kliva åt sidan. Det här mötet, och det pågår fler runtom i landet, är tråkigt att hamna i.



Kjell Jansson, förbundstyrelsens ordförande i Stockholms län, meddelar efter telefonkonferenserna att han bett Anna Kinberg Batra fundera på sin roll som partiledare.

– Moderaterna befinner sig i ett allvarligt läge. Den sammantagna bedömningen från förbundsstyrelsen och kommunalråden är att Anna Kinberg Batra inte är rätt person att leda partiet i valrörelsen, säger han till SVT Nyheter.





Moderata ungdomsförbundets presidium fick sent i går kväll förbundsstyrelsens mandat att kräva hennes avgång.

– Nu handlar det om att räddas det som räddas kan, främst i kommun och landsting, säger en källa inom Muf till Expressen.

På onsdagsmorgonen är det dock oklart om ordföranden Benjamin Dousa tänker använda detta vapen. Efter tisdagens telefonkonferens ville han inte svara på Expressens frågor.

Enligt uppgifter till Expressen på onsdagsmorgonen kommer inget besked från Muf förrän Stockholms län bestämt sig, vilket väntas ske under dagen.

Anna Kinberg Batra är dock tydlig.

På en presskonferens på onsdagen fick hon flera frågor om att det återigen stormar runt henne.

– Jag jobbar hårt framåt. Jag tänker inte avgå. Jag är vald för att leda oss till att ge Sverige en ny regering. Det är Stefan Löfven som ska bytas ut, blev svaret.

Kinberg Batra svarade också på frågan varför det inte kommit någon vändning i opinionen under sommaren:

– Jag tror att många väljare har efterlyst besked om hur politiken ser ut. Det är nu vi har tagit fram den, och nu ser jag fram emot att både presentera den och lägga fast den på stämman. Det är först då vi kan förtjäna mer förtroende. Det är det jag tycker vi ska lägga vår kraft på, inte att bråka med varandra.

Moderatledaren konstaterade samtidigt att hon inte är nöjd med dagens opinionssiffror.

– Jag tror inte att några moderater är nöjda med läget vi är i nu. Det är inte jag heller. Men det jag vet om våra politiska förslag gör mig stolt. Jag ser fram emot att visa politikens innehåll för svenska folket.

Hon medgav också:

– Jag tycker att vi moderater inte är tillräckligt bra än. Men det beror på att vi omprövat politiken och inte är färdiga med det. Man kan sitta och prata med varandra om att vi förlorade förra valet, men det måste vi ha gjort färdigt nu.



LÄS MER: Flera kräver Anna Kinberg Batras avgång



Fredrik Saweståhl, kommunstyrelsens ordförande i Tyresö, menar att han själv står fast vid att han inte vill se M-ledaren avgå.

– Det här gör bara saker värre och mer eländigt. Jag har under gårdagen pratat med många förvånade kommunalråd i Stockholmsregionen och i landet, som säger "vad i helvete håller de på med". Det är synd att personer i den här regionen som aktivt väljer att försvåra partiets möjligheter att göra ett bra val, säger han.

Anna Kinberg Batra försvaras samtidigt av flera tunga distrikt inom partiet.

– Förbundsledningarna i Skåne och Västra Götaland stöder Anna och tycker att nya avgångskravet är trams, säger en M-källa till Expressen.

En annan centralt placerad toppmoderat säger så här:

– Det sitter ett gäng kommungubbar i Stockholm som aldrig behövt bekymra sig för omval. Nu brinner det plötsligt under fötterna.

Även Bo Frank (M), kommunfullmäktiges ordförande i Växjö, skriver på sin blogg att man bör stötta Kinberg Batra i stället för ett "inbördeskrig om en efterträdare". Kinberg Batra "har förvisso svårt att gå hem. Men hon gör rätt saker", skriver han.



LÄS ÄVEN: 42 timmar som skakade Moderaterna



Sommaren har kantats av en allt växande förtroendekris för Anna Kinberg Batra, som efter junis bottensiffra ledde till att hon petade partisekreteraren Tomas Tobé – och utsåg honom till rättspolitisk talesperson i stället för Beatrice Ask.

– Jag är i en förtroendekris. Det inser jag fullt ut och tar även ansvar för. Vi moderater är också i en förtroendekris. Jag känner en stark beslutsamhet över att vi kan och jag vill se till att vi kan gå starkare ut ur detta, sa hon då.

Trots det har siffrorna fortsatt rasa – i Expressens demoskop från augusti får Moderaterna 17,2 procent.

Enligt DN/Ipsos kvartalsrapport som publicerades på tisdagen har Moderaterna bara stöd från 14 procent i Stockholms län. Det innebär att M kan förlora fem av 13 riksdagsplatser, bara i Stockholms län.
