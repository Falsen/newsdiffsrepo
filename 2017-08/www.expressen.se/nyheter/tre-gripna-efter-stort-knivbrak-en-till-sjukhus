Tisdag 22 augusti 2017
Tre gripna efter stort
knivbråk – en till sjukhus
Filippa Rogvall

Det var vid klockan 17.38 som polisen larmades om ett större bråk i centrala Härnösand, vid Mellanholmen. Polispatrull på plats griper tre personer misstänkta för grov misshandel efter att ha knivskurit minst två andra personer.

– Tre grips av första patrull på plats, så vi får se vad det kan leda till. Det ska också finnas flera vittnen på plats, säger Börje Öhman, presstalesperson vid polisregion Nord.

En person omhändertas av ambulanspersonal och förs till sjukhus för vård.

– En person till på plats har anmält att han var knivskuren men sa sig inte behöva sjukhusvård, säger Börje Öhman.

Polisen uppger att de har kallat in extra resurser till Härnösand för att utreda brotten och för att förebygga ytterligare bråk. För en knapp månad sedan knivskars minst fem personer under liknande omständigheter i Härnösand.

Ett 20-tal personer från två olika grupperingar hade då drabbat samman utanför Härnösands sjukhus. Då misstänkte polisen samband med ytterligare ett tidigare bråk i staden.

– Det var inte länge sedan det var knivslagsmål i Härnösand senast, då var det två olika fraktioner inblandade. I det här fallet är det enligt initiala uppgifter bara ett gäng som bråkar. Jag kan varken bekräfta eller förneka att det finns något samband, säger Börje Öhman.
