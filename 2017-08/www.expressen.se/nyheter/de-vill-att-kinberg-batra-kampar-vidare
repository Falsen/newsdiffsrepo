Moderaterna kallar till presskonferens
Mats Bråstedt

M-ledaren, Anna Kinberg Batra, tvingas se på när partiförbund efter partiförbund överger henne.

Sent på torsdagskvällen anslöt sig Östergötland och Jämtland, vilket betyder att hälften (11 av 22 distrikt) vill att någon annan tar över som partiledare.

Men samtidigt existerar ett stöd från flera håll att hon fortsätter att kämpa – med bara ett år till nästa val. Och M-ledaren har faktiskt fortsatt en svag majoritet inför en eventuell extrastämma med partiledarval.

I nuläget hade det varit 102 röster mot de 94 som vill ha bort henne, rapporterar Aftonbladet.

Under fredagen ska Kronoberg som sista förbund ta ställning – men med bara fyra röster kommer den svaga majoriteten kvarstå.

– Hon är en otrolig fighter, och jag tror att hon synar korten. Än finns det ingen motkandidat, säger Sven Otto Littorin i TV4 Nyhetsmorgon.

Men svänger mäktiga Skåne eller Västra Götaland i förtroendefrågan blir det tufft för partiledaren. Stockholms båda förbund, Skåne och Västra Götaland har nämligen fler röster än de övriga 17 förbunden tillsammans.

En av dem som ställer sig bakom Kinberg Batra är förbundsordföranden för Moderaterna i Jönköping, Gottlieb Granberg.



LÄS MER: Hälften av förbunden vill ha ny partiledare

– Det är ont om tid och nu krävs en skärpning. Alla måste se till att göra sitt bästa och dra åt samma håll. Jag är förvånad över att man på andra platser i landet inte har större tålamod, säger Granberg.

– Anna har aldrig fått möjlighet att utveckla sin egen politik. Nu gäller det att vi biter ihop och stöttar varandra. Annars blir man inte bättre.

Har du något råd till Anna?

– Jag förstår att hon är pressad, att detta är en jobbig tid för henne. Men hon ska se till att vara sig själv, och stå för den hon är och det hon tror på. Anna duger bra som hon är.



LÄS MER: Odenberg beredd ta över efter Batra

Elisabeth Unell, ordförande för Moderaternas länsförbund i Västmanland, är också missnöjd över de kritiska rösterna i partiet.

– Vi tycker att det är mycket olyckligt att man går ut på det här sättet. Vi stöder Anna. Den stora förloraren är vi moderater, när det som nu blir en inre strider, menar Unell.

Patrik Stenvard, länsförbundsordförande i Gävleborg, är inne på samma linje:

– Vi står bakom vår partiledare – tills vi har en ny partiledare. Om jag har synpunkter på vår partiledning, så tar jag dem internt. Vi stöder den som en enhällig partistämma har valt.



LÄS MER: Moderaterna tycks vara på väg mot helvetets förgård

Det är inte första gången en svensk partiledare varit illa ute i modern tid.

För snart fem år sedan, i januari 2013, presenterade Expressen en ny Demoskopundersökning som visade att Annie Lööf (C) fått sin sämsta siffra någonsin. Hon tvingades avbryta sin semester i Thailand för att lösa krisen.

Carl Bildts första mandatperiod som partiledare för Moderaterna kritiserades hårt 1988. Han uppfattades som stel och som en dålig kommunikatör. Några avgångskrav kom dock aldrig När Bildt vann valet 1991 var kritiken som bortblåst.

När Bo Lundgren i valet 2002 sänkte Moderaterna i nivå med Kinberg Batras siffror i dag, vägrade han avgå och riktade i stället misstroende mot valvinnaren Göran Persson. Detta var särskilt anmärkningsvärt med tanke på att S-ledaren just fått ett förstärkt folkligt mandat med 39,8 procent (+3,5), medan M-ledaren gjort ett katastrofval med 15,2 (-7,7).

Liberalernas Jan Björklund utmanades av Birgitta Ohlsson om partiledarposten i juni. En strid Björklund ser ut att gå segrande ur.
