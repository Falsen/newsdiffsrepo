Stort oväder på
spanska solkusten
Lovisa Åkesson

I Málaga varnar det spanska meteorologiska institutet AEMET för att det under måndagen kan komma att regna 40 mm på en timme, enligt tidningen Diario Sur. Ovädret orsakas av väderfenomenet la Dana som är vanligt i medelhavsområdet i början av hösten. Fenomenet ger kraftiga skyfall och vindar.

Under måndagen har regnovädret kommit in över Málagaprovinsen på den spanska solkusten. I Vélez-Málaga har det under tidig måndagsmorgon kommit 20 mm regn på bara en halvtimme. Ovädret påverkade flygtrafiken på Málagas flygplats, där åtta plan blev omdirigerade till Sevilla och Granada för att undvika ovädret, enligt tidningen Málaga Hoy.

Ett av dem lyfte från Stockholm tidigare under förmiddagen och skulle ha landat 11.20.

– Det gick inte att landa, vi gick runt ovädret flera gånger. När vi gick ner föll vi hur mycket som helst och folk började skrika. Då valde de att åka till Granada i stället för omtankning, säger Erik Rönnqvist som befinner sig ombord på planet.

När Expressen pratar med Erik Rönnqvist vid 14.10 ska planet göra ett nytt försök och flyga till Málaga.

Ytterligare ett av Norwegians plan fick mellanlanda i Granada. Det planet kom från Teneriffa, enligt Charlotte Holmbergh Jacobsson, informationschef på Norwegian.

Det spanska meteorologiska institutet AEMET har utfärdat varningar i Málagaprovinsen för det kraftiga ovädret. Enligt AEMET är det mötet mellan en kall och en varm luftmassa som skapar "kraftig eller mycket kraftig" nederbörd i området, rapporterar Diario Sur.

Man förväntar sig att det under dagen att det kan falla 40 mm regn på en timme och på 12 timmar 100 mm. Förutom det kraftiga regnet kan man förvänta sig hagel och lägre temperaturer, skriver Málaga Hoy.
