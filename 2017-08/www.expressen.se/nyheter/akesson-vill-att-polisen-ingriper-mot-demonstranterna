Åkesson vill att polisen
ingriper mot demonstranterna
Niklas Svensson

Sverigedemokraternas partiledare Jimmie Åkesson, som just nu befinner sig i hemstaden Sölvesborg i Blekinge, följer via medierna det som händer på Medborgarplatsen i Stockholm.

Sedan två veckor deltar ett stort antal afghanska ungdomar i en sittdemonstration. De kräver att avvisningarna till Afghanistan ska stoppas.

Så sent som i lördags tvingades polisen ingripa när en motdemonstration under parollen "Stå upp för Sverige" genomfördes. Två personer avlägsnades då för att ha stört ordningen.

I SVT:s Aktuellt på måndagskvällen framträdde flera av de afghanska demonstranterna.

– Jag satt med familjen och tittade på tv-inslaget där personer som fått avvisningsbeslut sitter helt öppet på Medborgarplatsen och demonstrerar, utan att någon myndighet agerar. Jag tycker det är väldigt, väldigt märkligt, säger Jimmie Åkesson.

Vad menar du att myndigheterna borde göra?

– Det är polisen som har ansvar för att utvisa människor som inte frivilligt lämnat landet. Och nu sitter de där, flera stycken, och har fått avvisningsbeslut och ska lämna landet. Det borde vara ett utmärkt tillfälle för polisen att verkställa det.

Polisen har valt att inte agera mot de ungdomar som demonstrerar – trots att de bara har tillstånd att vara där mellan klockan 08 och 22.

"För att upplösa en allmän sammankomst krävs en svårare oordning av själva demonstrationen, i dess omedelbara omgivning eller om sammankomsten medför avsevärd fara för de närvarande eller allvarlig störning av trafiken", motiverar Stockholmspolisen.



LÄS MER: Här är afghanerna som protesterar mot utvisningarna



– Jag vet inte vad polisen gör egentligen. Det måste vara väldigt frustrerande för den enskilde polismannen som är där och ser att det finns anledning att agera. Men man får inte gör det av något skäl, som sannolikt är politiska, hävdar Jimmie Åkesson.

Vad tänker du om att flera ministrar har varit på Medborgarplatsen?

– Det sänder lite märkliga signaler, men det beror såklart på syftet man har med att gå dit. Men går man dit som minister med syftet att visa någon slags stöd eller sympati för det som sker där, så är det ytterst anmärkningsvärt naturligtvis. Sedan kan jag förstå Jonas Sjöstedt och andra partiledare som tycker att de ska få stanna i landet, att de är där och visar sitt stöd. Men regeringen som står bakom den politik som förs och den lagstiftning vi har, de bör ju vara väldigt tydliga med vilka signaler man sänder ut.

Har du några planer på att åka dit?

– Nej, jag har inte det. Jag tror inte att det skulle göra någonting bättre. Det är väl snarare så att det skulle uppfattas som en provokation om jag som är den tydligaste i de här frågorna åker dit, så jag väljer att inte göra det. Jag har min uppfattning klar i alla fall.
