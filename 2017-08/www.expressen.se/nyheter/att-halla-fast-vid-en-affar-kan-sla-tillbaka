Tisdag 22 augusti 2017
Att hålla fast vid en affär kan slå tillbaka
Torbjörn Nilsson

De borgerligas strategi kommer att slå tillbaka.

Han låter irriterad. I stället för att svara vänder han journalistens fråga till en egen:

– Var du med i Ronna?

– Ja.

– Fick jag vid det besöket i Ronna berätta vad jag ser, vad jag vill?

­– Nja.

– Ronna var mitt första besök som statsminister ute i landet, mitt i en smältdegel av utmaningar för Sverige, ett möte mellan kulturer. Där stod jag frustande av vilja att berätta men den församlade mediekåren brydde sig inte ett skvatt om det utan frågade mig om Lars Danielsson!

Det är hösten 2006.

Fredrik Reinfeldt är sur.

Journalisten Anita Kratz blir uppriktigt förvånad. Intervjuobjektet som hon följt i hasorna under flera år brukar aldrig brusa upp, alltid bete sig kontrollerat. Nu är han uppenbart stött. Han tycker att han hade något viktigt att säga i Ronna, han hade tänkt lägga ut texten om en arbetsmarknad i förändring, ett Sverige i förändring.

Men ingen ville lyssna.

I Ronna har det året före varit våldsamma upplopp, med avlossade skott mot polisstationen. En fattig förort med svaga skolresultat, sociala problem, hög andel invandrare och arbetslöshet. Det är för den sortens utmaningar som de nya moderaterna har utformat sin politik och vunnit valet.

Så ser de i alla fall själva på saken.

Det är detta som de kallar utanförskapet. Skattesänkningar och indragna bidrag ska få fler till arbete och lösa problemet. De nya moderaterna vill bekämpa kriminalitet och klyftor med ekonomisk politik. Social oro, tänker de sig, är inte bara farligt för dem som lever i de utsatta områdena utan för samhället i sin helhet. Det är en gammal konservativ tanke. Man måste ta sociala problem på allvar. Plikt och moral utgör kärnan i det nymoderata projektet och i Ronna skulle statsministern få berätta om det.

Men den dagen har Svenska Dagbladet en stor rubrik på förstasidan: ”30 tsunamiband spårlöst försvunna.”

Och varenda reporter i Ronna rapporterar om vad Lars Danielsson och Hans Dahlgren, de socialdemokratiska statssekreterarna, gjort eller inte gjort under de avgörande dygnen för flodvågskatastrofen 2004.

Man kan tänka på det den här veckan när politiken drar i gång efter sommaren 2017. På Fredrik Reinfeldts frustration.

Socialdemokraternas oförmåga att hantera tsunamin hjälpte borgerligheten i valet 2006. Men intresset för efterspelet stal också uppmärksamhet och energi – från moderaterna. Att ägna sig för mycket åt enkelt oppositionsarbete, att sätta käppar i hjulen och försöka förlänga en för motståndaren plågsam affär, kan slå tillbaka.

Det gäller 2017 lika mycket som 2006.

I veckan hände alltså följande i svensk politik:

Fyra borgerliga partier enades till slut om en ny syn på arbetsmarknaden och lanserade inträdesjobb, ett av de stora förslagen inför nästa års valrörelse. Det parti som under trettio år lett utvecklingen på högersidan fick därmed ge med sig inför två andra partiers krav att hota med lagstiftning om lägre ingångslöner. Ett annat borgerligt parti, det fjärde och minsta, hoppade samtidigt av samtalen med regeringen om ny finansiering av försvaret, medan två andra av de borgerliga partierna i stället slöt avtal om detta med regeringen. Därtill demonstrerade i Stockholm en grupp unga flyktingar mot utvisningsbeslut, en protestaktion som ett par statsråd från den socialdemokratiska och miljöpartistiska regeringen besökte, varpå dessa ministrar skälldes ut av röster i den borgerliga och sverigedemokratiska oppositionen. Den där reinfeldtska tanken från förr om att det var en klok idé av makthavare att möta människor som har att leva med effekterna av politiska beslut genomsyrade inte kritikernas resonemang. Istället tycktes de anse att statsråden bara genom att dyka upp på demonstrationsplatsen gett uttryck för sympati med de protesterande. Fast, bland de partier som på riktigt utmärkte sig i att ge det slags stöd fanns snarast ett av de där fyra borgerliga partierna – Annie Lööfs – som bedrev kampanj i tidningar för att stoppa utvisningar till Afghanistan. Den stora saken i regeringspartierna denna vecka var i stället att man – enligt källor – skulle lägga fram ett förslag om vinsttak i välfärden. Och till denna nationella röra: i Charlottesville i USA hölls ett vit makt-möte där nazister dödade en person och misshandlade flera, händelser som landets president Donald Trump därefter inte tydligt ville fördöma – en president som ledaren för den nationalistiska oppositionen i Sverige, Jimmie Åkesson, sagt leder samma slags ”uppror mot etablissemanget” som det sverigedemokratiska partiet.

Ja, allt detta hände.

Och så inleddes konstitutionsutskottets granskning av regeringens hantering av Transportstyrelsens upphandling av it-system.

Man kan jämföra med situationen där 2006, när Fredrik Reinfeldt blev sur.

LÄS MER: Det handlar om Löfven – inte Hultqvist

Det som hänt kring Transportstyrelsen är en första klassens skandal. Det finns en lång rad obesvarade frågor: Vem visste vad och när? Var verkligen statsminister Stefan Löfven så ovetande som han gjort gällande? Om ja, hur kom det sig? Får myndigheter hursomhelst bryta lagar utan att någon politiskt ansvarig reagerar? Hur är det egentligen med den socialdemokratiska regeringsdugligheten?

Allt detta är relevant.

Ja, det finns till och med relevanta frågor om försvarsminister Peter Hultqvist, som borgerligheten – redan för granskningen – valt att koncentrera ansträngningar till och bestämt sig för att försöka få bort.

Men är det en klok politisk strategi att fylla hösten och vintern och våren före nästa riksdagsval med detta?

En valrörelse tenderar ju att handla om sakpolitik, om vilka svårigheter människor upplever och vad det finns för lösningar på dem. Att man vill något framåt. 2006 kompromissade och utredde och förhandlade sig borgerligheten fram ett omfattande reformprogram eftersom man så innerligt önskade en förändring av den förda politiken i Sverige. 2017 vill man efter mycket om och men försöka avsätta ett statsråd.

Låter det inte lite futtigt?

I veckan skulle alltså de fyra borgerliga partier, som är oense om allt vad gäller synen på det parlamentariska arbetet, bevisa att de ändå har något att ge som ett gemensamt politiskt alternativ. De lanserade en arbetsmarknadsreform, de var till slut eniga om något.

Men det enda folk ville tala om var Peter Hultqvist.

Saker och ting går onekligen igen.

Kanske går det finna den riktiga lärdomen i svensk politik den här veckan hos Anders Borg. Aftonbladet har frågat deltagare på den nu så bekanta skärgårdsfesten vad som hände. Förspelet – om man får kalla det så – är intressant. Irritationen inleddes, enligt de anonyma vittnena, inte med ett bråk om natthärbärgets kvalitet, som tidigare uppgetts. Utan med ett bråk om politik.

Anders Borg ska hamnat i högljudd munhuggning med en före detta manlig moderat statssekreterare. De ska ha vrålat på varandra om finansieringen av det svenska försvaret. Det var gamla oförrätter och interna oenigheter i den förra regeringen som blev startskottet för den urspårade festkvällen. Enligt vittnena.

Lärdomen den här veckan kan nog vara denna:

Svinhugg går igen.
