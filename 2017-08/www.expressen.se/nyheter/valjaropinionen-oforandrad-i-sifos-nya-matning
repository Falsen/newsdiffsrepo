Väljaropinionen oförändrad i Sifos nya mätning
Arne Lapidus

Sommarens IT-skandal och ministeravgångar har inte påverkat väljarsympatierna. Ställningen mellan blocken och partierna är praktiskt taget oförändrad i augusti jämfört med i juni, enligt Sifos nya mätning.

Sifos väljarbarometer för augusti, gjord på uppdrag av Svenska Dagbladet och Göteborgs-Posten, visar att regeringen tillsammans med Vänsterpartiet fortfarande är största block med 40,5 procent mot Alliansens 38,4 procent.

– Ur väljarsynpunkt var IT-skandalen kanske inte så turbulent. Den blåste över fort och människor var upptagna av annat. Händelser i sig brukar inte heller påverka så mycket i sig själva, det handlar mer om hur de hanteras, säger Toivo Sjörén, chef för Sifos opinionsmätningar, till SvD.

Avslöjandet av Transportstyrelsens IT-skandal och de dramatiska ministeravgångarna kom under semestertiden när människor kanske inte följde nyhetsrapporteringen lika intensivt som vanligt, enligt Toivo Sjörén. Och dessutom visar en annan Sifomätning att 57 procent av väljarna anser att statsminister Stefan Löfven hanterade misstroendeförklaringen mycket eller ganska bra, skriver SvD.

– Det är uppenbart att den allmänna uppfattningen är att Löfven hittills har hanterat krisen kring Transportstyrelsen bra, säger Toivo Sjörén till SvD.

Den nya mätningen genomfördes den 7-17 augusti och är den första efter sommaruppehållet under juli månad.
