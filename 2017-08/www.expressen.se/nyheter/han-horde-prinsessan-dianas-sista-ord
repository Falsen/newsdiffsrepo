Han hörde prinsessan Dianas sista ord
Patrik Micu

Den 50-årige brandmannen har inte talat offentligt om händelsen sedan ett domstolsförhör 2007. Men i samband med 20-årsdagen efter prinsessan Dianas död ger han för första gången en intervju, skriver brittiska The Sun.

Fransmannen berättar att han var i tjänst natten mot den 31 augusti 1997 när hans enhet fick larm om en trafikolycka i tunneln Pont de l´Alma i Paris.

Manskapet hade då ingen aning om att prinsessan Diana låg svårt skadad i den kraschade Mercedesen inne i tunneln.

– Bilen var illa tilltygad och vi agerade som vi brukar vid en trafikolycka. Vi började genast söka efter skadade och överlevande, säger Xavier Gourmelon.

På golvet vid baksätet låg en kvinna. Hon rörde sig lite och var ännu vid medvetande.

Gourmelon noterade en mindre blessyr vid hennes skuldra, men i övrigt fanns inga synliga skador eller blodvite.

– Jag höll hennes hand och lugnade henne, förklarade att jag var där för att hjälpa henne. Hon sa: "Herregud, vad hände?"



Räddningsteamet gav Diana syrgas och tog ut henne ur bilvraket. Pojkvännen Dodi Al-Fayed och chauffören Henri Paul var redan döda. Livvakten Trevor Rees-Jones överlevde.

Men strax därpå slutade Diana andas och hjärtat stannade. Xavier gav henne hjärtmassage och efter några sekunder vaknade hon till liv igen.



– Ska jag vara ärlig trodde jag hon skulle klara sig då. När hon fördes i väg i ambulansen levde hon, men senare fick jag veta att hon dött på sjukhuset, säger Gourmelon i intervjun.

Prinsessan Diana hade ådragit sig svåra inre blödningar och avled i operationssalen på Pitie-Salpetriere-sjukhuset.

Orden hon yttrade till Xavier Gourmelon blev hennes sista.



I dag har han slutat som brandman och flyttat till Bretagne där han är chef för räddningstjänsten på flygplatsen i Brest.

Minnena från natten då Diana dog kommer han alltid att bära med sig, säger Xavier Gourmelon.

– Jag hade ingen aning då att det var prinsessan Diana. Det var först när hon lastats in i ambulansen som en ambulansman sa till mig att det var hon.

LÄS MER: Slutet på sagan om prinsessan Diana



LÄS MER: Drottning Elizabeths brev om sorgen efter Dianas död
