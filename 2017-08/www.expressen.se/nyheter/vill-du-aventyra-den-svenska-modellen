Vill du äventyra den svenska modellen?
Karl-Johan Karlsson

Ni skriver i er EU-plattform att "EU pressar länder i kris att skära ner i skolan, vården och omsorgen" och om "den ensidiga nedskärningspolitiken" i EU. Flera länder har en statsskuld på över 100 procent av BNP och vissa av dem ett budgetunderskott på runt 10 procent. Behöver man inte skära ned när man ligger så illa till?

- Problemet är att den nedskärningspolitik som man har påtvingat dem har gjort att statsskulden har vuxit ännu mer, så det var inte rätt medicin. Man har växande statsskulder samtidigt som man tar nödlån för offentliga pengar. Euron är en del av orsaken till problemet för de här länderna. Det blev för dyrt med grekiska varor i förhållanden till andra länder som var mer anpassade till eurons ränteläge, som Tyskland. Man måste göra skuldavskrivning och omstrukturera skulden, skilja på legitima skulder och icke legitima skulder.

Men flera länder som har skurit ned väldigt hårt har också återhämtat sig. Lettland, till exempel, befann sig i en djup kris, men gjorde stora nedskärningar och går nu starkt framåt. Varför ska inte de nuvarande krisländerna i EU dra lärdom av detta?

- Räntorna på de lån som Grekland har är betydligt högre, vilket gör att man sitter fast i en lånesax där statsskulden växer fast man nödlånar mer pengar.

Men skulle det inte underlätta då att dra ned på utgifterna?

- Men om det bara genererar negativ tillväxt och högre arbetslöshet, då är inte det ett bärkraftigt samhälle. Då får man nog titta på att byta strategi.

Ni kräver i er EU-plattform ett socialt protokoll i EU, för att förhindra att utländska arbetare utnyttjas och behandlas illa när de jobbar i ett annat EU-land. Kritikerna säger att det skulle kräva en fördragsändring och att det skulle kunna äventyra den svenska modellen att öppna upp för sådana förhandlingar. Hur kan ni vara säkra på att sådana överstatliga regler kommer att rimma med våra svenska regler?

- Nu har Europadomstolen gjort tolkningen att företags rätt att sälja varor går före arbetsrätten och då är det ett fördragsproblem vi har. Europafacket har då identifierat möjligheten att ha ett socialt protokoll, där man sätter arbetsrättsliga regler som en grundförutsättning för EU:s sätt att fungera, att man inte kan stifta lagar som undergräver fackliga friheter, som till exempel strejkrätten. Det tycker vi är rimligt.

Den tidigare EU-parlamentarikern Katrin Saks från Estland har sagt till Kommunalarbetaren: "Hur ska vi kunna konkurrera om vi inte får göra det med lägre löner?". Hon pekade på att de lettiska byggarbetarna i Lavalmålet tjänade tio gånger mer i Sverige än minimilönerna i Lettland. Har ni stöd för er politik från dem som ni försöker skydda?

- Vi har stöd från den förenade fackföreningsrörelsen i Europa och de organiserar ju arbetare från alla EU-länder. Om man börjar tumma på de grundläggande fackliga rättigheterna, som strejkrätt, kollektivavtal och förhandlingar, då känner nog de flesta att man är på väg mot en arbetsmarknad och en ekonomi som man inte vill se.

Ett frihandelsavtal mellan EU och USA, TTIP, håller på att förhandlas fram. De borgerliga partierna, men även Socialdemokraterna och LO, är positiva och tror att ökad handel gynnar svensk ekonomi och svenska medborgare. Vänsterpartiet däremot är emot frihandelsavtalet. Varför det?

- Vi är tveksamma till det här handelsavtalet eftersom det ser ut som det ser ut, vad vi vet av det som har läckt, eftersom det är väldigt hemliga förhandlingar. Det vi vet är att inom ramen för förhandlingarna finns ett investerarskydd, med specialdomstolar som ska avgöra tvister. De har använts i andra bilaterala handelsavtal, med ganska absurda konsekvenser, att företag får stämma länder för demokratiskt fattade beslut. Vi är precis som LO och Socialdemokraterna positiva, men vi vill inte ha den mekanismen.

Studier visar att frihandelsavtalet mellan EU och USA kan ge en vinst på över 1 000 miljarder per år för EU och skapa 400 000 nya jobb i EU och USA. Borde inte detta vara välkommet för ett EU i ekonomisk kris?

- Kommissionen har en väldig förmåga att skapa luftsiffror. Om Eurosamarbetet sade man att det skulle ge sex procent i tillväxt. Det blev ju inte riktigt så. Det finns många som har ifrågasatt de här siffrorna, att beräkningarna inte är trovärdiga.

Du skriver för en tidskrift på nätet som heter Scumgrrrls. Scum-manifestet är en kontroversiell litterär text från 1967, där Scum står för "Society for cutting up men", "Sällskapet för att skära upp män". Det beskriver en våldsam revolution där manligheten utrotas. Manifestets författare Valerie Solanas dömdes till fängelse för mordförsök på konstnären Andy Warhol. Ser du något problem med att bli förknippad med detta?

- Valerie Solanas var en konstnär som hade sitt konstnärliga uttryck. I dag representerar det bara en feministisk signalmarkering, att vi tar de feministiska frågorna på allvar, analyserar samhället ur ett maktperspektiv. Så som Scum-manifestet och Scum-begreppet används i dag är det en del av en bred, feministisk rörelse.

I maj 2013 röstade EU-parlamentet igenom att riva tullmurarna mot Burma, efter att landet tagit stor steg i demokratisk riktning och Aung San Suu Kyi vädjat om sådana lättnader från EU:s sida. Vänsterpartiet röstade emot. Varför det?

- Trots att framsteg har gjorts så återstår stora problem vad gäller mänskliga rättigheter, bland annat vad gäller etniska minoriteter, militärens dominans och fria demokratiska rättigheter. Detta är problem som har lyfts av erkända människorättsorganisationer, som Human Rights Watch. Vårt förslag var i enlighet med deras linje att det vore bättre att gå lite försiktigare fram och att kommissionen skulle återkomma med en utförligare rapport om läget och de demokratiska fri- och rättigheterna innan Burma återinförlivades i avtalet.

Vänsterpartiet tar ju i dag avstånd från kommunismen. Men i EU-parlamentet sitter Vänsterpartiet i gruppen GUE/NGL tillsammans med flera rent kommunistiska partier. Flera har hammaren och skäran i sina partisymboler, vissa har bakgrund i Sovjets kommunistparti. Hur ser du på att ni samarbetar med dem?

- Jag tror att alla partier i Sverige som sitter i partigrupper i EU-parlamentet har olika partier, vissa som man känner sig mer som systerpartier med och vissa som man inte står så nära. Det gäller naturligtvis för oss också.
