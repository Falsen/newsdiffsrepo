Putins mans skarpa varning till Sverige
Arne Lapidus

Rysslands ambassadör Viktor Tatarintsev tecknar en mycket mörk bild av de svensk-ryska relationerna. Han säger i en intervju i Dagens Nyheter att det helt saknas dialog, att den svenska attityden är "kylig" och han anklagar svenska mediers "aggressiva" kampanj för utvecklingen.

Efter sina hårda ord om den svenska inställningen riktar han en skarp varning till Sverige - som kan tolkas som ett hot. På DN-reportern Michael Winiarskis fråga om huruvida Ryssland fruktarett svenskt medlemskap i västalliansen Nato svarar ambassadören:

- Om det sker kommer det att bli motåtgärder. Putin påpekade att det i så fall får följder, att Ryssland blir tvunget att vidta svarsåtgärder på det militära planet och omorientera våra styrkor och missiler.

Tatarintsev säger att svenskarna måste vara medvetna om konsekvenserna och riskerna om de går med i Nato. Samtidigt försäkrar han att Sverige inte har något att frukta om landet förblir alliansfritt.

- Från vår sida har vi gjort allt för att sätta i gång en dialog och kontakter. Men vi möts av en mycket kylig attityd och alla kontakter på statsrådsnivå har frysts ned, säger han till DN.

Ambassadör Tatarintsev säger att dialog saknas trots att utrikesminister Margot Wallström förordade i ett linjetal nyligen förordade dialog. Han håller i stället fram Finlands dialog med Ryssland som ett föredöme. Och han hävdar att den svenska antipatin och rädslan beror på att landets medier bedriver aggressiv antirysk propaganda.
