Sex erbjuds på 7 av 10 thaimassagesalonger
Magnus Hellberg

Nerikes Allehanda har granskat den lokala thaimassageverksamheten, som vuxit starkt i staden senaste åren. Sammanlagt finns det 17 salonger i staden.

Tidningens reportrar har själva besökt sammanlagt tio av dem med dold kamera. Vid besöken utgav de sig för att vara helt vanliga kunder.

I alla fall erbjöds två olika former av massage: Olja eller Thai.

" Under massagen behöll vi underkläderna på och vi tog inga egna initiativ för att leda massörerna in på sex", skriver tidningen i sitt reportage på nätet. "Förslagen om happy ending kom alltid från kvinnorna som masserade oss."

På en salong erbjöds reporterteamet så kallad happy ending i form av att en kvinna skulle onanera åt dem för 500 kronor. På ett annat ställe var priset för samma sexuella tjänst 200 kronor. På en tredje salong frågade en kvinna hur mycket pengar de hade med sig.

I alla fall avbröt teamet massagen när de fick förslag om sexuella tjänster, betonar man i reportaget.

Sammanlagt erbjöd sju av tio salonger sexuella tjänster eller gav tydliga inviter till det.

Enligt Nerikes Allehanda valdes de salonger som granskats ut helt slumpvis.

"Förutom det ställe vi fick tips om valdes salongerna ut på måfå. Alla salonger utom en krävde kontant betalning oftast 400 kronor för en timme. På fem ställen fick vi kvitton men bara tre uppfyllde Skatteverkets krav", skriver man i reportaget.

Fenomenet sex och thaimassage är inte nytt. År 2011 gjorde Skatteverket en insats där man kontrollerade om salonger hade kassaapparat och om man gav kvitton till kunderna. Då var det många som inte följde lagen om detta. Skatteverket låtsades även då vara kunder och fick även de förslag om att köpa sexuella tjänster.

– Vi förstod ganska snabbt att det rörde sig om en annan verksamhet, att det på sina håll var förtäckta bordeller, säger Conny Svensson, nationell samordnare för Skatteverkets kontroll av kontanthandeln till Nerikes Allehanda.

Och Skatteverkets kontroller har också lett till domar, så sent som i höstas dömdes en kvinna till fyra månaders fängelse för koppleri efter att ha drivit bordellverksamhet i Ulricehamn och Jönköping. Efter att kvinnan avslöjades har Skatteverket fortsatt med sina kontroller och besökt Örebro, men man ska då enligt Nerikes Allehanda inte ha fått några erbjudanden om att köpa sexuella tjänster.

Det är inte olagligt att sälja sex, däremot är det olagligt att köpa sexuella tjänster och att tjäna pengar på att andra säljer sex, vilket kallas för koppleri.
