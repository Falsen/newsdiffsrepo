50-åring dömdes efter dödshot mot ministern
Magnus Hellberg

Expressen avslöjade i juni att socialförsäkringsminister Ulf Kristersson utsatts för hot och att en tjänsteman inom regeringskansliet hade förhörts, men släppts fri.

I slutet av juli åtalades den misstänkte 50-åringen efter dubbla inlägg på Twitter under pseudonym.

Den 10 april i år, efter att ha läst om ett misstänkt mord på nätet, skrev han det första hotfulla inlägget på Twitter. Då var klockan 04.16 på morgonen:

"Såsom taxichauffören dog ska också Ulf Hjalmar Kristersson, född 29 december 1963 i Lund, dö Go to hell".

Men han nöjde sig inte med det, utan fortsatte senare:

"Ulf Kristersson är gift med en kopia av en medlem i Socialistiska partiet. Skär nu halsen av kräket". Han åsyftade då Ulf Kristersson.

I polisförhör har mannen, som är medlem i ett militärt sällskap, förklarat att han känt frustration efter en djup konflikt med sin arbetsgivare – något som fick honom att skriva inläggen på Twitter. Han försökte samtidigt sätta ord på varför han skrev som han gjorde:

Jag har skrivit det här i affekt. Och man har ju alltid ett val när man skriver något i affekt att ta bort det, och jag tog inte bort det. Jag gör inte det, jag skulle inte göra det nu heller fast det är i affekt.

Samtidigt säger han:

Det är inte så att det är personligt riktat mot Ulf Kristersson, utan han är en symbol i det här fallet. Det är kulmen på en lång konflikt som jag har haft med socialdepartementet.

Det var genom en assistent på departementet som Ulf Kristersson fick kännedom om Twitterhoten. Han upplevde dem som obehagliga, framgår det av tingsrättsdomen.

Erik Magni, pressekretare hos Ulf Kristersson, kände till att tingsrättsdomen skulle komma i dag, men har inte hunnit läsa den.

Jag visste att den skulle komma, men jag har inte sett den än.

Säpo får kommentera den allmänna skyddsaspekten och åklagaren får kommentera hur han ser på domen. Vi har ingen kommentar.

Hur har Ulf Kristerson upplevt den här tiden efter de här hoten?

Du får ta det som står i domen. Det Ulf har sagt i den är det som gäller, jag har inga ytterligare kommentarer.

Kommer ni att diskutera domen i dag?

Det vet jag inte, svarar Erik Magni.

Den 50-årige mannen döms till 50 dagsböter á 50 kronor – sammanlagt 2 500 kronor.

I tingsrättens domskäl framgår det att 50-åringen erkänt. Advokat Peter Milkéwitz säger så här om domen:

Han har erkänt. Han ligger ju i en arbetstvist med sin arbetsgivare och var frustrerad. Det har inget med den här ministern personligen att göra, utan han har känt sig illa behandlad av sin arbetsgivare. Det var så han kände det.
