Man död efter brand i villa i Boden
Magnus Hellberg

Enligt polisen i Norrbotten är den avlidne en man i 50-årsåldern.

"Brandplatsen kommer att spärras av för vidare undersökning. Polisen rubricerar initialt branden som en mordbrand och ska nu utreda hur branden har uppstått", skriver polisen på sin webbplats.

– Det rubriceras som mordbrand initialt, säger Markus Isacson, kommunikatör vid polisen i Norrbotten. Nu ska vi utreda vad som orsakat branden, men jag vet inte när det arbetet kan inledas eftersom jag inte vet hur varmt det är på platsen.

Enligt NSD började branden vid fyratiden på lördagsmorgonen. När Räddningstjänsten kom till platsen kunde de konstatera att branden hade brutit ut på vinden på villan.

Nu bevakar väktare de avspärrningar som satts upp av polisen.

Finns det någon misstanke om att någon tänt på?

– Vi ska utreda varför det har börjat brinna, säger Markus Isacson. Vi vill göra en utredning och komma fram till vad som har hänt så klart.
