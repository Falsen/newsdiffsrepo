Trump om Nordkorea:
Prat är inte lösningen
Hannes Lundberg Andersson

De senaste veckorna har rapport efter rapport kommit om att Nordkorea trappat upp sina militära operationer.

Diktaturen har genomfört flera kärnvapentester, och så sent som på tisdagen sköts en robot mot Japan. Ledaren Kim Jong-Un var personligen närvarande när roboten avfyrades, rapporterar Nordkoreas officiella nyhetsbyrå.

Nordkorea har anklagat främst USA – som tillsammans med bland andra Ryssland, Sydkorea och Japan har fördömt diktaturens agerande – för att driva Koreahalvön mot ett kärnvapenkrig. På tisdagen svarade USA:s president Donald Trump, i ett uttalande från Vita huset, att Nordkorea "visar förakt för sina grannländer och FN:s medlemsländer".

Vidare sa presidenten, om hur Nordkoreas agerande ska stoppas:

– Alla alternativ är möjliga.

Trump har också sagt:

– Om Nordkorea ens tänker på en attack har de anledning att vara mycket nervösa. Det kommer att hända dem saker de aldrig trott var möjliga.

Nu menar Trump att det är slutpratat med Nordkorea. Via Twitter skriver presidenten:

"USA har fört diskussioner med Nordkorea, och betalat dem utpressningspengar, i 25 år. Att prata är inte lösningen!"
