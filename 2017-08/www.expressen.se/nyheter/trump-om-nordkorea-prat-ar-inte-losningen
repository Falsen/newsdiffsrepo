Nordkorea: Roboten mot Japan var bara förspelet
Arne Lapidus

Krigsretoriken mellan Nordkorea och USA trappas upp dag efter dag, vecka efter vecka.

På onsdagen lovade en nordkoreansk diplomat att fler militära utspel är att vänta efter den senaste raketen mot Japan – medan Donald Trump ansåg att det är dags att sluta prata och börja handla.

FN:s nedrustningsdiplomater samlades på onsdagen i Genève för att fördöma Nordkorea och dess robotprov. Nordkorea, som också har en nedrustningsambassadör, gav benhårt svar på tal.

– Varje sanktion mot eller påtryckning på Demokratiska folkrepubliken Korea i syfte att isolera landet kommer att misslyckas. Jag vill avsluta med att citera det berömda uttrycket "hundarna skäller men karavanen drar vidare", sade den nordkoreanske diplomaten Ju Yong Chol i Genève, enligt Reuters.

Han förklarade att Nordkorea har rätt till "självförsvar" och hävdade att USA "provocerar". Han sade att Nordkoreas senaste ballistiska robot, som flög över Japan, var en reaktion på USA:s och Sydkoreas gemensamma militärövningar.

– Därför var gårdagens robotavfyrning bara förspelet till vår armés resoluta motåtgärder mot dessa militärövningar, sade Ju Yong Chol på FN:s nedrustningssession.

– Nordkorea kommer inte under några omständigheter att lägga våra planer på att utveckla kärnvapen och ballistiska raketer på förhandlingsbordet. Vi kommer aldrig att avvika en centimeter från vägen vi valt, sade han enligt Svenska Dagbladet.

De senaste veckorna har rapport efter rapport kommit om att Nordkorea trappat upp sina militära operationer. Diktaturen har under året genomfört flera kärnvapenprov och i tisdags sköts en robot mot Japan. Ledaren Kim Jong-Un var personligen närvarande när roboten avfyrades, rapporterar Nordkoreas officiella nyhetsbyrå.

Nordkorea anklagar främst USA – som tillsammans med bland andra Ryssland, Sydkorea och Japan fördömer diktaturens agerande – för att driva Koreahalvön mot ett kärnvapenkrig. På tisdagen svarade USA:s president Donald Trump att Nordkorea "visar förakt för sina grannländer och FN:s medlemsländer".

Nu anser Trump att det är slutpratat med Nordkorea. Han skriver på Twitter: "USA har talat med Nordkorea och betalat dem utpressningspengar i 25 år. Att prata är inte lösningen!"

Den amerikanske nedrustningsambassadören Robert Wood var inne på samma linje som presidenten när han talade vid FN-mötet i Genève. Han fördömde Nordkorea i skarpa ordalag och sade att debatten var över.

– Tiden för debatt är ute för länge sedan. Farorna är tydliga och det är nu tid för samordnad aktion, sade Robert Wood i sitt inledningsanförande.

– Målet för sådana sanktioner är att pressa Nordkoreas regering till att upphöra med sina förbjudna program och aktiviteter, inte att straffa Nordkoreas folk eller ekonomi, sade han och tillade att det var nödvändigt att alla länder följde sanktionerna till fullo.

Wood sade till media att USA diskuterar möjliga sanktioner med sina allierade samt med länder som Kina och Ryssland. Han uppmanade Kina att utöva påtryckningar på Nordkorea för att "stoppa dessa provocerande handlingar".
