Söndag 20 augusti 2017
Ahmad, 18, försökte stoppa terroristen i Åbo
Saga Skovdahl

Ahmad Hosseini, 18, kom till Finland från Afghanistan för två år sedan. Han pluggar finska och gör praktik på ett vårdboende i centrala Åbo. Ahmed Hosseini skulle ta bussen hem från en station vid Salutorget när knivattacken ägde rum på fredagseftermiddagen.

Ahmad Hosseini stod och pratade med en vän vid en grillkiosk på torget när de plötsligt hörde ett högt skrik.

– Där fanns en man med knivar i båda händerna. Han hade huggit en kvinna som låg på marken. En svarthårig man sprang efter honom, berättar Ahmed Hosseini för Turun Sanomat.

Den svarthårige mannen var Hassan Zubier, från Märsta utanför Stockholm – som blev knivhuggen när han försökte hjälpa en svårt skadad kvinna på marken och skydda sin sambo från knivmannen. Hassan har hyllats som en hjälte världen över efter sin rådiga insats.

Nu omnämns även Ahmad Hosseini som en hjälte. Han såg hur knivmannen, Abdul Rahman, 18, flydde från torget och hur han knivhögg en annan kvinna. Ahmed sprang efter.

– Jag insåg att han försökte mörda folk. Först blev jag rädd, men sedan började jag bara springa. Jag ville stoppa honom, säger Ahmad Hosseini till den finska tidningen.

Han berättar att gärningsmannen närmade sig en annan kvinna och drog henne i håret. Han drog hennes huvud bakåt för att skära halsen av henne. Polisen hade inget annat val än att skjuta honom i benen, säger Ahmed till Torun Sanomat.

Sammanlagt tio personer höggs ner på fredagen – åtta kvinnor och två män. Männen ska ha attackerats när de försökte hjälpa de skadade kvinnorna sant stoppa mannen.

Efter att polisen tagit hand om gärningsmannen försökte Ahmad Hosseini hjälpa en av de kvinnor som knivhuggits och blödde. Efter attacken har han plågats av mardrömmar.

– Jag tänker på offren, hur de mår nu. Jag tänker på dem som dött och på hur deras föräldrar mår, för jag vet hur det känns. Jag tänker på alla attacker som dödar så många i mitt hemland, säger Ahmad Hosseini till Turun Sanomat.

– Jag undrar vad det är för ond människa som gör något sånt här.
