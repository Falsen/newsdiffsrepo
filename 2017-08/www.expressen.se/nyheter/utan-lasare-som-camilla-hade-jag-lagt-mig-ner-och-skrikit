Utan läsare som Camilla hade jag lagt mig ner och skrikit
Josephine Freje

Det finns nästan inget som väcker så mycket motvilja som ordet "pedofil" på löpsedeln – jag förstår er som tittar bort. Men i allt mörker valde en av Expressens läsare att göra skillnad, Camilla Utterström från Uppsala.

Utan läsare som henne hade jag lagt mig ner och skrikit.

Ibland är verkligheten för vidrig att ta in. Som när jag i januari rapporterade om hur en svensk man i 70-årsåldern köpt gatubarn mitt bland turisterna i Thailand. Nu är han dömd för grov våldtäkt av barn.

Men – under tiden du läser det här fortsätter sjuka individer att förgripa sig på barn som aldrig fått se en värld av ljus. Det närmaste de kanske kommer är neonljuset i pedofilernas godisfabrik, den bottenlösa fattigdomen där föräldrar säljer sina barn.

Det var en sen kväll i Bangkok när jag mötte min anonyma källa. Hon hade aldrig – någonsin – ställt upp om jag inte gav henne källskydd. Något som innebär att jag aldrig får röja henne utan hennes medgivande. Källskyddet är inte bara heligt och nödvändigt för att missförhållanden ska komma fram, det kan också ge upp till ett års fängelse för den journalist som medvetet – eller genom slarv – röjer sin källa.

Men den kvällen i Bangkok ifrågasatte jag för första gången i mitt liv om jag verkligen ville hålla källskyddet.

I dag skäms jag att frågan ens slog mig, men då – när källan skröt om att sälja sin åttaåriga dotter till pedofiler – var svaret inte självklart. Hon hade dessutom en fyraårig burmesisk pojke som hon hellre sålde “då han inte skriker och bråkar” lika mycket som dottern. Det gjorde ont i benmärgen att lyssna, barnen stod bakom henne. Smutsiga med gamla människors ögon. Jag ville kräkas, slå och skrika – samtidigt. Men en källa är en källa är en källa.

Nej, att gå till polisen eller en frivilligorganisation för att barnen ska tas ifrån henne är att bryta mot källskyddet. Nej, att röja henne innebär att min vän som satte mig i kontakt med källan också kommer att röjas. Och jag behöver inte ens gissa – jag vet – det hade betytt en smärtsam död för min vän. De jobbar på samma gata, under samma maffia.

Källskydd gäller även källor vi hatar, eller som i detta fall själva utsatts som små och aldrig sett en annan verklighet.

Efter reportaget i Expressen kände jag mig tom. Men sen kom ni, läsarna. Mejl, telefonsamtal och inlägg i sociala medier som vittnade om medmänsklighet och ilska.

En av dem var Camilla Utterström, 40 år, adopterad från Thailand. Till vardags jobbar hon som biträdande enhetschef och jurist i Uppsala. Hon ville “göra något” och jag satte henne i kontakt med pedofiljägaren Mr Ja som var med i reportaget. Han driver ett hem för barn som utsatts för människohandel och övergrepp. Varje vaken stund kämpar han och de andra på hemmet för att göra skillnad.

Camilla åkte dit och frågade vad de behöver just nu, något konkret. Det blev en insamling till en bil, så att Mr Ja kan ta barnen tryggt till skolan. Tidigare har han ägnat varje morgon och eftermiddag åt att skjutsa fyra barn åt gången – på sin moppe.

När jag ser lyckan i barnens ögon, då de äter tårta med Camilla för att fira den nya bilen, får jag tillbaka hoppet. Om bara en läsare gör något, om än litet, är det värt alla sömnlösa nätter. Om bara en läsare bryr sig, då hjälper källskyddet fler barn än om jag hade gått till polisen och aldrig mer kunnat jobba som journalist.

För den dag vi börjar röja källor vi inte tycker om har vi för alltid stängt dörren till att berätta om verkligheten.
