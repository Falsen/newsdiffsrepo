Madeleine och Chris tackar för uppvaktningen
Johan Eslander

Klockan 13.45 på måndagen den 15 juni nedkom prinsessan Madeleine med en son på Danderyds sjukhus.

Senare tillkännagav familjen att den lille prinsen - och prinsessa Leonores lillebror - fått tilltalsnamnet Nicolas och blir hertig av Ångermanland.

Nu, tre veckor senare, tackar prinsessparet för alla gratulationer som strömmat in till familjen efter nedkomsten.

På hovets hemsida skriver prinsessparet:

”Vi är mycket glada över alla gratulationer och lyckönskningar vi har fått i samband med vår son, Prins Nicolas födelse. Vi vill på detta sätt framföra, till var och en av er, vårt varmaste tack för uppvaktningen. Er omtanke betyder mycket för oss.”

Prinsessan Madeleine och familjen firar sommaren hemma i Sverige och kommer vara en del på Öland.

Nyligen sågs hela familjen fira Chris O'Neills födelsedag med en utflykt till Rosendals trädgård på Djurgården i Stockholm.

Men i höst är planen att hela familjen flyttar till London där Chris O'Neill bedriver en stor del av sin affärsverksamhet.

I april i år anmälde Chris O'Neill till Skatteverket att han nu utvandrat till Storbritannien. Hovet lät då också meddela att Madeleine och barnen flyttar till hösten.

- Familjen har för avsikt att flytta till Storbritannien och Chris har sin huvudsakliga affärsverksamhet i England och han verkar där. Han är där för att förbereda det kommande boendet för familjen. Familjen väntas flytta dit någon gång i höst, har hovets informationschef Margareta Thorgren tidigare sagt till Expressen.
