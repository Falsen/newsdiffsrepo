Pappa Tobias skräck – efter dotterns fynd i busken
Andreas Häggström

Häromkvällen gick Tobias Klint, 38, ut för att vinka in sin åttaåriga dotter Stina och hennes kompis som lekte en bit från familjens lägenhet i Åtvidaberg.

Då upptäckte Tobias att kompisarna hittat något.

– Stinas kompis tog upp en tablett ur fickan och frågade om jag visste vad det var. Jag frågade ”var har ni hittat det där?” och sa att det där är jättefarligt, det får man inte röra. Sedan hade min dotter ett gäng tabletter i fickan också, det var nog 18-19 tabletter totalt, säger Tobias.

Just då förstod inte Tobias exakt vad för receptbelagda tabletter det handlade om.

– En av tjejerna frågade vad som händer om man äter tabletterna, och då sa jag att man absolut inte ska stoppa något i munnen om man inte vet vad det är, speciellt inte tabletter, och att det kan vara jättefarligt, säger han.

Därefter framkom det att Tobias dotter ätit en halv tablett, och att kompisen slickat på den andra halvan.

– Då ringde jag och pratade med giftinformationen, och de sa att så länge hon inte tagit mer än en tablett så borde det vara lugnt att hon stannar hemma. Annars hade vi nog behövt åka till sjukhuset, säger Tobias.

Tabletterna som flickorna hittade visade sig vara det antidepressiva läkemedlet Mirtazapin, där startdosen ligger på 15 till 30 milligram för vuxna.

"Mirtazapin ska inte användas till barn och ungdomar under 18 års ålder på grund av säkerhetsmässiga skäl”, går det bland annat att läsa på FASS.se.

Tobias dotter Stina fick i sig en halv tablett, drygt 15 milligram.

Mirtazapin kan ge patienten hjärtklappning, och till saken hör att Stina lever med en ADHD-diagnos och äter medicinen Concerta sedan tidigare.

– Så man blev ju lite orolig. Så att det inte blir en kombination. Just Concerta kan ge lite hjärtklappning ibland också. Och hon blev lite dåsig, tror jag, säger Tobias.

Tabletterna hittades i ett buskage vid ett garage i närheten av en skogsdunge.

Hur tabletterna hamnat där vet ingen, men Tobias egen teori är att de inte låg där av en slump.

– Jag är helt hundra på att det är försäljningstabletter som någon slängt ifrån sig, det är ingen som har tappat det. Utan det var till för att någon skulle sälja det.

Flickornas fynd i buskaget fick Tobias att tänka till.

– Det var tur i oturen att det var de här åttaåringarna, för dotterns kompis har yngre småsyskon som brukar vara med, som är fyra-fem år gamla, och de kanske är ännu mer nyfikna eller ser tabletterna som godis. Så det hade kunnat sluta ännu värre, säger han.

Tobias har även skrivit ett inlägg på Facebook för att uppmärksamma saken. Och kanske kan han få andra att tänka till innan de lämnar den här typen av tabletter efter sig, säger han.

– Det här är ju inget man tänker på, att det skulle kunna hända, och man tycker att folk borde förstå. Framför allt de som bor här vet att barnen springer där och leker och risken finns att de skulle kunna hitta något, så det gör en ännu mer irriterad, säger han.
