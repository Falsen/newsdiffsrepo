Fler moderater backar upp Bildt
Niklas Svensson

Carl Bildt ledde Moderaterna under åren 1986 till 1999. Nu hoppas många att han ska göra comeback som partiledare – bland dem flera tunga näringslivsföreträdare som uttalar sig för Veckans Affärer.

– Carl Bildt tycker jag skulle vara ett bra namn att ena denna lite sargade skara, säger till exempel Collectors styrelseordförande Lena Apler.

Pricerunners vd Nicklas Storåkers fortsätter:

– Carl Bildt skulle vara mitt förstaval. Man kommer behöva någon som kan accelerera upp till max på väldigt kort tid utan att göra så mycket misstag.

Men också väljarna pekar ut Bildt - en undersökning från DN/Ipsos som publicerades på onsdagen visade att 45 procent bland moderata sympatisörer vill att han tar över efter Kinberg Batra.

En undersökning som tidningen Aftonbladet gjort visar samtidigt att var fjärde väljare vill se honom som ny partiledare. Bland tillfrågade moderatväljare får han hela 35 procent i stöd.

Spelföretaget Unibets odds för att han ska ta över har de senaste dagarna rasat från 51 till nio gånger pengarna.

Riksdagsledamoten Lars Beckman ställer sig bakom Bildt.

– Motivet till det är att vi då skulle få Sveriges genom tidernas mest erfarna statsminister. Han har varit statsminister, han har varit utrikesminister, han har ett internationellt nätverk i sin telefonbok som ingen annan svensk politiker ens kommer i närheten av, säger han.

Riksdagskollegan Hanif Bali, M, vill helst att kandidaten ska ha en färsk förankring i partiet, och inte "för 12, 30 och 20 år sen" – med undantag för Carl Bildt.

– Carl Bildt var ju minister för inte så himla länge sedan, men jag vill inte spekulera i om just de kandidaterna (Odenberg, Bildt, Svantesson och Kristersson, reds. anm) har det. Däremot är det viktigt för mig att det är någon som har varit med i den politiska process som Moderaterna har haft. Det kanske inte är så många som känner till men Moderaterna har gjort en tydlig politisk förändring i väldigt många frågor, och då är det viktigt för mig att det är en kandidat som är införstådd i det.

Bildts namn fördes också fram av moderater i Västsverige under tisdagen, enligt Sveriges Radio.

– Jag är övertygad om att han kan väckas mitt i natten och ta en debatt med Stefan Löfven och föra fram moderat politik. Jag tror också att han har det grundmurade förtroendet i partiet och i Sverige som lyfter oss, säger Arne Lernhag, kommunstyrelseordförande på Öckerö, till SR.

Johan Wiktorsson, ordförande för M i Munkedal, där kommunfullmäktigegruppen ställt sig bakom Bildt, säger:

– Jag är för Elisabeth Svantesson eller Johan Forssell men ställer Bildt upp så har jag honom som nummer ett, säger han.

Expressen har sökt närmare 90 moderata företrädare under onsdagen och de flesta avböjer att svara på vem de vill se som partiledare. Tre personer har nämnt partiets ekonomiskpolitiska talesperson Ulf Kristersson.

Flera riksdagsledamöter som Expressen har talat med säger att de inte tror att Bildt kommer att ställa upp men att han är så pass populär i partiet så att han lätt skulle kunna få en tung post i Moderaterna framöver, till exempel en ministerpost vid ett regeringsskifte.

Expressens uppgiftslämnare beskriver situationen i partiet som en enda stor väntan – potentiella kandidater vill förvissa sig att de har stöd hos förbunden innan de går ut offentligt. Och förbunden vill veta vilka som kandiderar.

Hittills har Bildt själv vägrat svara på frågan om han kandiderar. På tisdagen intervjuades han av norska NRK och svarade "inga kommentarer" på frågan om han är en kandidat och om stödet internt konstaterade han kort:

– Det finns folk som säger väldigt mycket åt olika håll. Så brukar det vara.

Betyder det att du inte kommer att ställa upp som ledare för Moderaterna?

– Jag har... Nej, jag har inga svar på de där frågorna för ögonblicket, säger Carl Bildt.

I onsdagskvällens säsongspremiär av Expressens politikprogram "Bara Politik" svarar han för första gången själv på frågor om krisen inom Moderaterna och utlovar ett svar om sin egen framtida roll i partiet.

I nuläget finns dock inga officiella nomineringar av Bildt, enligt valberedningen.

– Ännu har inget förbund nominerat Carl Bildt till partiledarposten, men den förra utrikesministerns namn förekommer i en hel del mejl som jag har fått, självklart”, säger valberedningens ordförande Lars-Ingvar Ljungman på onsdagseftermiddagen.

Ljungman säger samtidigt att han ännu inte fört något samtal med Carl Bildt om en eventuell partiledarkandidatur.

Bildt kommenterar också IT-skandalen som fällt två ministrar och en statssekreterare – hittills. Så sent som i söndags kallade Stefan Löfven till ett extra regeringssammanträde för att byta ut sin statssekreterare Emma Lennartsson.
