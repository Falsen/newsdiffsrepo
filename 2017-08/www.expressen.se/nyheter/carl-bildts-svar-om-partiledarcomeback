Carl Bildt vill inte bli
ny partiledare för M
Niklas Svensson

Carl Bildt ledde Moderaterna under åren 1986 till 1999, som statsminister 1991 till 1994. Nu hoppas många att han ska göra comeback som partiledare – bland dem flera tunga näringslivsföreträdare som uttalar sig för Veckans Affärer.

– Carl Bildt tycker jag skulle vara ett bra namn att ena denna lite sargade skara, säger till exempel Collectors styrelseordförande Lena Apler.

Pricerunners vd Nicklas Storåkers fortsätter:

– Carl Bildt skulle vara mitt förstaval. Man kommer behöva någon som kan accelerera upp till max på väldigt kort tid utan att göra så mycket misstag.

Men också väljarna pekar ut Bildt – en undersökning från DN/Ipsos som publicerades på onsdagen visade att 45 procent bland moderata sympatisörer vill att han tar över efter Kinberg Batra.

Men Carl Bildt är inte intresserad, säger han i "Bara politik – med Niklas Svensson" i Expressen TV på onsdagskvällen.

– Jag har fått frågan från valberedningen om att bli moderat partiledare, för 31 år sen. Och jag svarade ja … sen var jag partiordförande i 13 år. Sen avgick jag för 17-18 år sen. Sen har jag i princip varit frånvarande från den inrikespolitiska scenen. Så får det bli, säger Carl Bildt.

Du är inte intresserad?

– Jag tror att det finns saker jag gärna skulle vilja göra, jag vill hjälpa Sverige och alliansen, och jag vill hjälpa Moderaterna. Men det finns många andra sätt att göra det på. Partiledare ska man välja med framtidsperspektiv. Det ska vara ett framtidsnamn, säger Bildt.

– Jag är ”före detta” det mesta.

Samtidigt sa Bildt att han är "hedrad smickrad och en smula förvånad".

Efter sin medverkan i "Bara politik" fortsatte Bildt, och sa vilka erfarenheter som är viktiga för en ny M-ledare.

– En erfarenhet av politik är självklart viktigt. Det går inte bara att hoppa in där, ta någon från gatan och göra till partiledare, det går inte. Erfarenhet av arbete i riksdag och företrädelsevis också i regeringen är viktigt, man måste veta vad man talar om.

– Det finns åtskilliga kandidater som är duktiga, jag vet inte vilka som är kandidater, det kommer vaskas fram så småningom. I den mån jag har en synpunkt på det kommer jag inte säga det.

Borde fler gå ut öppet med att de kandiderar?

– Det har jag ingen synpunkt på. Det är valberedningen som ska lägga upp arbetet, och hur de gör det vet jag inte, faktiskt, och jag tror inte att de har kommit så långt heller.

På tisdagen intervjuades Bildt han av norska NRK och svarade "inga kommentarer" på frågan om han är en kandidat och om stödet internt konstaterade han kort:

– Det finns folk som säger väldigt mycket åt olika håll. Så brukar det vara.

NRK frågade: Betyder det att du inte kommer att ställa upp som ledare för Moderaterna?

– Jag har ... nej, jag har inga svar på de där frågorna för ögonblicket, svarade Carl Bildt.



En undersökning som tidningen Aftonbladet gjort visar att var fjärde väljare vill se honom som ny partiledare. Bland tillfrågade moderatväljare får han hela 35 procent i stöd.

Spelföretaget Unibets odds för att han ska ta över har de senaste dagarna rasat från 51 till nio gånger pengarna. Om det säger Carl Bildt, i Expressen TV:

– Jag är usel på spel.

Men innan Bildt lämnade sitt besked i Expressen TV:s "Bara politik" ställde flera M-toppar sig bakom honom som potentiell ledare. Riksdagsledamoten Lars Beckman sa:

– Motivet till det är att vi då skulle få Sveriges genom tidernas mest erfarna statsminister. Han har varit statsminister, han har varit utrikesminister, han har ett internationellt nätverk i sin telefonbok som ingen annan svensk politiker ens kommer i närheten av.

Riksdagskollegan Hanif Bali, M, vill helst att kandidaten ska ha en färsk förankring i partiet, och inte "för 12, 30 och 20 år sen" – med undantag för Carl Bildt.

– Carl Bildt var ju minister för inte så himla länge sedan, men jag vill inte spekulera i om just de kandidaterna (Odenberg, Bildt, Svantesson och Kristersson, reds. anm) har det. Däremot är det viktigt för mig att det är någon som har varit med i den politiska process som Moderaterna har haft. Det kanske inte är så många som känner till men Moderaterna har gjort en tydlig politisk förändring i väldigt många frågor, och då är det viktigt för mig att det är en kandidat som är införstådd i det.

Bildts namn fördes också fram av moderater i Västsverige under tisdagen, enligt Sveriges Radio.

– Jag är övertygad om att han kan väckas mitt i natten och ta en debatt med Stefan Löfven och föra fram moderat politik. Jag tror också att han har det grundmurade förtroendet i partiet och i Sverige som lyfter oss, säger Arne Lernhag, kommunstyrelseordförande på Öckerö, till SR.

Johan Wiktorsson, ordförande för M i Munkedal, där kommunfullmäktigegruppen ställt sig bakom Bildt, säger:

– Jag är för Elisabeth Svantesson eller Johan Forssell men ställer Bildt upp så har jag honom som nummer ett, säger han.

Expressen har sökt närmare 90 moderata företrädare under onsdagen och de flesta avböjer att svara på vem de vill se som partiledare. Tre personer har nämnt partiets ekonomiskpolitiska talesperson Ulf Kristersson.

Flera riksdagsledamöter som Expressen har talat med säger att de inte tror att Bildt kommer att ställa upp men att han är så pass populär i partiet så att han lätt skulle kunna få en tung post i Moderaterna framöver, till exempel en ministerpost vid ett regeringsskifte.

Expressens uppgiftslämnare beskriver situationen i partiet som en enda stor väntan – potentiella kandidater vill förvissa sig att de har stöd hos förbunden innan de går ut offentligt. Och förbunden vill veta vilka som kandiderar.

Inför onsdagskvällens säsongspremiär av Expressens politikprogram "Bara politik" meddelades att inga officiella nomineringar av Bildt gjorts, enligt valberedningen.

– Ännu har inget förbund nominerat Carl Bildt till partiledarposten, men den förra utrikesministerns namn förekommer i en hel del mejl som jag har fått, självklart, säger valberedningens ordförande Lars-Ingvar Ljungman på onsdagseftermiddagen.

Ljungman hade då inte fört något samtal med Carl Bildt om en eventuell partiledarkandidatur.
