Carl Bildts svar om
partiledarcomeback
Niklas Svensson

Carl Bildt ledde Moderaterna under åren 1986 till 1999. Nu hoppas många att han ska göra comeback som partiledare – bland dem flera tunga näringslivsföreträdare som uttalar sig för Veckans Affärer.

– Carl Bildt tycker jag skulle vara ett bra namn att ena denna lite sargade skara, säger till exempel Collectors styrelseordförande Lena Apler.

Pricerunners vd Nicklas Storåkers fortsätter:

– Carl Bildt skulle vara mitt förstaval. Man kommer behöva någon som kan accelerera upp till max på väldigt kort tid utan att göra så mycket misstag.

En undersökning som tidningen Aftonbladet gjort visar samtidigt att var fjärde väljare vill se honom som ny partiledare. Bland tillfrågade moderatväljare får han hela 35 procent i stöd.

Spelföretaget Unibets odds för att han ska ta över har de senaste dagarna rasat från 51 till nio gånger pengarna.

Hans namn fördes också fram av moderater i Västsverige under tisdagen, enligt Sveriges Radio.

– Jag är övertygad om att han kan väckas mitt i natten och ta en debatt med Stefan Löfven och föra fram moderat politik. Jag tror också att han har det grundmurade förtroendet i partiet och i Sverige som lyfter oss, säger Arne Lernhag, kommunstyrelseordförande på Öckerö, till SR.

Men hittills har Bildt vägrat svara på frågan om han kandiderar. På tisdagen intervjuades han av norska NRK och svarade "inga kommentarer" på frågan om han är en kandidat och om stödet internt konstaterade han kort:

– Det finns folk som säger väldigt mycket åt olika håll. Så brukar det vara.

Betyder det att du inte kommer att ställa upp som ledare för Moderaterna?

- Jag har... Nej, jag har inga svar på de där frågorna för ögonblicket, säger Carl Bildt.

I onsdagskvällens säsongspremiär av Expressens politikprogram "Bara Politik" svarar han för första gången själv på frågor om krisen inom Moderaterna och utlovar ett svar om sin egen framtida roll i partiet.

I nuläget har dock inga förbund nominerat Bildt ännu, enligt valberedningen.

- Ännu har inget förbund nominerat Carl Bildt till partiledarposten, men den förra utrikesministerns namn förekommer i en hel del mejl som jag har fått, självklart”, säger valberedningens ordförande Lars-Ingvar Ljungman på onsdagseftermiddagen.

Ljungman säger samtidigt att han ännu inte fört något samtal med Carl Bildt om en eventuell partiledarkandidatur.

Bildt kommenterar också IT-skandalen som fällt två ministrar och en statssekreterare – hittills. Så sent som i söndags kallade Stefan Löfven till ett extra regeringssammanträde för att byta ut sin statssekreterare Emma Lennartsson.

– Det tyder på någonting som är väldigt extraordinärt, säger Carl Bildt.

Vad menar du kan ha hänt?

– Jag vet inte. Vissa har spekulerat i att det var "media management", att man tyckte det var så mycket uppmärksamhet på Moderaterna att man försökte dölja det man gjorde. Men jag tror snarare att man orsakade mer misstänksamhet genom denna extraordinära handling.

Enligt Carl Bildt redovisades nyligen en lista över de tio länder som är bäst på cybersäkerhet.

– Sverige fanns överhuvudtaget inte med. Vi har inte varit tillräckligt fokuserade på detta från politikens och regeringens sida.

Samtidigt konstaterar Bildt att det enda positiva med skandalen på Transportstyrelsen är att Säkerhetspolisen uppmärksammade det hela.

– Det fanns kontrollinstanser som fungerade. Säpo förefaller ha varit på bollen mycket tidigt.
