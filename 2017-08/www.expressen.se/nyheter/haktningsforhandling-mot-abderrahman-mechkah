Abderrahman Mechkah häktad för terrorbrott - har erkänt
Anna Mattsson

Klockan 10 svensk tid på tisdagen inleddes häktningsförhandlingen mot Abderrahman Mechkah, 18, som misstänks för det terrordåd i Åbo som krävde två människors liv. Ytterligare åtta personer skadades i knivattacken. Förhandlingen hölls bakom stängda dörrar i en underjordisk rättssal vid Egentliga Finlands tingsrätt, skriver YLE.

Abderrahman Mechkah var dock inte på plats i rätten utan medverkade via videolänk från det sjukhus där han fortfarande vårdas – under polisbevakning. Han dolde sitt ansikte bakom ett lakan.

18-åringen förhördes av polis under söndagen och det kommer att hållas fortsatta förhör med honom under den här veckan. Han uppges nu vara i så pass bra skick att han nu kan flyttas till fängelsesjukhuset, skriver Hufvudstadsbladet.

Enligt YLE erkände han handligarna men nekar till mord. Han häktades dock på sannolika skäl misstänkt för två mord och åtta mordförsök i terroristiskt syfte.

– Han har medgett dåden, men motiven och bakgrunden är ännu oklara, säger kriminalkommissarie Olli Töyräs till Hufvudstadsbladet.

– Vi är förstås intresserade av om han handlat ensam eller om han fått vägledning eller påverkats av utomstående.

Det här är första gången någon ställs inför rätta misstänkt för terrorbrott i Finland.

LÄS MER: Polisen tipsades om Abderrahman Mechkah

LÄS MER: Hassan hyllas som hjälte efter – försökte skydda sin sambo

Även tre andra män som misstänks för inblandning i terrordådet har begärts häktade. Förhandlingarna med två av dem hålls under tisdagseftermiddagen.

Båda två häktades även de för mord och mordförsök i terroristiskt syfte – den ene enligt den lägre misstankegraden dock.

En man har släppts på fri fot men är fortfarande misstänkt för brott, skriver Centralkriminalpolisen på Twitter.

En sjätte man är efterlyst internationellt men befinner sig fortfarande på fri fot. Polisen betecknar honom som farlig.

Det var klockan 16.02 i fredags förra veckan som polisen fick in larmet om knivattacken i centrala Åbo och redan 16.05 var den misstänkte gärningsmannen Abderrahman Mechkah gripen efter att polisen skjutit honom i benet.



LÄS MER: Ahmad, 18, försökte stoppa terroristen i Åbo
