Fritzon nobbar norsk ministerkollega
Saga Skovdahl

Norges invandringsminister Sylvi Listhaug (Frp) besöker Sverige och Rinkeby på tisdagen. Med sig har hon en rapport om kostnader för invandringen, skriver VG.

Under 2015 och 2016 tog Sverige emot 157 000 fler flyktingar än grannlandet och enligt rapporten hade det kostat 200 miljarder norska kronor, fördelat över sex år, att ta emot lika många personer.

– Det hade fått enorma konsekvenser för land och statsbudget. Vi hade behövt nedprioritera andra saker, som äldre och infrastruktur, men också hjälp i närområdena. Jag tycker det är oetiskt att det fick kosta så mycket pengar i Sverige, när så många inte fick det de behövde i närområdena, säger Sylvi Listhaug till VG.

På tisdagsförmiddagen fick Listhaug och hennes medarbetare reda på att det möte som var inplanerat med migrationsminister Heléne Fritzon har ställts in.

– Jag minns inte om ett ministermöte har ställts in med så här kort varsel tidigare, säger Sylvi Listhaug till pressen strax innan hennes möte med rikspolischef Dan Eliasson, uppger tidningen Dagbladet.

Fremskrittspartiet står förhållandevis långt ifrån Socialdemokraterna i invandringsfrågan. Det norska partiet förespråkar en betydligt mer restriktiv invandringspolitik – vilket landets regering också bedriver.

Migrationsministern Heléne Fritzon kommenterar beslutet i ett mejl till VG:

– Det har blivit väldigt tydligt under de senaste dagarna att Listhaugs besök är ett inslag i den norska valkampanjen. Listhaug verkar mer intresserad av att sprida en missvisande bild av Sverige. Jag träffar gärna min ministerkollega efter det norska valet. Men i dag vill jag inte vara en del av den här kampanjen, skriver hon.

Stortingsvalet i Norge hålls 11 september i år.

Sylvi Listhaug menar att ett "parallellsamhälle" har växt fram på mer än 60 orter i Sverige. Rinkeby är en sådan plats, enligt ministern.

– Det är "no go-zoner" med stora utmaningar där man totalt misslyckats med integrationen. Här finns en stor övervikt personer med invandrarbakgrund, det är laglösa platser där kriminella styr. Det är en helt ohållbar situation, säger Sylvi Listhaug till den norska tidningen.

Heléne Fritzon skriver i mejlet till VG att Listhaugs uttalanden om "no go-zoner" är rent nonsens.

Expressen har sökt Heléne Fritzon.
