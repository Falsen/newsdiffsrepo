Löfven om M-striden: Det där får de klara ut själva
Niklas Svensson

Aldrig tidigare har samtliga ministrar i regeringen varit samlade samtidigt för sin årliga "kick-off", sällan tidigare har det varit så få journalister på plats. Orsaken är förstås krisen inom Moderaterna och kraven på partiledaren Anna Kinberg Batras avgång. Men det var inget som statsministern ville gå in närmare på.

– Du, det där får hon faktiskt sköta helt själv, de får klara ut det själva. Vi har fullt upp med att att se till att människor kommer i arbete, att skolorna ska bli bättre och att vi klarar försvar och polis, sa Stefan Löfven till Expressen.



LÄS ÄVEN: Krisen inom Moderaterna – Anna Kinberg Batra sitter kvar



Några nya besked om hur det blir med de kritiserade skattehöjningarna som oppositionen vill stoppa med hjälp av Sverigedemokraterna, gavs inte. Bilden som förmedlades av leende ministrar på Harpsund var kort och gott "Det går bra för Sverige".
