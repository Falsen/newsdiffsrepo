Hundratals kommer
undan fängelse varje år
Filippa Rogvall

Om en fängelsedömd inte häktas i samband med sin dom får personen i stället en kallelse från Kriminalvården, som uppger vid vilken anstalt man ska avtjäna sitt fängelsestraff på.

Det blir polisens uppgift att hämta brottslingen om han eller hon inte dyker upp på avsatt tid – men många lyckas medvetet hålla sig undan. Det rapporterar SR Ekot i dag.

Antalet fängelsedömda som lyckas hålla sig undan polisen tills straffet preskriberas har ökat stadigt under 2000-talet, visar statistik från Kriminalvården som Ekot tagit del av.

Sedan 2013 har siffran legat på runt 100 preskriberade fängelsestraff per år. En fängelsedom på ett år preskriberas efter fem år – och vid längre straff är också preskriptionstiden längre.

Joakim Righammar, chef för placeringssektionen på Kriminalvården, menar att Kriminalvården ser allvarligt på siffran.

– Vårt jobb är ju att verkställa fängelsestraff och vår önskan är ju att alla som döms också verkställer straffen, säger Righammar till Ekot.

Samtidigt betonar han att det ändå är en liten andel av alla dömda som lyckas hålla sig undan.

Att kriminella håller sig undan fängelsestraff är kränkande för brottsoffren, menar Sven-Erik Alhem, ordförande för Brottsofferjouren. Han anser att preskription av utdömda fängelsestraff bör avskaffas.

– Det kan ju uppfattas som ett hån ur brottsofferperspektiv om man får veta att någon lyckats hålla sig undan trots att det finns en lagakraftvunnen dom, säger Alhem till Ekot.
