Planen: Ett Trump Tower i Moskva
Anna Mattsson

Donald Trumps relationer till Ryssland har länge varit omdiskuterade och nu framkommer det uppgifter om att hans företag ska ha planerat att bygga ett Trump Tower i Moskva. Diskussioner kring bygget ska ha ägt rum under sena 2015 och tidiga 2016 – samtidigt som presidentvalskampanjen pågick, uppger flera källor med insyn i projektet till Washington Post.

I ett mejl från 2015 förutspådde byggherren Felix Sater att han och Trump snart skulle kunna fira både ett av de största bostadsbyggena någonsin och att Trump valts till USA:s president.

Trump reste dock aldrig till Moskva men enligt Washington Posts källor ska investerarna och Donald Trumps företag ha skrivit på en avsiktsförklaring för bygget i Moskva. De saknade dock mark och de rätta tillstånden för att för att påbörja arbetet och i januari 2016 lades projektet ner – precis i samma veva som primärvalskampanjen inleddes i USA, skriver Washington Post. Det är dock oklart hur mycket Donald Trump själv visste om planerna för bygget.

Diskussionerna om bygget av ett Trump Tower i Moskva avslutades innan Trumps relationer med Ryssland blev en stor fråga i presidentsvalskampanjen. Sedan en tid tillbaka pågår flera utredningar kring just Donald Trumps och hans anställdas relationer till Ryssland och hur de kan ha ha påverkat den amerikanska presidentvalskampanjen.



LÄS MER: Nya uppgifter om Trumps kopplingar till Ryssland.



I en tweet i juli 2016 förnekade han dock att han hade några som helst affärsrelationer med Ryssland.

"Jag har NOLL investeringar i Ryssland", skrev han på Twitter.

Han förtydligade det hela under en presskonferens dagen efter:

– Jag har inget samröre med Ryssland, sa presidenten enligt Washington Post.
