Hon är Årets kvinna - här är plats 10 - 1
EXPRESSEN

1) Pia Sundhage, förbundskapten.

Pia Sundhage är en ledare som vågar vara sig själv, och när hon utsågs till tränare för damlandslaget i fotboll blev hon i ett slag accepterad som en av Sveriges stora, folkkära profiler. Det blev kulmen på ett år där hon vann OS-guld i London med USA:s landslag, tackade nej till att träffa president Obama, uppträdde på Proletären FF:s 40-årsfest och sjöng Dylanlåten "If not for you" för sina spelare när hon utsågs till världens bästa damtränare av Fifa. Hon vågar kliva fram och vidga gränserna för hur en kvinna ska vara för att passa som förebild. Under hennes ledning kan damlandslaget skapa en ny het fotbollssommar när EM går på hemmaplan i juli.

2) Katarina Gospic, hjärnforskare.

Fyller 29 år i år – men kan redan titulera sig läkare, hjärnforskare, föreläsare, författare och egenföretagare. Årets kvinnliga stjärna på forskarhimlen är utbildad på Karolinska institutet och driver numera företaget Brainbow Labs. Katarina Gospics doktorsavhandling handlade bland annat om hur vi fattar beslut. Förra året kom hon ut med den populärvetenskapliga boken "Välj rätt: en guide till bra beslut".

Mycket handlar om att skapa forutsättningar för att hjärnan och kroppen ska må bra. Kontorslandskap, teknikstress, sömnbrist och stillasittande är några moderna hjärnbovar.

90 procent av all sjuklighet skulle förhindras om vi människor lade om livsstil och hade bättre och mindre stressiga arbetsplatser, menar Katarina. Hear, hear! Bara att oss hoppas att chefer och andra beslutsfattare tar intryck.

3) Anja Pärson, idrottskvinna.

När hon var 17 år och grät över missat guld i sitt första mästerskap, när hon kom ut ur dimman i Sestriere med ett omöjligt OS-guld i slalom runt halsen, när hon med ett ton förväntningar på axlarna bärgade fem medaljer (tre guld!) på hemma-VM i Åre 2007.

Så kraschen i OS-backen 2010 när hon flög som en vante genom luften i 60 meter . Och reste sig. Anja Pärson var redan ett av det här landets absolut största idrottsfenomen, som inspirationskälla var hon redan oemotsagd. Med sitt "Sommar i P1" då skidstjärnan berättade om kärleken till Filippa, blev hon ännu större. All respekt, Anja!

4) Alicia Vikander, skådespelare.

Stormare och Skarsgårdar får hålla i hatten - snart är det den här svenskan som Hollywood kramar hårdast. Glänste på Oscargalan, precis som i rollen som den danska drottningen i filmen "A royal affair".

5) Gabriella Pichler, filmregissör.

Sveriges nya Bo Widerberg. Hon visar att hans gamla "liv till varje pris" kan översättas till den svenska samtiden. Hennes "Äta, sova, dö" gör ett välförtjänt segertåg över världen.

6) Jessica Kangasniemi, grundare Missing People.

Kontoristen som var med och startade 2012 års absolut viktigaste nya organisation - Missing People. Det blev en folkrörelse i flera bemärkelser och en ideell verksamhet som flera gånger lyckats där polisen gått bet.

7) Victoria Bernadotte, kronprinsessa.

Gjorde även i år allt rätt. Eller snarare ännu rättare än tidigare. Inte nog med att hon gullade med sin lilla dotter på hjärtknipande bilder, hon infann sig på Gaygalan också och delade ut priset till Årets Homo, till Jonas Gardell. Vi har ännu inte lyckats torka alla våra tårar.

8) First Aid Kit, artister.

Bara det att man 2012/2013 inte behöver visa magen på ett glansigt tidningsomslag eller klä sig i köttklänning för att erövra världen. Det är allt lite underbart. Systrarna Klara och Johanna Söderbergs stämsång lägger sig som bomull runt hjärtat och inte vet vi var det här ska sluta.

9) Hanna Hellquist, programledare.

Ett geni som är lika bra på att skriva krönikor i DN som att göra "Morgonpasset" i radio och tv-programmet "Jakten på det perfekta livet". Hon har ett unikt tilltal som når hjärtat på många.

10) Loreen, artist.

Härlig artist med stor röst – en röst som hon bland annat använder för sitt engagemang i mänskliga rättigheter.
