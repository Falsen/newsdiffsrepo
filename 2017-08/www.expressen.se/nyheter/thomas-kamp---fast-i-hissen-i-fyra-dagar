Thomas kamp - fast i hissen i fyra dagar
Johanna Schreiber

Thomas Fleetwood, 59, som ursprungligen är från Stockholm, driver sedan lång tid tillbaka ett hotell i skidparadiset Bad Gastein i Österrike. Men för någon vecka sedan reste de sista semesterfirarna hem, och hotellet tömdes på gäster i väntan på att sommarsäsongen skulle dra i gång.

– Jag skulle uträtta ett ärende, och mobilen låg på laddning. Men när jag tog hissen ner och den stannade på bottenplan så gjorde den ett litet hopp, sedan stannade den mellan första våningen och bottenvåningen, säger Thomas Fleetwood.

Först försökte han ta sig ut ur hissen genom att putta bort den lilla luckan på dörren. Det gick inte.

– Sedan försökte jag få loss en lucka, så att jag hade kunnat klättra ut genom taket. Men det fanns ingenstans jag kunde skjuta ifrån med fötterna, så det gick inte heller, säger Thomas Fleetwood.

Hotellet var öde. Han hade ingen telefon. Och nästa visit vid hotellet skulle avläggas först fyra dagar senare.

– Då skulle min bagare Manfred komma med bröd till restaurangen. Sedan har jag en köksmästare som brukar bli lite orolig när jag inte svarade i telefon. Och i början av den kommande veckan hade jag bestämt att jag skulle äta middag med en vän. Så de tre lösningarna hade jag.

Redan första eftermiddagen bestämde han sig för att skapa rutiner för att inte få panik i hissen.

– Jag hade en klocka på mig, så jag bestämde mig för att gå och lägga mig klockan tio, och gå upp klockan halv sex. Där emellan stod jag och reciterade hela mitt liv för mig själv. Från det att jag gick i första klass på "Lilla Hedvig" i Stockholm där jag kommer från, fram till i dag, säger Thomas Fleetwood och fortsätter:

– På eftermiddagarna gjorde jag gymnastik. Jag promenerade på stället, gjorde knäböj och en hel del andra övningar. Dels för att få tiden att gå, och dels för att promenerade på stället, gjorde knäböj och en hel del andra övningar. Dels för att få tiden att gå, och dels för att inte bli stel i kroppen. Och för att få upp värmen, så klart.

På nätterna kröp han ihop i fosterställning och sov.

– Det var hårt på golvet. Men det fanns i alla fall en heltäckningsmatta. Man fick ont i höften av att ligga på golvet, så efter två timmar fick jag oftast vända på mig, berättar Thomas Fleetwood.

När han, den fjärde morgonen i hissen, som vanligt vaknade klockan halv sex var räddningen dock nära. Han hörde hur någon kom in på hotellet, och uppfattade hur ljuset tändes utanför:

– Jag ropade och bankade: "Manfred, Manfred", till bagaren som hade kommit för att lämna bröd.

Sedan gick allting väldigt fort.

– Manfred hörde mig, och hämtade lite att dricka till mig. Han larmade brandkåren, de kom hit och hjälpte mig ut ur hissen. Jag var förstås väldigt lättad, säger Thomas Fleetwood, som tänker fortsätta åka hissen på sitt hotell - men som bedyrar att han kommer att bli betydligt mer noggrann med att ha med sig sin mobiltelefon.
