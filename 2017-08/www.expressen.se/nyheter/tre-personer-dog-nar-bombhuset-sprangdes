Söndag 20 augusti 2017
120 gasbehållare skulle användas vid terrorattacker
Anna Mattsson

Det var vid 23-tiden i onsdags kväll som det skedde en explosion i ett hus utanför den populära turistorten Alcanar söder om Barcelona. Huset tros ha fungerat som terroristernas bombfabrik. Polisen tror att terrorcellens plan var att detonera tre bilbomber och de turades därför om att tillverka sprängmaterial i huset i Alcanar.

– Arbetshypotesen är att gärningsmännen förberedde bägge dåden under en längre tid i ett hus i Alcanar. Vi tror att de hade förberett flera attacker, sade polischefen Josep Lluís Trapero vid en presskonferens tidigare i veckan.

Under söndagen meddelade polisen att man hittat mer än 120 gasbehållare i bombhuset.

– Det blir mer och mer tydligt att huset var platsen där de tillverkade bomber som skulle användas vid en eller flera attacker i Barcelona, sa Josep Lluís Trapero under söndagen.

Enligt polisen kan terroristerna ha planerat att slå till mot flygplatsen El Prat.

Två personer dödades i explosionen och ytterligare en person skadades och greps. I huset hittade polisen senare samma typ av sprängämne som användes vid terrorattackerna i Paris i november 2015 och i Bryssel i mars 2016. Det rör sig om det mycket explosiva ämnet TATP.

Nu har "biologiska rester" hittats efter minst tre personer till huset, skriver El Pais. Det innebär att minst fem personer kan ha befunnit sig i huset.



LÄS MER: Bomberna tillverkades i turisternas paradis

LÄS MER: Tonåringarnas terrorcell misstänks för dådet

Den spanska polisen har tidigare gått ut med att tre personer är efterlysta misstänkta för inblandning i terrordåden. Det rör sig om imamen Abdelbaki Es Sattys, som kan vara den som radikaliserat de unga männen och Youssef Aalla, bror till en de fem män som sköts ihjäl av polisen i Cambrils och Younes Abouyaaqoub – den man som tros ha kört skåpbilden i Barcelona.

De likdelar som nu påträffats i huset i Alcanar öppnar nu upp för möjligheten att det är dessa tre som kan dött i explosionen, skriver El Pais. Det skulle i så fall innebära att Younes Abouyaaqoub inte var den som körde skåpbilen på La Rambla utan att en okänd förare fortfarande befinner sig på fri fot.

Trots den möjligheten eftersöks Abouyaaqoub fortfarande av polis. AFP rapporterar på söndagseftermiddagen att polisen uppger att man inte är säker om Abouyaaqoub fortfarande befinner sig i Spanien.

Polisen misstänkte inledningsvis Moussa Oukabir, 17, för att ha kört bilen men har slagit fast att så sannolikt inte var fallet.



LÄS MER: Polis: Så flydde den jagade jihadisten
