Sov tillsammans med sex dödliga giftormar
Tommy Schönstedt

Flera av ormarna förvarades i olåsta plastlådor och lägenheten saknade skyddsanordningar som kunde förhindra ormar att rymma.

Länsveterinären Helen Loor vid länsstyrelsen i Östergötland beslutade omedelbart att ormarna skulle beslagtas, enligt djurskyddslagen.

I sin beskrivning av ärendet påpekar hon för mannen:

"När länsstyrelsen ringde på dörren till din bostad låg du och din son och sov. Under kontrollen framkom att du höll minst åtta ormar i lägenheten. Två av ormarna var trädgårdsboaormar som är kramormar och inte giftiga. Dessa hölls på ett djurskyddsmässigt acceptabelt sätt i ett terrarium. Resterande sex ormar var giftormar som hölls i olika typer av behållare. Enligt litteratur och kontakt med sakkunniga är dessa ormar mycket giftiga. De har alla ett mycket potent gift och kan, om de biter en människa, orsaka stor skada som livslånga fysiska komplikationer och dödsfall."

Mannen lovade att han skulle göra sig av med ormarna, men det visade sig vara en bluff som Helen Loor såg igenom. Hon gav därför polisen uppdrag att beslagta ormarna.

– Nu är de omhändertagna av polisen. Ormarna ska omplaceras eller säljas, säger Helen Loor till Expressen.

Hos polisen är det Annika Tunholm vid rättsenheten i Norrköping som är spindeln i nätet.

– Nä, inte vill polisen röra sådana giftormar. Därför tog vi hjälp av en person som är kunnig om ormar. Den personen har nu tagit hand om ormarna och förvarar dem i sitt eget terrarium, säger Annika Tunholm.

Expressen har talat med ormexperten som vill vara anonym.

– Om jag var rädd? Nej, jag hade med mig ormkrok och ormtång och ormarna var inte aggressiva. Men det är klart – det gäller att vara med i matchen och vara på sin vakt, för det handlar om giftiga ormar, säger ormexperten som nu förvarar ormarna på ett betryggande sätt.

Senare på torsdagen såldes ormarna av polisen.
