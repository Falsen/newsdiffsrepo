Dödssiffran efter Harvey stiger – minst 24 döda
Alexandra Andersson

50 000 har redan tvingats lämna sina hem i Texas efter förödelsen i delstaten. Sammanlagt 13 miljoner människor antas dock vara drabbade. Kulmen väntas på onsdag eller torsdag.

Skyfallet, som hittills tagit minst 24 personers liv enligt Houston Chronicle, väntas fortsätta i flera dagar.

På tisdagen bekräftade Houstons borgmästare att en polisman i 30-årsåldern drunknat, efter att ha fångats i sin bil på grund av vattenmassorna, rapporterar AP.

– Vi vet tyvärr, rent historiskt, att vid sådana händelser stiger dödssiffran. Jag är riktigt oroad över hur många kroppar vi kommer att hitta, säger Art Acevedo, polischef i Houston, till nyhetsbyrån AP.

På tisdagskvällen utfärdade Houstons borgmästare Sylvester Turner ett utegångsförbud som gäller från klockan midnatt till klockan 05 på morgonen. Syftet är att förhindra inbrott.

– Jag vill inte att folk ska vara oroliga för att någon ska bryta sig in i deras hem eller för plundring medan de är borta, säger han till Houston Chronicle.

– Det finns människor som kan vara benägna att utnyttja den här situationen.

Samtidigt går USA:s säkerhetsdepartement Homeland security och delstaten Texas ut med en varning  för "en allvarlig" situation på en kemisk fabrik i Crosby utanför Houston. All personal har evakuerats.

Enligt företaget är det problem med den kemiska nedkylningen och det finns en risk för brand eller explosion.

– Vi övervakar temperaturen på varje kylbehållare på distans. Just nu finns det ingen överhängande fara men det är möjligt att en brand bryter ut eller att en explosion inträffar, säger en talesperson för fabriken till KHOU.

BBC rapporterar, via myndigheter i Texas, att en enorm damm i Houston har översvämmats. Dammen, kallad Addicks damm, är full, säger Jeff Linder, ansvarig.

Om Addicks damm brister kommer översvämningarna i områden vid floden Buffalo Bayou, som leder vidare mot Houston, att växa.

Samtidigt uppmanas boende i området Brazoria att fly efter att en vall – som fungerar som en mindre damm – har brustit vid en sjö, på grund av vattenflödet.

"Vallen vid Columbia Lakes har brustit. FLY NU!", skriver myndigheter via Twitter.

Myndigheterna jobbar frekvent med att tömma dammarna, men vattnet som kommer in överstiger den mängd som kan släppas ut, skriver nyhetsbyrån AP.

Sedan Harvey slog till på torsdagen förra veckan har omkring 76 centimeter regn fallit i delar av Houston. Enligt beräkningar som gjorts vid National Severe Storms Laboratory så hade det, om nederbörden fallit som snö, inneburit 5,3 meter snö, skriver sajten Quartz.

– Harvey har på flera sätt förvandlat sydöstra Texas till en stor insjö ... lika stor som Lake Michigan, säger Brad Kieserman vid amerikanska Röda korset.





Det kan jämföras vid en sjö som till ytan är tio gånger större än Vänern.

Fram till fredag väntas området få ytterligare upp emot drygt en halvmeter regn.

– Det här måste kategoriseras som en av de största katastroferna som drabbat USA, säger Texas guvernör Greg Albott, enligt Los Angeles Times.

Det är fortfarande oklart exakt hur stora kostnader Harvey orsakad men enligt en första beräkning kan det röra sig om skador för så mycket som 50 miljarder dollar, skriver Houston Chronicle. Det omfattar både materiella skador och förlorad ekonomisk verksamhet.

Harvey ökade något i styrka under måndagen och drog sig sedan ut över vattnet igen. Orkanen väntas dock dra in över fastlandet igen på onsdagen — men då med förminskad styrka innan den drar vidare norrut.

Enligt nyhetsbyrån AP ska en hel familj om sex personer ha dött i vattenkaoset, när deras van ska ha sköljts över av vattenmassorna.

– Kustbevakningen får omkring 1 000 samtal i timmen. Bara i dag har de räddat över 3 000 personer. Det gäller både med hjälp av flyg och båt, säger Mike Hart vid den amerikanska kustbevakningen till CNN.

Stämningen i Houston beskrivs som panikartad av räddningspersonalen. Vid ett tillfälle gick en av räddningsbåtarna sönder och medan räddningsmanskapet sökte skydd från regnet försökte människor stjäla båten.

– Folk gör det svårt för oss att rädda dem. Alla rusar mot båtarna samtidigt för att ta sig ombord. De har panik. Vattnet stiger, säger Clyde Cain som leder räddningsstyrkan Cajun Navy till CNN.

Han fortsätter:

– Vi har folk som skjuter mot båtarna om vi inte plockar upp alla.

Samtidigt fortsätter regnet att falla, i enorma mängder.

Harvey är nu på väg mot delstaten Louisiana och i staden New Orleans har flera skolor och andra offentliga byggnader redan stängt, rapporterar CNN.

Svenska Marika Fuller, 51, bor i League City söder om Houston, och är en av de svenskar som har drabbats av den pågående stormen Harvey.

I lördags kväll tittade hon på nyheterna tillsammans med sin man Derik, och insåg då att ett oväder var på ingång.

Till en början var Marika inte orolig.

– Det blåste inte mer än tjugo meter i sekunden, och jag som är uppväxt på Västkusten tänkte först att det inte var någonting att bry sig om, säger hon.

Men efter bara ett par timmars regnande tittade Marika ut genom fönstret – och insåg att hela gatan var under vatten.

– Jag kunde inte se foten på min brevlåda. Då kände jag lite lätt panik, säger hon.

Då regnet bara fortsatte att ösa ner, började hon och Derik plocka undan sina viktigaste ägodelar från golvet och garderoben.

Klockan fyra på natten började vattnet sippra in i huset.

– Från det att jag såg första vattendroppen så tog det bara en halvtimme innan vattennivån var över två centimeter. Det gick otroligt fort. Vi förstod att vi inte kunde gå och lägga oss, säger hon.

Under söndagsförmiddagen steg vattennivån i huset till en halv meter, och när Marika gick ut i trädgården nådde vattnet henne till armhålan.

– Toaletter, avlopp och all elektricitet hade slutat att fungera. I vardagsrummet flöt barnbarnens leksaker runt på golvet och jag var frusen efter att ha vadat runt i vatten under flera timmar. Vi insåg att vi inte kunde stanna längre, berättar hon.

Vid lunchtid fick paret besök av en man vid namn Travis.

Med sig hade han två kanoter.

– Han bor i en närliggande stad och hade bestämt sig för att hjälpa till. Så vi tog våra fem katter och tryckte in dem i några kattburar, la ner lite kläder och tandborstar i några väskor, och virade in dem i fyra plastsäckar för att de inte bli blöta. Sedan tvingades vi balanserade detta på kanoterna, säger Marika.

– Det var väldigt känslosamt. Vi är väldigt tacksamma över att någon hjälpte till, man var ju så hjälplös.

På huvudgatan i League City stötte de på en stor flakbil som sakta kom körades genom vattenmassorna.

I förarsätet satt en av stadens frivilliga brandmän.

– De har försökt hjälpa alla att evakueras från sina hem. Vi hoppade på och kördes till en slutstation, och där kunde vår svärson hämta oss, berättar Marika.

Nu är Marika och Derik i säkerhet hos svärsonen, och väntar på att kunna få återvända till sitt hem.

– Vi ska slänga ut allting, alla vattenskadade möbler, öppna alla väggar och försöka få i gång elektriciteten, säger Marika.

– Det känns helt ofattbart. Jag har inte riktigt accepterat vad som har hänt än.

En annan svensk på plats är Charlotte Jakobsson Muñiz, 44, som bor i San Antonio i Texas tillsammans med sina två barn.

Hennes familj har inte drabbats lika hårt som Marika och Derik.

– Vi har haft rätt så tur. Det var bara ett träd bredvid huset som ramlade, en fågelholk som rasade i backen och några grenar från ett träd i hagen som föll, säger hon.

Under måndagen ska Charlottes barn börja i skolan.

– Det vi mest oroar oss över nu är hur översvämningarna kommer att påverka oss när vi tar bilen. Jag har inte varit utanför huset de senaste dagarna, säger hon.

Charlotte berättar att det är många frivilliga som ställer upp och hjälper de drabbade.

– Det är helt underbart. Människor ställer verkligen upp för sina medmänniskor här.

Philip Gutierrez, 49, är en av de svenskar som bor i storstaden Houston – och har under måndagskvällen ännu inte evakuerats från sitt hem.

I ett meddelande till Expressen berättar han att vattennivåerna fortsätter att stiga, och att det fortfarande regnar.

– Helikoptrar flyger ovanför oss och räddningspersonal finns överallt. Men ingen svarar när man ringer larmcentralen. De prioriterar de som är i störst nöd först, skriver han.

Under söndagen fick Philip ett samtal av en vän som behövde akut hjälp.

– Vi fick ut dem med en kanot – fyra vuxna och tre små barn. Därefter fick vi ut ytterligare tre familjer, säger han.

Philips fru och fyra barn befinner sig för närvarande några kilometer bort, i säkerhet.

Men bland grannarna börjar allt fler att oroa sig.

–  En granne har en 80-årig pappa i rullstol. Vi börjar klura på hur, och i så fall när, vi ska få ut honom. Vi håller koll på varandra, skriver Philip.

President Donald Trump sa på måndagen att återhämtningen efter Harvey kommer att bli en "lång och svår" resa, men förutspådde samtidigt att landet skulle komma tillbaka "större, bättre och starkare än någonsin", rapporterar CNN. Trump, som kallar orkanen en katastrof, anlände till den hårt drabbade delstaten under tisdagen.

– Vi ser grannar som hjälper grannar, vänner som hjälper vänner och främlingar som hjälper främlingar. Vi är en stor amerikansk familj. Vi lider tillsammans, vi kämpar tillsammans och tro vi, vi står ut tillsammans, säger han enligt CNN.
