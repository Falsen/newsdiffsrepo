Orkanen Harvey kan ha påverkats av klimatförändringen
Anna Mattsson

Tiotusentals invånare har tvingats lämna sina hem sedan orkanen Harvey slog till med full kraft mot Texas.

På bilder ses översvämmade byggnader, vägar som blivit till floder och människor som vadar runt i midjehögt vatten. Fem personer har hittills omkommit.

Harvey har väckt frågan om vilken roll, om någon, klimatförändringen spelat när det gäller styrkan på orkanen. Klimatforskare är ofta försiktiga med att göra kopplingar mellan klimatförändringen och olika väderrelaterade händelser. Men de hävdar samtidigt att när det gäller orkaner som Harvey, och andra tropiska orkaner runtom i världen, så kan den globala uppvärmningen göra en redan dålig situation värre, skriver The Atlantic.

Det kanske inte är helt uppenbart hur global uppvärmning kan kopplas samman med orkaner. Klimatförändringen orsakas ju av att utsläpp av växthusgaser som koldioxid och metan i atmosfären. Dessa gaser förhindrar en del av solens strålar från att studsa tillbaka upp i rymden. På så sätt stannar värmen kvar på jorden och leder till att temperaturen här stiger.

Den allt varmare luften leder till en snabbare förångning som i sin tur leder till mer fukt i atmosfären. Det fenomenet förklarar dock inte hur klimatförändringen påverkar orkaner som Harvey.



LÄS MER: 15 äldre fick evakueras – vattnet gick upp till midjan

Orkaner som Harvey påverkas dock av en av konsekvenserna av klimatförändringen: När luften blir varmare så absorberas en del av den värmen av haven och det leder i sin tur till att temperaturen i de övre vattenlagren stiger.

Harvey drog nytta av det ovanligt varma vattnet i den Mexikanska golfen. När orkanen rörde sig mot Texas förra veckan så steg temperaturen på vattenytorna i området mellan 2,7 och 7,2 grader. Orkanen Harvey förstärktes av de ovanligt höga vattentemperaturerna och det var därför den sedan slog till med en sådan kraft mot Texas.

– Det här är en orkans främsta bränsle. Även om den här typen av orkaner uppstår på naturlig väg så är de benägna att bli lite större, lite långvarigare och föra med sig lite mer regn på grund av värmen i haven, säger klimatforskaren Kevin Trenberth till The Atlantic.



LÄS MER: BILDERNA: Förödelsen efter orkanen Harvey

Det är också en möjlig förklaring till varför Harvey växte sig starkare allt eftersom orkanen närmade sig land i stället för att den försvagades. Det gör även orkanen Harvey unik. Det senaste 30 åren finns det inga som helst rapporter om att en orkan väster om Florida har intensifierats under de sista 12 timmarna innan den nått land.

Forskare understryker dock att en orkan som Harvey hade kunnat ske även utan klimatförändringen. Det har länge spekulerats att en kraftig orkan kan komma att slå till mot Texas. Orkanen bildades även i ett av de mest orkanvänliga områdena i hela världen.

–  Det kan ha blivit en kraftig orkan, och den kan ha orsakat många problem ändå – men den av människan orsakade klimatförändringen förstärker skadan avsevärt, säger Kevin Trenberth till The Atlantic.

Så exakt vilken påverkan klimatförändringen hade på orkanen Harvey är därmed inte helt fastställd.
