Tisdag 22 augusti 2017
Jordbävning skakade södra Japan
Fredrik Samuelson

Jordskalvet inträffade utanför Mies kust på ön Honshu i södra Japan klockan 11.39 lokal tid, 04.39 svensk tid. Skalvet kändes på stora delar av Honshu, enligt Japans meteorologiska myndighet.

Magnituden uppskattades preliminärt till 6,1.

Sebastian Lindén, 25, från Nacka bor norr om Osaka drygt 13 mil från Mie. Han var hemma då jordbävningen inträffade.

– Jag fick en varning via telefonen några minuter innan. Dock var det inte någon större fara den här gången. Hade jag inte fått varning först så hade jag nog knappt märkt av det, säger han.

Karin Blomberg, 30, från Nora bor också i Osaka.

– Det kom en varning till mobilen och sen kände man hur det skakade lite, säger hon.

Emil Olsson, 22, från Göteborg studerar på Kansai Gaidai-universitetet i Hirakata utanför Osaka.

– Personligen sov jag igenom jordbävningen utan att min sömn stördes. Jag fick nyss reda på den själv då jag vaknade till en laddad debatt mellan studenter på mitt studentboende om händelsen de upplevt verkligen var en jordbävning eller kvardröjande effekter från gårdagens nattliga strapatser, säger han.

Jordbävningens epicentrum var preliminärt på tio kilometers djup men det ska inte ha kommit någon varning om tsunami.

Inledningsvis fanns det inga uppgifter om skadade, enligt BNO.
