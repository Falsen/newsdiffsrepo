Man rånad i Husby – polisjakt efter svart bil
Magnus Hellberg

Klockan 14.34 på lördagseftermiddagen kom larmet in om rånet på Oslogatan i Husby in till polisen.

"Polis beordrades till platsen efter uppgifter från en anmälare att han ca 3 minuter tidigare rånats under pistolhot. En bil, svart äldre Nissan, hade blockerat anmälarens bil varefter en person vevade ner rutan och hotade anmälaren med ett pistolliknande föremål och sade till honom att kliva ur varefter han avtvingades armbandsur och halskedja", skriver polisen på sin webbplats.

Jakten efter rånarna har högsta prioritet – och under eftermiddagen flög två polishelikoptrar från Stockholms centrala delar i västlig riktning.

– Innan det här skedde hade anmälaren gjort ett kontantuttag i en bankomat i Husby centrum, det är möjligt att de hade sett det, säger Sven-Erik Olsson vid Stockholmspolisen. Men det framgår inte att de fick med sig några pengar. Sedan hade han (offret) tydligen också någon exklusivare klocka. Däremot verkar de inte ha haft något som helst intresse av den här mannens bil eller hans mobiltelefon.

Förövarna flydde sedan från platsen i bilen, som beskrivs som en svart Nissan av äldre modell. Rånarna var, enligt polisen, maskerade med luvor över ansiktet med sönderklippta hål för ögonen.

– De hade svarta kläder, var maskerade för ansiktet och bar handskar, säger Sven-Erik Olsson. De ska ha varit 170-175 centimeter långa.

Offret skadades inte fysiskt av det inträffade – men chockades, enligt polisen. Däremot har hans bil, som blev påkörd, skador.

En förundersökning avseende grovt rån inledd.

Efter rånet spanat polispatruller i området.

Carl Magneli, stationsbefäl vid polisområdet Stockholm nord, bekräftar att det pågår en jakt efter fyra personer i en svart äldre personbil, troligen av märket Nissan:

– Det handlar om maskerade gärningsmän, som har hotat med pistol – det är åtminstone vad som uppgivits. Det pågår en jakt, en större insats, och förundersökning på grovt rån är inledd.
