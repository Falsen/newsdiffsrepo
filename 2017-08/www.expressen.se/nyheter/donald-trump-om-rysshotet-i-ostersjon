Donald Trump om
rysshotet i Östersjön
Patrik Micu

Sauli Niinistös besök i Washington innebar det första bilaterala mötet mellan en finsk och en amerikansk president i Vita huset på 15 år.

Ämnen som säkerhet, klimat och handel stod på dagordningen. Donald Trump förklarade bland annat sitt stöd till finska folket efter terrordådet i Åbo.

Den amerikanske presidenten tackade också finnarna för att de ställer upp i den internationella koalitionen i kampen mot IS.



LÄS ÄVEN: Här rättar finske presidenten Donald Trump



Vid presskonferensen efter presidentmötet handlade dock de flesta frågorna om säkerhetssituationen kring Östersjön och den känsliga Rysslandfrågan.

En finsk reporter påtalade bland annat att ryska plan flyger runt i regionen utan påslagna transpondrar, vilket är ett säkerhetshot för den civila flygtrafiken i till exempel Finland och Sverige.

Trump ville dock inte peka ut Ryssland som ett säkerhetshot, på en direkt fråga.

– Jag anser att det finns många länder som utgör ett säkerhetshot när man betraktar vad som händer i världen för närvarande, sa Trump och konstaterade av vice presidenten Mike Pence nyligen besökte Östersjöregionen.

Donald Trump betonade dock att USA inte kommer att lämna länderna runt Östersjön i sticket om det skulle bränna till.

– Vi betraktar regionen som en viktig del av världen, och vi har många goda vänner i området. Vi har en god relation med Finland, så jag betraktar många länder som ett hot, men det är ett hot vi kan hantera om vi måste.



LÄS ÄVEN: Planen: Ett Trump tower i Moskva



Om utvecklingen i Baltikum eskalerar, vad är USA beredda att göra? frågade en reporter. Trump var ganska försiktig i sitt svar:

– Vi är mycket beskyddande i den regionen, det är allt jag kan säga.
