Kishti Tomitas tårar
– efter starka låten
Aino Oxblod

"Idol"-juryn ser flera hundra hoppfulla artister varje dag under audition-turnén – men det är inte många som får dem att gråta.

När Marcus Larbring, 24, ställer upp i årets "Idol" med en egenskriven låt om mobbning så brister det däremot för Kishti Tomita.

Uddevalla-bon kliver hoppfullt in i audition-rummet, och skämtar med juryn.

– Du känns lite nervös eller övertaggad, säger Kishti Tomita.

– Jag är nervös, det är jag. Framförallt är jag nervös för att jag ska sjunga en egen låt. Det betyder mycket för mig, säger Larbring.

Han berättar att låten är självupplevd, och handlar om att han blev mobbad som yngre.

– När jag var liten så blev jag mobbad, jag blev utfryst, jag blev kallad för fet, konstig, det suger ärligt talat, säger han och börjar sjunga.



LÄS MER: Kishti Tomitas dolda sjukdom





LÄS MER: Kishti Tomita gör comeback i Idol



Nikki Amini är först ut med att ge beröm till Marcus.

– Det här gjorde du riktigt bra Marcus. Det var jättehärligt att lyssna på, säger Amini, och får Larbring att börja skratta av förvåning.

– Det är väldigt varm energi, väldigt fint, konstaterar Alexander Kronblom, och Anders Bagge ger också beröm.

Men Kishti Tomita har svårt att ta till orda, på grund av alla känslor.

– Den här låten... Nu gråter jag faktiskt litegrann. Jag har också känt det där, absolut. Och det är så skönt med någon som kommer in med en låt man aldrig hört förut och beskriver den känslan. Det är väldigt vackert, väldigt stort, säger Tomita - och Marcus Larbring får en guldbiljett och går vidare till nästa steg i tävlingen.

"Idol" sänds måndag-onsdag 20.00 på TV4.
