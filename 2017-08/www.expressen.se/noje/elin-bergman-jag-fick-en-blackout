Elin Bergman: "Jag fick en blackout"
David Lillemägi

Elin Bergman, 18, har varit den självklara toppkandidaten bland tjejerna i "Idol". Men förra veckan hängde hon löst mot Matilda Melin - och under kvällens fredagsfinal kom svackan.

– Jag har känt mig hängig i veckan, jag har inte hittat den där glädjen och lusten. Det märktes nog i kväll, säger Elin Bergman i pausen då idolerna precis som tittarna följer matchen mellan Portugal och Sverige.

Hon menar att hon skjutit upp saker, och tänkt att allt löser sig. Nu har det kommit i kapp henne.

– Jag tänker alltid att det löser sig. Nu har det kommit ikapp. Jag fick en blackout i första låten. Det är så tråkigt, så synd för låten, säger hon.

Laila Bagge Wahlgren sa i sin kritik att hon kände att något tyngde Elin även i det andra framträdandet, då hon fick fin kritik för "Wrecking ball"-tolkningen.

– Det var nästan bara positivt. Men det kvittar när man inte själv känner det. Och det märktes nog i kväll, säger Elin Bergman.

När hon gick in i "Idol" hade hon pojkvännen Petter enligt TV4.se. Det har hon inte längre.

– Det var länge sedan. Och det är inget sånt, säger Elin Bergman.
