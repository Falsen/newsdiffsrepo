SVT:s stora miss
i direktsändning
Aino Oxblod

Fredagsmorgonen 9.30 håller Anna Kinberg Batra ett direktsänt tal, efter det stora avgångskravet mot henne.

Men när "Gomorron Sverige" i SVT skulle visa det direktsända talet så fungerade inte ljudet. Tittarna kunde se Anna Kinberg Batra komma in i lokalen och ställa sig och prata i mikrofonen - utan att höra ett ord hon säger. Efter några sekunder av ljudlös sändning, kommer programledaren för "Gomorron Sverige" tillbaka i rutan.

"Gomorron Sverige"-programledaren Lotta Bouvin-Sundberg tvingades beklaga att ljudet inte fungerade i sändningen.

– Vi beklagar. Vi har ljudproblem. Jag har i alla fall inte lyckats uppfatta någonting, säger programledaren i direktsändning.

Hon förtydligar också att hon inte vet mer än någon annan, och inte vet vad som har gått fel.

– Jag vet inte riktigt vad vi ska göra, säger Lotta Bouvin-Sundberg, i den sista "Gomorron Sverige"-sändningen någonsin.

Efter en stund löstes ljudproblemen, och SVT:s tittare kunde ta del av Anna Kinberg Batras tal.
