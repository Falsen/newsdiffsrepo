Sambon om sorgen – efter Kent Finell
Mathilda Olausson

I augusti 2013 åkte radioprofilen Kent Finell, känd för programmet Svensktoppen, in till sjukhus för att han var febrig och mådde dåligt.

Läkarna var rädda att han fått med sig en smitta från utlandet, i och med att han och livskamraten Jahn Backström reste väldigt mycket.

Kent Finell och Jahn Backström, 65, hade varit tillsammans i 37 år och var sambor vid tillfället.

Läget var först stabilt, men sedan fick Jahn Backström ett samtal från läkarna som sade att han borde komma in till sjukhus.

Kent Finell hade avlidit i en plötslig hjärtinfarkt.

– Man tror inte att det är sant, hela världen bara stannar, mitt i livet. Det var chockartat, säger Jahn Backström i "Malou efter tio".

Paret hade väldigt många vänner och det är fortfarande många som stöttar Jahn Backström i dag.

– De flesta av våra vänner ställer fortfarande upp och bryr sig. Jag är väldigt privilegierad när det gäller den biten, säger han i programmet.

Han berättar att humöret fortfarande går upp och ner, och att vissa dagar är tyngre än andra.

– Jag klarar det bättre och bättre, men sedan kommer de här dagarna då jag tänker nej, nu är det inte kul längre. Då brukar jag åka in till stan ensam, gå långpromenader och besöka graven, säger Jahn Backström i programmet.

Boendet på Mallorca besöker Jahn Backström fortfarande, och han har inte flyttat på Kent Finells saker.

– Jag försöker i bland men det är jättesvårt, säger han.





Följ Expressen Nöje på Facebook - där kan du kommentera och diskutera våra artiklar.
