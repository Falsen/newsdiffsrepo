Även efter uppbrottet: Lopez tror på kärleken
Emma Malmlöf

Tre gånger har Jennifer Lopez äktenskap gått i kras och nyligen tog det över två år långa förhållandet mellan 44-åringen och 27-årige Casper Smart slut. Men det betyder inte att tvåbarnsmamman tappat hoppet om kärleken, snarare tvärtom.

– Jag tror på kärleken mer än någonsin, men tror att jag börjat bli smartare gällande den, säger hon till New York Daily News.

Stjärnan berättar vidare att hon känner sig mer vuxen nu - och att det hörs på det nya albumet som släpptes förra månaden.

En uppmärksam lyssnare ska dessutom kunna urskilja en starkare Jennifer Lopez än tidigare. Och för dig som undrat varför stjärnan inte bara lägger hetsen med konserter samt hårt jobb åt sidan och lutar sig tillbaka har Lopez svar.

– Jag vill ge mina barn det bästa livet. Jag vill att de ska ha allt, man vill att de ska växa upp och ha allt bättre än vad man själv hade, säger Jennifer Lopez som 2002 släppte låten "Jenny from the block". En låt som handlar om att stjärnan inte glömmer varifrån hon kommer, trots kändisskap och pengar.
