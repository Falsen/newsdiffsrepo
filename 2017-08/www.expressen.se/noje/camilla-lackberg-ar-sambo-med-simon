Camilla Läckberg är sambo med Simon
Pascal Engman

Det är bråda dagar för deckardrottningen Camilla Läckberg, 40.

Författaren är högaktuell med sin tredje bok om "Super-Charlie", barnboksserien som bygger på hennes son, Charlie.

Och förra lördagen firades hennes 40-årsdag stort med en stjärnspäckad kväll på Nalen i Stockholm.

Stora delar av Sveriges kändiselit och stjärnans familj uppvaktade henne på maskeradfesten, på vilken temat var 80-talet.

På plats fanns bland andra Denise Rudberg, Niklas och Jenny Strömstedt, Jessica Almenäs och Tony Irving.

Herreys och Andreas Lundstedt var några av stjärnorna som uppträdde för att hylla författaren, trion Herreys framförde klassikern "Diggi-loo diggi-ley" med tillhörande koreografi.

Det var i slutet av juni kunde Expressen berätta att Camilla Läckberg, efter skilsmässan från Martin Melin, inlett en relation MMA-stjärnan Simon Sköld, 27.

– Han bjöd ut henne på dejt. Efter det har de fortsatt att träffas intensivt och ses så ofta de kan, berättade en person med insyn för Expressen.

Under Camillas 40-årsfest höll den nye pojkvännen ett känslosamt och uppskattat tal till sin nya kärlek. I torsdags dök paret upp tillsammans när Jonas Gardell-musikalen "Livet är en schlager" hade premiär på Cirkus i Stockholm.

Nu kan Expressen berätta att paret tagit sin relation till en ny nivå.

Simon har i hemlighet, sedan en tid tillbaka, flyttat in i Camillas villa i Enskede.

Camilla Läckbergs manager, Christina Saliba, bekräftar att Simon och Camilla bor tillsammans.

– Det stämmer att de numera är sambor, säger hon.

Det var i mars förra året som Martin Melin och Camilla Läckberg, via Twitter, meddelade att de valt att skiljas.

"Jag och @Martin_Melin har ansökt om skilsmässa. Det är en mycket vänskaplig separation och vi fortsätter vara de bästa vänner", skrev Läckberg på Twitter.

Ex-makarna hade då varit gifta sedan 2010 och har tillsammans sonen Charlie.

Sedan ett tidigare äktenskap har Camilla Läckberg barnen Wille och Meja.

Simon Sköld flyttade till Stockholm från Hultsfred i Småland som 19-åring.

Han har vunnit SM i karate tre gånger.

– Jag började med karate och vart efter provade jag flera olika typer av kampsporter och tyckte det var roligt, har han berättat i en intervju med tidningen Vimmerbynytt som pratade med stjärnan en helg när han var hemma hos föräldrarna i Hultsfred för att ladda batterierna.

Vid sidan av sin MMA-karriär arbetar han som personlig tränare, modell och föreläsare.
