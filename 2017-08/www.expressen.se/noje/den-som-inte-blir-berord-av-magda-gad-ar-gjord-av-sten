Den som inte blir berörd av Magda Gad är gjord av sten
EXPRESSEN

Jag tvivlar inte en sekund på hennes mod och ärliga engagemang men det kan ibland störas av en knappt hörbar pompös biton. Det är förlåtet. Brottas man dagligen med existensens svåraste frågor blir man både ödmjuk och högtravande. Har man sett det Magda Gad sett blir det stillsamma och ointressanta liv vi lever i Sverige futilt och – utmanande. Just för att det är det slags liv som människor i Irak, Liberia, Kongo och i Rumäniens getton också drömmer om.



Den lilla flickan som dör när Magda Gad håller sin hand (med skyddshandskar) på hennes bröst. Bakstycket av en granat och ett söndersprängt barns rosa sandaler. En gruppvåldtäkt i Kongo. Kvinnan som längtar efter döden när hon sett sin man slaktas med machete och sina döttrar våldtas.

Det blir nästan outhärdligt att lyssna på.

Magda Gad vill att det ska vara outhärdligt. Så här är livet. Också.

Hon säger: Jag brukar tänka att stjärnorna är alla som har dött.

Hon säger: Varför skulle mitt liv vara värt mer än deras?



De ständiga kickarna och sensationerna, inget kan vara större och viktigare än ett krig. Det blir lätt ett gift. Någon gång hoppas jag få läsa ett annat reportage av Magda Gads fina penna, något stillsammare som ställer krav på fler nyanser.

LÄS MER: "Ingen ska kunna säga att de inte visste"



PETER KADHAMMAR

Magda Gad är medarbetare på Expressen, därför recenseras hennes program i "Sommar i P1" av Aftonbladets Peter Kadhammar.
