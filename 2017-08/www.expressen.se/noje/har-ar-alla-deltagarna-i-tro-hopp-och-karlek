Här är alla deltagarna
i "Tro, hopp och kärlek"
Aino Oxblod

Kyrkvaktmästaren Filip, 26 från Malmö, vill träffa kärleken. Han vill träffa en tjej som har skinn på näsan och vet vad hon vill. Filip har valt tre olika tjejer som han ska träffa under säsongen - Anna W, Charlotte och Anna K.

– Jag är lite förväntansfull, lite nervös, säger han till Mark Levengood i "Tro, hopp och kärlek".



Biträdande kyrkoherden Jennie, 36 från Stockholm, har valt att dejta tre killar i "Tro, hopp och kärlek", och vill träffa en man som hon kan ha kul tillsammans med.

– Om jag får drömma så vill jag träffa en kille jag har riktigt, riktigt roligt med. Att det blir mycket skratt och glädje, säger hon i programmet.

De män hon har valt ut är Björn, David, Fredrik - och hon vill ha en öppen inställning till de potentiella pojkvännerna. Något som Mark Levengood tycker är bra.

– När man ser en ny människa så tänker man "Passar han in i det jag söker?", och det där bygger på att jag som människa skulle veta precis vad som är bäst för mig, vilket man inte gör, eftersom man känner sig själv så otroligt dåligt. Så jag tror på en genuin öppenhet, säger Mark Levengood i programmet.

Prästen Björn, 46 från Stockholm, är sugen på att hitta en kvinna att dela livet med - men vet inte hur man flörtar.

– Jag vill bara vara mig själv, visa vem jag är, och så är jag sugen på att börja flörta, säger Björn i "Tro, hopp och kärlek".

Programledaren Mark Levengood är nyfiken på allt Björn har hemma - en blandning av skeppsaffischer och My little pony-hästar. Björn ska träffa Linda och Elia i programmet, och är spänd på att få börja dejta.

– Det ska bli jättekul att träffa de här tjejerna, de har skrivit för att de vill träffa just mig, säger Björn.



Prästkandidaten Lina, 37 från Gislaved, vill hitta kärleken igen. Hon har ett barn från ett tidigare förhållande, och är nu redo för en ny man.

– Det jag letar efter i breven är glädjen. Jag vill ha en glad man den här gången, säger Lina.

Lina har valt tre män som hon ska träffa i "Tro, hopp och kärlek", och är nervös för att möta sina brevskrivare i programmet. I stället för att träffa dem på enskilda dejter, så väljer Lina att bjuda alla tre till hennes församling i Småland på en gång.

– Det känns spännande, det har varit några sömnlösa nätter.
