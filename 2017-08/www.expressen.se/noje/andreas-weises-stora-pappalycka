Måndag 21 augusti 2017
Andreas Weises
stora pappalycka
Dante Thomsen

Andreas Weise, 31, och sambon Sofie Brange, 30, ska bli föräldrar. Det var Andreas Weise som själv berättade den glada nyheten på Instagram där han laddat upp en bild på Sofie Brange som håller en hand på sin mage.

"På bröllop med mina tjejer", skriver Andreas Weise.



Bland kommentarerna är det många som skickar sina lyckoönskningar till de blivande föräldrarna.

– Vi är jättelyckliga och tycker det här ska bli superkul. Lite nervösa men det hör väl till, säger Andreas Weise.

Nedkomsten är planerad till december och det blir en flicka.



LÄS MER: Weise har förlovat sig med kärleken Sofie



En annan som gläds åt nyheten är Andreas Weises pappa, tv-legendaren Arne Weise, 87.

– Det stämmer att han ska bli pappa! Det är första gången jag blir farfar, säger han.

Hur känns det?

– Jo det känns väldigt underbart. Det är en underbar tröst, jag har ju varit sjuk i lunginflammation i ett halvår och det händer ingenting och så kommer det här som ett brev på posten. Då blir man ju lycklig.

Andreas Weise och Sofie Brange förlovade sig i oktober förra året. Paret blev tillsammans 2014 och flyttade ihop i början av 2015.



LÄS MER: Så får Andreas Weise kärleken att fungera



I samband med det berättade Andreas Weise om parets relation och att han är väldigt lycklig.

– Det funkar väldigt bra, det är ett ganska viktigt stöd när man har ett sådant här kreativt yrke, när man säljer sig själv. Det krävs en människa som kan se bortom de grejerna och bara se till personen, inte artisten. Det är faktiskt två helt olika saker. Kan man inte skilja på dem får man väldigt mycket problem. Då handlar allting tillslut om artisten Andreas Weise, det blir ju inte kul heller, sa han då.
