David Beckham för H&M - flipp eller flopp?
Carl Lundborg

David Beckham, 38, har lagt fotbollsskorna på hyllan - men som modell är han fortfarande populär.

Fotbollsstjärnans nya underklädeskollektion för H&M, som precis har börjat säljas runtom i världen, lanseras nu med nya lättklädda bilder på Beckham.

- Vi är jätteglada att få göra den här kollektionen tillsammans med David Beckham. Kollektionen visar David Beckhams personliga stil och han har en stark känsla för design, säger Johanna Dahl, pr-ansvarig vid H&M.

David Beckham tjänar stora pengar genom sponsorkontrakt. Senast förra året skrev tidskriften Forbes att Beckham tjänade över 330 miljoner svenska kronor från sponsoruppdrag under 2012. Nära 90 procent av intäkterna uppges ha kommit från kontraktet med H&M.

Tidningen Cafés modechef Daniel Lindström är mycket positiv till Beckhams H&M-kollektion.

- Han är en ikon och helt fantastisk. Han har utvecklat en väldigt bra produkt. Det känns äkta och att han verkar vara väldigt involverad. Även om han framstår som en sexsymbol så är produkterna jättefina, säger Lindström.

Det har tidigare spekulerats om det verkligen är David Beckhams kropp som synts i modeannonser. Diskussionerna blossade upp i samband med en tidigare omtalad H&M-annons som regisserades av Madonnas förre man, Hollywoodregissören Guy Richie.

"Det är min rumpa"

- Någon sa att jag hade en stand-in för min rumpa, men nej, jag kan bekräfta att det är min rumpa, sa Beckham till den franska tv-showen Le Grand Journal.

Kvällspostens modeexpert Emma Danielson tycker att Beckham är helt rätt namn när det gäller att profilera underkläder för män.

- Han är väldigt vältränad och jättesnygg. Han passar väldigt bra uppe på reklamaffischerna. Beckham är ständigt aktuell, välkänd i alla åldrar, för både kvinnor och män. För tjejer är han en sexsymbol, men för killar en idrottsman som man gärna har som förebild.

Emma Danielsson tycker även att kollektionen är rätt i tiden.

- Modellen på kalsongerna är helt rätt. Trendmässigt så är det här precis rätt benlängd, de ska varken vara längre eller kortare. Det här är enkla och välsittande plagg utan några krusiduller. Jag tror att den klassiska designen är något som tilltalar många svenska män, säger Kvällspostens modeexpert Emma Danielsson.
