Ulvaeus skriver låtar till Benny Andersson
Mathilda Olausson

För första gången på många år stod alla fyra Abba-medlemmar på onsdagskvällen - Anni-Frid Lyngstad, Benny Andersson, Agnetha Fältskog och Björn Ulvaeus - återförenade på scen igen, för ett gruppfoto.

Det är ingen återförening på gång - men Björn Ulvaeus och Benny Andersson inleder ett nytt samarbete.

Sveriges Radio skriver att Björn Ulvaeus ska vara med och skriva låtar till Bennys turné med sin orkester i sommar.

Björn Ulvaeus berättar för radiokanalen att det är ett femtioårsfirande, det är nämligen 50 år sedan Benny Andersson och Björn Ulvaeus träffades.

– Vi säger så ja, säger han till radiokanalen.



LÄS MER: Eva Hamilton: Abba nära att återförenas



Men även om hela Abba-gänget stod på scenen efter premiären av Björn Ulvaeus "Mamma Mia! The party" på Tyrol i Stockholm på onsdagskvällen tror inte medlemmarna att det blir någon återförening.

– Nej, det tror jag inte. Men vad vet jag, sådant kan jag inte svara på. Därför att vi slutade för så många år sedan, sa Benny Andersson när han fick frågan av Expressen.

Björn Ulvaeus svarade mer bestämt:

– Jag säger bestämt nej. Det är bra som det är, att folk kommer ihåg oss som vi var, den där energiska popgruppen.



LÄS MER: Här återförenas Abba på scenen i Sverige



Samtidigt berättade SVT-vd:n Eva Hamilton att gruppen varit nära på att återförenas minst två gånger.

– Jag tror att jag under min tid som tv-chef har varit med om två väldigt seriösa ganska långt gångna försök som sen brast av olika skäl. Så där kommer det försökas om och om igen, sa hon då och fortsatte:

– Det har ju alltid funnits arrangörer, tillfällen eller program eller evenemang där man har sagt att nu är det väl dags att Abba återförenas. Och det är några gånger som det har varit ganska nära, det är min bedömning. Men kanske är det bra att vi behåller myten och minnet.





Följ Expressen Nöje på Facebook - där kan du kommentera och diskutera våra artiklar.
