I en drömvärld hade vi fått
skicka filmen om Björn Borg
Maria Brander

Oscarsgalan är förstås det perfekta Ruben Östlund-ögonblicket. Det fattar alla som har sett ”The Square”. Vilken kalabalik regissören kan skapa om han lyckas genomföra kuppen som delvis misslyckades i Cannes, så att Terry Notary faktiskt får spela aggressiv aphanne på röda mattan.

Men vägen dit är lång, tidigare segrar till trots. Visserligen har det snackats Oscar om ”The Square” ända sedan vinsten i Cannes i våras, och flera amerikanska branschsajter nämner filmen i sina förhandstips. Men en Guldpalm gör ändå ingen Oscar.

Faktum är att endast en enda Guldpalmsvinnare under hela 10-talet, har tagit sig hela vägen till Oscarsgalan, och det är Michael Hanekes ”Amour”. Övriga har fallit bort för att de är engelskspråkiga eller för att Frankrike två gånger valt att skicka en annan film eller så har de helt enkelt inte blivit nominerade.

Ruben Östlund är sedvanligt stor i orden, och vill gärna vara bättre än Hannes Holm som förra året blev nominerad med ”En man som heter Ove”. Det är lite underhållande, rentav gulligt att bevittna tuppfäktandet, som är som hämtat ur någon av Östlunds egna filmer. Hannes Holm möttes trots allt med öppna famnen i Hollywood, och valdes in i Oscarsakademin i somras. Ruben Östlund är fortfarande killen som blev ratad med ”Turist”. Risken finns att Oscarskommittén inte gillar honom tillräckligt den här gången heller, och att ”The Square”, hur bra den än är, inte känns särskilt kommersiell talar till dess nackdel i Los Angeles.

I en drömvärld hade vi fått skicka filmen om Björn Borg. Dramat är sålt till nästan hela världen, och öppnar om ett par veckor filmfestivalen i Toronto. Här pratas det redan om vissa Oscarschanser i de stora kategorierna, men till bästa utländska film diskvalificerar den sig, eftersom en för stor del av dialogen är på engelska.

Tur för Ruben Östlund, som nu får underkasta sig ännu en runda inställsamt pr-arbete i USA, för att sälja in det konstprojektet som ”The Square” faktiskt är. Givetvis håller jag tummarna för att hans film av spermabråk och apattacker, går hela vägen!
