Jake Gyllenhaal spelar in ny film i Sverige
Michael Töpffer

23 september 2009 rånades en värdedepå i Västberga industriområde i södra Stockholm. Det spektakulära rånet skedde med hjälp av en helikopter, där rånarna landsattes på taket och tog sig in genom takfönster.

Ett antal säckar med pengar - runt 39 miljoner kronor - lastades ombord i helikoptern som då stod parkerad på taket med motorn i gång.



LÄS MER: Jake Gyllenhaal längtar till Sverige



En kvart senare försvann rånarna samma väg som de kommit.

Företagaren och författaren Jonas Bonnier har skrivit en bok om händelsen, som kommer ut i butik i slutet av april. Den heter kort och gott "Helikopterrånet".

– Jag började jobba med den hösten 2015 och skrev i princip färdig den sommaren 2016. Sedan dess har vi fortsatt att jobba med den från och till eftersom det blev så många länder inblandade. Jag lade sista handen på några korrekturändringar i måndags morse, säger han.

Det är redan klart att boken kommer att ges ut i 31 länder. Men utöver det ska den också bli Hollywoodfilm - med Jake Gyllenhaal i huvudrollen.

Via olika agenter hamnade ett utkast till boken i Hollywood.

– Det var en fantastisk upplevelse, även om man som upphovsman till boken sitter lite på läktaren och tittar på när alla Hollywood-människor förhandlar med varandra, säger Jonas Bonnier.

Boken väckte intresse i Hollywood.

– Man skrev ett avtal med Netflix och bolaget Nine Stories som är Jake Gyllenhaals produktionsbolag, säger Jonas Bonnier och fortsätter:

– Jake ville göra den här filmen.

Nu är förberedelserna i gång för filmen, som på engelska får namnet "The Helicopter Heist". Inspelningen är planerad att starta sommaren 2018 - och delvis ske i Sverige.

– Det kommer delvis att ske i Västberga, som planerna ser ut nu, men som med allt i Hollywood kan man vara säker på att de kan komma att ändras, säger Jonas Bonnier.

När Hollywood tagit sig an filmen säger sig Jonas Bonnier inte ha så mycket påverkan på hur den utformas.

– Jag är exekutiv producent så jag har någon typ av påverkan, men den är nog dramatiskt liten. Och vad gäller påverkan av vilka som ska vara med i filmen så anser jag att jag inte har någon som helst påverkan, säger han och förklarar:

– De som ställer upp med pengarna är de som bestämmer, och det betyder att det är huvudproducenten Netflix i det här fallet.

Ännu vet han inte hur mycket pengar han själv kommer att tjäna på boken och filmen.

– Som alltid i sådana här sammanhang så beror det väldigt mycket på hur det går. Blir filmen en stor succé så hoppas jag att jag tjänar jättemycket pengar. Går det jättedåligt överallt så förtjänar jag nog inte så mycket pengar, säger Jonas Bonnier.



LÄS MER: Jake Gyllenhaals nya filmförvandling



Jonas Bonnier debuterade som författare 1988 med romanen "Prinsessan och halva kungariket". Därefter har han gett ut ett halvdussin andra romaner.

"Helikopterrånet" blir hans första kriminalroman.





Följ Expressen Nöje på Facebook - där kan du kommentera och diskutera våra artiklar.
