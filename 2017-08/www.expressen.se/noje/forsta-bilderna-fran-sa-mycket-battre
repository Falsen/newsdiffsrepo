Första bilderna från
"Så mycket bättre"
Jenny Tillgren

I höst är det återigen dags för tv-succén "Så mycket bättre". Den här säsongen är det artisterna Uno Sveningsson, Eric Saade, Icona Pop, Tomas Andersson Wij, Sabina Ddumba, Moneybrother och Kikki Danielsson som ska tolka varandras låtar.

I lördagens "Sommarkrysset" visades ett smakprov från de kommande programmen.

LÄS MER: Kikki Danielssons oro inför Så mycket bättre

Klippet visar bland annat när Icona Pop gör en sen och spektakulär entré i programmet. Eric Saade berättar även i klippet att han är sällskapssjuk.

– Jag är galet sällskapssjuk. Ingen kommer bli av med mig. Folk får väl låsa ute mig, säger han i klippet.

LÄS MER: Icona Pop klar för Så mycket bättre

Icona Pop, bestående av Aino Jawo och Caroline Hjelt, och Eric Saade var båda med i lördagens "Sommarkrysset", och enligt de själva så ska de ha kommit bra överens under inspelningen.

– Vi har inte setts sedan i sommar, det var nästan lite känslosamt när vi sågs här bakom nu. Vi blev nära, säger Caroline Hjelt i "Sommarkrysset" om att återse Eric Saade.

– Vi blev ett skönt gäng, värsta familjen, säger Eric Saade i programmet.

Eric Saade berättar även i "Sommarkrysset" att han är tveksam till om han kommer att se programmet.

– Det är jätteläskigt, det är skämskudde när man tittar på saker som man har gjort, säger Eric Saade.

Kikki Danielsson har tidigare berättat att hon var osäker på om hon skulle tacka ja till programmet.

– Jag hade ju funderat lite grann på det innan och jag hade också mycket tankar om att det kan bli för närgånget, ska jag verkligen utsätta mig för det här en gång till? Men när de väl ringde tror jag munnen svarade ja innan jag hade sagt ja uppe i hjärnan, säger Kikki Danielsson i programmet.

Det populära programmet "Så mycket bättre" har premiär i TV4 i oktober.
