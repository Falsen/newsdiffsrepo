Deltagarnas uppror mot TV4:s Plura-hets
Pascal Engman

Kajsa Grytt, 53, och Eldkvarn-sångaren Plura Jonsson, 63, hade en uppmärksammad romans på 80-talet.

Eldkvarn-hitten, "Kärlekens tunga", handlar om Kajsa Grytt.

I självbiografin "Boken om mig själv" skriver Kajsa Grytt om deras relation.

"Kokainet är viktigare och det är lätt för honom att pissa på mig för det, men jag förstår inte, får inte ihop det", skriver hon.

23 år gammal blir hon gravid med Pluras barn.

"Jag blir så glad. Ingenting är i vägen och jag tar gärna emot ett barn i världen. Plura tycker att det är en dålig idé... Han tror att ett barn kommer att förstöra vår relation", skriver hon.

Plura följde, enligt Kajsa, inte med till sjukhuset för att göra aborten. Istället ska han, enligt boken, ha träffat sitt ex.

"Det går is genom kroppen men jag biter ihop... Jag åker uppgiven och förtvivlad ensam till Södersjukhuset... När jag ligger på uppvaket med en tom kropp kommer Plura med blommor och vitt runt näsan", skriver hon.

När Expressen Extra talade med Plura om boken svarade han:

– Det är ju hennes syn på det hela. För mig är det ett avslutat kapitel. Life is a bitch, man åker på smällar, så är det.

Under gårdagens "Så mycket bättre" talades det inte alls om Plura Jonsson.

De andra deltagarna vägrade.

– Programmet ville att de skulle ta upp det. Jag hade sagt att jag inte skulle vägra prata om det, om det kom upp. Det bygger ju på att de andra artisterna ska fråga om det. Produktionen var framme flera gånger och bad dem fråga om det. Men de ville inte. De kände väl att de inte var intresserade av det, så de ställde inte den frågan, säger Kajsa Grytt.

Love Antell berättar:

– Vi var mer intresserade av att tala om Kajsa än om Plura. Plura är den där kocken man ser i tv hela tiden som ändå får så mycket medieutrymme, honom har man redan sett. Vi ville prata om Kajsa, säger han.

– Vi tog pauser emellanåt. Då sa vi "vi måste prata om den tiden också". Men när vi gick in började vi babbla om andra saker.

Johan T Karlsson:

– Jag hörde att de pratade om det sen, vi deltagare, att de gärna ville ha med det. De tyckte väl det var en rolig grej de ville ha med. Jag tyckte det var bra att det aldrig kom upp. Jag förstår henne, säger han.

Kajsa Grytt hade själv inte bett de andra artisterna att inte prata om romansen.

– Det var ingenting vi hade kommit överens om, utan det var deras egna val, säger hon.

"Tant Strul"-sångerskan sörjer inte att Plura inte kom på tal.

– Vi har ingen relation. Det finns inget möte. Jag vet ingenting om honom, om hans liv just nu. Det är väl härligt om man skulle ha en bra relation med sin före detta. Jag har flera bra relationer med mina före detta, säger hon.

TV4:s pressansvariga Janina Witkowksi om produktionens uppmaningar:

"Det känner jag inte till, men eftersom vi alltid vill teckna en bred bild av artisternas liv och karriär uppmuntrar vi självklart att artisterna ställer frågor till varandra".

Expressen har sökt Plura Jonsson.
