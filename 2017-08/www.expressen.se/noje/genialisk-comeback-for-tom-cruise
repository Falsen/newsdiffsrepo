Genialisk comeback för Tom Cruise
Maria Brander

Filmen bygger på den verkliga historien om piloten Barry Seal som i slutet av sjuttiotalet och början på åttiotalet blev anlitad av CIA för att ta flygfoton över Sydamerika, men som snabbt kom att bredda verksamheten med att smuggla vapen relaterade till Iran-Contras-affären, samt tusentals kilo kokain åt Pablo Escobars Medellinkartell. Med det sagt är detta främst en story som skräddarsytts för Tom Cruise på ett ändå genomtänkt sätt.

55-åringen känns mer än någonsin som tidlös. Han framstår med lätthet som femton år yngre, samtidigt som man ofrånkomligen associerar till Cruise genombrott. I åttiotalsmiljöerna skulle Seal lika gärna kunna vara ”Top Guns” Maverick i lätt bedagad medelålder.



Äntligen visar Cruise upp spår av den där sårbarheten man kunnat se i filmer som ”Magnolia”. Han tillåter sig själv att vara genomsvettig, ”moona”, och förlorar till och med en tand i fängelset. Men han är samtidigt den där killen som far genom tillvaron som en hyperaktiv lätt bris.

”American made” gör inga som helst anspråk på att vara en seriös dramadokumentär, stilen är närmast serietidningsartad med ton av satir light, när tider och platser klottras över bilderna, och paras med snärtiga formuleringar. Dessutom är den en visuell upplevelse deluxe, inte minst i scenerna från Sydamerika som andas fuktig djungel, plaststolar, parasoller och sliten kartelll-glamour. Flera ögonblick får det att kittla i magen, när Cruise ska starta från en alltför kort bana i skogen, nödlanda på en villaförortsgata i USA eller flyga superlågt i syftet att dumpa kokain (självklart har han gjort alla stunts själv).

Givetvis kommer ”American made” inte skapa filmhistoria, men den är en underbart energisk liten bagatell och en högtidsstund för alla Cruise-fans. Vill ni se en stjärna, se det här!
