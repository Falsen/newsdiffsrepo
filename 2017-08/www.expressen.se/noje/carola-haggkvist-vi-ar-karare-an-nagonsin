Carola Häggkvist: Vi är kärare än någonsin
Hannes Lundberg Andersson

Sommarens turné tillbringar Carola Häqqkvist, 48, tätt ihop med den nye kärleken Jimmy Källqvist, 44. Som basist i schlagerstjärnans bakgrundsband släpper de aldrig riktigt taget om varandra.

I kväll landar parets turné på Skärgårdsfesten i Karlskrona – och det blir inte vilken spelning som helst för Carola. För lokaltidningen BLT berättar sångerskan om sin relation till staden, eller snarare en före detta kärleksrelation där. Expojkvännen låg i det militära, och dagen efter "Främling"-vinsten i Melodifestivalen 1983 var det dit hon åkte.

Nu har hon fler hits i bagaget, och några övriga tankar på exet verkar inte snurra i sångerskans huvud. För tidningen berättar hon om de aldrig svalnande känslorna för pojkvännen Jimmy Källqvist.

– Vi är kärare än någonsin, trots att det snart gått ett år. Han är en keeper, så jag ser positivt på framtiden. Han är en grym musiker också och spelar alla möjliga instrument. Jag tänkte på det när vi var ute med husbilen, vilken dröm med en kille som spelar gitarr, säger hon till BLT.

För bara några dagar sen besökte paret ett spahotell på Österlen i Skåne för att tillbringa lite ledighet mellan spelningarna, även då uttryckte sångerskan sin kärlek för Jimmy.

Men trots att paret ständigt är nära varandra är det mycket jobb. Efter kvällens spelning väntar ytterligare sju – då har dubbelt så många bockats av.

Och att älska det man gör räcker inte mot allt. Sen sin medverkan i TV4:s "Så mycket bättre" förra året har Carola Häggkvist haft en knäskada – som hon nu funderar på att operera.

– Korsbandet är av i knäet. Men så länge jag inte rör mig så mycket i sidled går det bra. Jag brukar glömma det och springa ut till publiken, det känns lite, men det glömmer jag när jag står på scen. Jag har en hög smärttröskel. Min son påminner mig om att jag måste operera det, men då måste man ju avsätta tid till det. Kanske hinner jag i höst eller vinter, säger Carola Häggkvist till BLT.





Följ Expressen Nöje på Facebook - där kan du kommentera och diskutera våra artiklar.
