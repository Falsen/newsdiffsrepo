Gunilla i tårar framför ruinerna av sitt hus
Aino Oxblod

Gunilla Persson, hennes dotter och hennes mamma Iris, 91, befann sig hemma i Pacific Palisades i Los Angeles när deras grannhus började brinna under natten till torsdagen. Elden spred sig till Gunillas hus, och 88 brandmän fick kämpa för att få elden under kontroll.

När brandmännen och ambulanspersonalen kom till platsen lyckades de få ut Iris ur huset och tog henne till sjukhus. På NBC:s bilder från händelsen kan man se en skakad Iris som förs i väg med ambulans.

– Om jag hade försökt ta mig in i branden hade jag kunnat dö. Min dotter ville ta sig in och leta efter katterna men jag sade nej, du får inte gå in i lågorna, säger Gunilla Persson till tv-kanalen NBC efter olyckan.

Medan Iris fick ambulanshjälp fick familjen det tragiska beskedet att katten Tusse hade omkommit i branden. Iris ska nu vara utom fara, men är fortfarande kvar på sjukhuset där hon vårdas.







När Gunilla Persson kommer till platsen igen från sjukhuset så gråter hon i taxin, och berättar att hennes mobil blev kvar i branden.

Det är blandade känslor efter den traumatiska händelsen.

– Mamma mår bra, och vi är jätteglada för det, men vi är ledsna för Tusses skull, säger Gunilla Persson till Expressen.

Efter att amerikanska medier förstått att Gunilla Persson är en känd realitystjärna i Sverige har branden fått större uppmärksamhet, och dragit till sig flera tv-kanaler som bevakar på plats.



Efter att ha undersökt det eldskadade huset tillsammans med poliseskort, så ska Gunilla Persson och hennes familj få hjälp med boende av Röda Korset.



LÄS MER: Gunilla Persson fick fly från lågorna



Sandra Pehrsson lämnade huset vid 22-tiden lokal tid. Hon bor två kvarter bort, och beskriver händelseförloppet så här:

– Gunilla hade vaknat och väckt de andra i husen och lyckades ta sig ut på baksidan. Gunilla och Erika sover på undervåningen och hade sett hur lågorna spred sig på övervåningen där Gunillas mamma sover. Hon är ju 91 och sängbunden så hon kunde ju inte ta sig någonstans utan hjälp, och Erika ville springa upp för att hämta katten Tusse också, men Gunilla hindrade henne och de lyckades ta sig ut på baksidan där Gunilla larmade brandkåren, säger Sandra Pehrsson.



LÄS MER: Gunilla Persson i otäck olycka



Branden tros, enligt NBC, ha startat efter någon form av explosion. Brandkåren larmades till platsen vid tvåtiden på natten, lokal tid, och efter 45 minuters intensiv kamp från brandmännens sida var elden under kontroll, men båda husen är totalförstörda.

– Vi oroade oss inte för våra tillhörigheter, vi oroade oss för vår mamma, säger Gunilla Persson till NBC.

Två av Gunillas grannar, en 53-årig kvinna och en 67-årig man vårdas på sjukhus under kritiska förhållanden. Dessutom är två tonåringar som bodde i grannhuset lindrigt skadade efter att ha andats in rök.





Följ Expressen Nöje på Facebook - där kan du kommentera och diskutera våra artiklar.
