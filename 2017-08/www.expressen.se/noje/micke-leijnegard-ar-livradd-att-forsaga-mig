Micke Leijnegard: Är livrädd att försäga mig
Malin Roos

Känd från teve framstår han som den norrlänning han är, lugn och ostressad.

I verkliga livet möter Micke Leijnegard upp i SVT:s entré med smått jagad blick.

- Nu är det jordbävning i Iran också, som om det inte räckte med Bostonbomberna.

Två gånger i veckan leder han "Gomorron Sverige" och just nu kan han inte tänka på annat än morgondagens sändning och Skellefteås guldjakt i ishockeyn, "Mästarnas mästare" säger han, har han nästan ingen koll på.

Så jag chansar:

Kul att Magdalena Forsberg vinner i år ändå!

Han kunde ha åkt dit.

- Jag är usel på att hålla mig och är konstant livrädd för att försäga mig. Så fortsätt INTE fråga om vinnaren, säger programledaren av tv-tablåns mest sedda program.

- Du vill inte veta ändå.



Han hoppade på "Mästarnas mästare" efter OS i Turin 2006 när han var dödligt trött på livet som sportreporter, men medger utan omsvep att han var lika löjligt starstruck när Ingemar Stenmark var med i programmet, som det såg ut.

- Jag hade familjen med mig under inspelningen och Ingemars familj var också med, av en slump hamnade vi på hotellen bredvid varandra och eftersom de inte hade så stort poolområde kom de över till oss. En dag hade vi ledigt och Ingemar kom fram "Tjena Micke!" Jag blev helt nervös och stod och försökte hitta olika ämnen för att få prata vidare med Ingemar, krampaktigt och väldigt fånigt.

- Barnen höll på att drunkna där bakom men vi brydde oss inte, haha.

Hur mycket har du att göra med castingen?

- Det är inte mitt uppdrag, men de frågar mig vad jag tycker. Om jag hade varit bråkig kanske jag hade haft veto, det vet jag inte.

Vem har du varit tveksam till?

- Ingen direkt, däremot har jag slagits hårt för Frank Andersson, han är drömgäst för mig, men det har de sagt nej nej nej till.

- Dels folk som jobbar med programmet, dels har Franks egna kompisar varnat "Han kan säga ja, men sen kommer han inte ändå". Han var ju på väg att dra från "Lets Dance". Men jag skulle tycka att det tillförde programmet något om vi plötsligt skulle få säga: "Frank är borta".

Är "Mästarnas" FÖR gemytligt?

- Det kan man inte säga efter att ha haft Patrik Sjöberg med... haha. Han är underbar. Gör man ett program som handlar om idrottare så är chansen att det ska bli bråk väldigt liten, det är jävligt vettiga människor, så Patrik är ju... speciell.

- Det var ungdomsgård när Patrik var med, säger Leijnegard och berättar om hur ex-höjdhopparen en morgon hade lämnat tretton tomma vinflaskor på köksbordet, det blev ett herrans liv på de andra deltagarna, tills det upptäcktes att Sjöberg hade hällt över och gömt vinet i petflaskor, bara för att jävlas.

Själv var han motsatsen till ungdomsgård.



Micke Leijnegards uppväxt var väckelsemöten och stillsamma kvällar i Betelförsamlingen i Runemo, föräldrarna var medlemmar i Maranatarörelsen, en omdiskuterad utbrytargrupp från pingstkyrkan.

Full var han första gången när han var 26.

- Jag var väldigt väldigt väldigt frikyrklig, en ultras, jag skulle bli predikant som pappa, det var mitt kall. Revolten kom när jag blev vuxen och insåg att min världsbild var helt fucked up.

Vaddå, du tyckte inte att bögar var nazister, att kvinnor ska klä sig i huckle och att det är okej att slå barn?

- Nej, det tyckte jag aldrig själv, men jag vet ju vad många kristna tycker om såna saker och det är inte alltid snyggt.

- Vår familj var fruktansvärt överandlig, inte så aktiva i världsliga frågor, vi pratade inte om sex och samlevnad. Vi var bara inriktade på himmelriket och tungotalet. När Arne Imsen tog över Maranata, sociopaten, hoppade mina föräldrar av, så jag var aldrig med när det blev sekt. Jag har inte varit homofob eller antifeminist, men jag var världsfrånvänd och det var jag tvungen att korrigera, det var några år där jag gick väl hårt fram bland damerna.

?

- Jag trodde att alla som inte var frikyrkliga låg i drivor, huller om buller. Nu var det ju inte riktigt så, men jag gjorde några klumpiga försök.

Du framstår ofta som helylle, men nu råkar man veta att ingen är så god som man tror. När var du ett svin?

Micke Leijnegard och Expressens Malin Roos.Foto: Robban Andersson- Vad tusan, jag är bara människa. Jag kan ha otroligt dåligt humör och jag har nog varit ganska taskig mot flickvänner i bråk. Jag är uppfostrad av en mamma och två systrar och har varit van vid att diskutera med kvinnor, samtidigt som flera av mina tidigare flickvänner har varit vana vid män som bara har vikt sig, det har inte jag gjort. Det kan jag ångra och skämmas över, att jag har skällt för mycket, blivit lite FÖR arg.

Numer är han "fantastiskt" gift, med Sanna och jag gissar att det är hon som ringer.

SVT-profilen svarar och hälsar med mjuk röst:

- Javisst, jag hämtar.

KÄMPA!Foto: Robban AnderssonHur är du som pappa?

- Jag skämmer bort min son för mycket, säger min fru. Jag curlar och är väldigt engagerad och aktiv. Jämför jag med min pappa och den generationen så är jag en lysande pappa. Jag älskar att vara pappa, det är fantastiskt.

- Men det var tur att jag väntade, jag var inte redo innan.



Att gå upp långt före treåringen på morgonen, är dock aningen knäckande, medger programledaren.

- Det är hemskt. "Gomorron Sverige" är otroligt kul att göra, men arbetstiderna är inte roliga. Men jag kanske börjar bli gammal. Jag är lite trött på det, få se om jag hittar något annat att göra, säger Micke Leinegard, men tillägger:

- Jag har inget att klaga på. Jag gillar SVT:s uppdrag och blev utbildad innan den stora tv-boomen, innan TV3. Jag minns när en ung tjej kom fram en gång och frågade hur man gjorde för att bli programledare och jag började berätta om utbildning och olika jobb. Hon trodde det bara vara att skicka in en bikinibild... och det blev så också. Det räckte med att "se ut" på Trean.

På Fyran också tydligen. För ett par år sen hävdade du att kvinnorna på TV4 bara fick jobb för att de var snygga.

- Det var en sån dragning! Men, alla veckotidningar har en tjej på framsidan, det är allmänt känt att tjejer säljer och jag fick frågan om varför TV4 hade så mycket kvinnliga nöjesprogramledare och inte SVT. Jag svarade att det skäms man ju över, men att de inte var för jämställdhetens skull utan av ekonomiska skäl. På löpet såg det taskigt ut och jag fick massa arga mejl från kvinnor.

Men hur menade du?

- Jag menade att fyran har fler tjejer för att det säljer att ha snygga tjejer i rutan, medan vi på SVT har ett annat fokus. Men jag tycker trots det att vi borde ha fler kvinnliga programledare.

Men de kan vara fula?

- Nej. Men vi borde ha fler programledare av demokratiska skäl och inte av ekonomiska.

Om det blir en första kvinnlig segrare i "Mästarnas mästare" återstår att se, jag tänker INTE fråga.

Och frågan är om Micke Leijnegard ens vet, när vi andra tittar på nattduell, gör han helt andra saker.

- Jag säger varje år "det här kan vi inte fortsätta med".  Jag pallar inte att titta, jag sitter bakom ett träd och surfar på telefonen, när det rasslar till med kedjorna vänder jag mig om.

- Nattduellen är tortyr.
