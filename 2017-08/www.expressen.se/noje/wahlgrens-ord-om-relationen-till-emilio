Lördag 19 augusti 2017
Wahlgrens ord om
relationen till Emilio
Dante Thomsen

Den 7 september är det premiär för den andra säsongen av "Wahlgrens värld" i Kanal 5. Precis som vanligt är det framför allt fokus på Pernilla Wahlgrens och Bianca Ingrossos vardag. En nyhet i den nya säsongen är dock att även Pernilla Wahlgrens exmake och Bianca Ingrossos pappa Emilio Ingrosso är med i programmet.

Bland annat får tittarna vara med när hela familjen äter middag i samband med att Benjamin Ingrosso tävlade i finalen av Melodifestivalen 2017.

Nu berättar Pernilla Wahlgren om hur det var att spela in tillsammans med sin exman.

– Nu har vi kört en säsong och vi vet hur det känns. Han var i Sverige och skulle titta på Melodifestivalen med sin nya fru och då ville Benjamin och Bianca att vi skulle käka middag ihop för de tyckte att det var kul och då kände vi att det kan de lika gärna få filma, säger hon och fortsätter:

– Vi har ju träffats flera gånger innan dess så det var ingen återföreningsmiddag. Även om det kanske är annorlunda för barnen, de är inte direkt vana vid att vi käkar middag ihop.

Hur var det?

– Det var väldigt trevligt. Vi bråkar inte längre och vi är inte oense. Så det är faktiskt inga konstigheter alls. Det var väldigt trevligt.

Planerar ni att ses igen?

– Jag hoppas på att åka till Mallorca och äta på hans nya restaurang. Det ser jag fram emot.



LÄS MER: Emilio Ingrosso är med i "Wahlgrens värld"



Benjamin och Oliver Ingrosso hälsar ofta på sin pappa, som bor på Mallorca.

– Barnen försöker vara där så ofta de kan. Det är väl fantastiskt att ha en pappa som bor på Mallorca, det är väl jättehärligt. Åker jag dit någon gång kommer jag definitivt hälsa på dem. Men jag har inga planer på det nu.

I juni berättade Emilio Ingrosso om familjemiddagen som kommer att vara med i "Wahlgrens värld".

– Det var en härlig kväll och vi snackade mycket minnen, skrattade och umgicks i flera timmar, sa han då.



LÄS MER: Emilio Ingrosso: Jag har bett om ursäkt

Enligt Emilio Ingrosso är barnen tacksamma över att han nu får vara med i programmet – och att han och Pernilla Wahlgren kan umgås igen.

– Vi har haft en kontakt väldigt länge, där vi kommit lite närmare varandra. När Benjamin var med i "Let's dance" hade vi lite kontakt. Sedan ett år tillbaka har vi börjat prata med varandra och haft en bra ton mot varandra, säger han.

Emilio Ingrosso och Pernilla Wahlgren skilde sig 2002 och tiden efter separationen var stormig. 2006 dömdes Emilio Ingrosso till dagsböter för olaga hot efter ett bråk med Pernilla Wahlgren.
