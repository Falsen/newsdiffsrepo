Här är de 50 bästa serierna på Netflix
Mattias Bergqvist

”The Americans”



Det absolut bästa och genomgående mest kvalitativa som går att hitta i tv-väg efter att ”Mad men”, ”The Sopranos”, ”The Wire” och ”The Shield” gått i graven. Netflix i Sverige ligger ungefär ett år efter USA, vilket innebär att när en ny säsong börjar där, då får vi den tidigare omgången i sin helhet. I skrivande stund innebär det fyra säsonger av serien där Keri Russell och Matthew Rhys spelar huvudrollerna. De är för övrigt ett par även i verkliga livet.





”Breaking bad”



Ett mästerverk, men också en serie som har sina svaga stunder. Dessutom kan det vara svårt att komma in i den första säsongen, men lägger man ner tiden kommer belöningen. Den femte och sista säsongen - hela serien finns i Netflix utbud - innehåller dessutom ”Ozymandias”, ett av de bästa tv-avsnitten någonsin.



”House of cards”



Vilken rivstart. Och vilka svackor. Netflix första originalserie ”House of Cards” slog på stora trumman: David Fincher regisserade och producerade. Kevin Spacey och Robin Wright spelar huvudrollerna. Och det höll - i två säsonger. Med den tredje tappades styrfarten och den fjärde - där Joel Kinnaman spelar en av de bärande rollerna - håller bara halva tiden. Seriens femte säsong har premiär 30 maj 2017 hos Netflix.



”Stranger things”



En doldis som blev ett fenomen. Vi som hade sett första säsongen på förhand visste att något stort var på gång och mycket väl: När bröderna Duffers tv-serie hade premiär i sin helhet sommaren 2016 möttes den med applåder, hyllningar och fans som snabbt blev besatta. Säsong 2 av ”Stranger things” - som vägrar dölja sin fascination och inspiration av 80-talets bästa populärkultur - har premiär 31 oktober 2017 hos Netflix.





”Homeland”



Om det varit så att endast de två första säsongerna av ”Homeland” med Claire Danes i huvudrollen funnits i Netflix utbud hade betyget blivit högre. Men nu är det fem säsonger som ska bedömas och då finns för många svaga avsnitt för att helheten ska kunna räddas.



”Orange is the new black”



Det är en njutning varje gång en ny säsong av Netflix originalserie landar hos streamingtjänsten. Och det kommer mer, mycket mer. Den 9 juni 2017 har säsong 5 premiär och utöver det har Jenji Kohans serie med Taylor Schilling, Laura Prepon och resten av den fantastiska ensemblen förnyats för ytterligare två säsonger.



”Better Call Saul”



Efter ”Breaking bad” fortsatte Vince Gilligan och Peter Gould med en ny serie i samma universum. Första säsongen utspelar sig 2002, alltså sex år innan ”Breaking bad” drar igång. I centrum: Bob Odenkirk som Jimmy McGill, advokaten som senare skulle kalla sig Saul Goodman. Säsong 2 hade premiär 11 april 2017 hos Netflix och varje sekund är mer eller mindre ett måste.



”Marcella”



Hans Rosenfeldt är kanske mest känd som mannen bakom den svenska tv-succén ”Bron” (den finns också i Netflix utbud). ”Marcella” är Hans Rosenfeldts brittiska tv-serie som hittills har sänts i en säsong och förnyats för en andra omgång. Netflix äger rättigheterna utanför Storbritannien.





”River”



Stellan Skarsgård spelar huvudrollen i den brittiska serien om en udda polis på jakt efter en mördare. Låter det som alla andra crimeserier du har sett? Då har du inte sett ”River”, som dels har en briljant Skarsgård och dels lyfter tack vare sin fina twist, som dessutom avslöjas tidigt i serien.



”Hannibal”



Bryan Fullers serie baseras på Thomas Harris böcker. Hugh Dancy, Mads Mikkelsen, Laurence Fishbourne och Gillian Anderson i rollistan. Visuellt är ”Hannibal” mer än ett mästerverk, då serien tar tillvara på varje möjlighet som ges att experimentera och spränga gränser inom en tv-ram som för ofta är för trång. I Netflix utbud finns de tre säsonger som ”Hannibal” fick innan serien lades ner. Visst,  serien tappar bort sig då och då, men aldrig så att helheten tar skada.



”Penny Dreadful”



”Penny Dreadful” sändes i tre säsonger, sedan ville John Logan att det skulle vara stopp. ”Vi behöver inte göra sju säsonger bara för att göra sju säsonger”, sa han när beslutet blev offentligt. De två första säsongerna av serien finns i Netflix utbud och är, när tid och vilja finns, ett utsökt sätt att tillbringa en helg på.



”Narcos”



Ytterligare en av Netflix originalserier som svajar hit och svajar dit. Den första säsongen av ”Narcos” levererade, men inte hela tiden. Den andra säsongen däremot, när jakten på Pablo Escobar verkligen intensifieras, är toppen. Värt att notera är att ”Narcos” fortsätter, men då med fokus på andra så kallade kungar inom droghandelns undre värld.





”The Crown”



Peter Morgans omistliga serie om drottning Elizabeth II och den brittiska monarkin hade premiär hos Netflix i november 2016. Claire Foy gör en nyanserad gestaltning av regenten, samtidigt som manus, regi, kostym, scenografi håller högsta klass. Bland det bästa som finns att se i Netflix utbud just nu.



”American Crime Story: The People v. O.J. Simpson”



Ryan Murphys ”American horror story” finns också i Netflix utbud, men det är ”The People v. O.J. Simpson” som är serieskaparens homerun. Åtta avsnitt av högsta klass med en ensemble som inkluderar Cuba Gooding Jr., Sarah Paulson, Sterling K. Brown samt John Travolta och Courtney B. Vance.



”The Fall”



I två säsonger är ”The Fall” stark som fyra getingar. I den tredje - där Krister Henriksson gör en av rollerna - tappar berättelsen fokus och som helhet landar ”The Fall” på tre getingar. Så: Känner man sig nöjd efter de två första omgångarna av serien med Gillian Anderson och Jamie Dornan bör man skippa seriens tredje omgång.







”Downton abbey”



Har du inte sett ”Downton abbey” är det dags att trycka play. Väntar gör nämligen 52 avsnitt och alla hittas i Netflix utbud. Men var på det klara med att mycket är utfyllnad och att dramaturgin många gånger haltar när scener, händelser och faktiskt hela avsnitt sänker seriens helhetsintryck. Å andra sidan: När ”Downton” är bra finns få kostymdramer som kan konkurrera.



”Doctor Who”



En klassisk BBC-serie som har pågått i vad som känns som en evighet. I Netflix utbud hittas avsnitt med den elfte och tolfte doktorn, spelade av Matt Smith respektive Peter Capaldi. ”Doctor Who” är en serie som det är svårt att bli förälskad i, men när man väl trillat dit blomstrar relationen ut till kärlek som aldrig kan rosta.



”Sherlock”



Benedict Cumberbatch och Martin Freeman, men framför allt Mark Gatiss och Steven Moffat, tog Sherlock Holmes in i 2000-talet med skärpa och bravur. Alla avsnitt av ”Sherlock” finns tillgängliga hos Netflix och tål att ses om. Så smart är nämligen tv-serien. Sannolikheten att det blir fler avsnitt är tyvärr liten, med tanke på den filmframgångar som Cumberbatch och Freeman har haft efter att ”Sherlock” hade premiär 2010.





”Broadchurch”



Här har vi en luring: Första säsongen av ”Broadchurch” är toppen, till och med nära perfektion i dess genre. Den andra säsongen däremot, den fastnar i lera och stannar där. Visst, skådespeleriet är fortsatt bra, men berättelsen faller, faller, faller och förstör mycket av det som fungerade och lyfte den första säsongen. Därav det låga betyget. Så: Se säsong 1, strunta i säsong 2.





”Happy Valley”



En av de allra bästa och i Netflix utbud finns de tolv avsnitt som är ”Happy Valley”. Huvudrollen spelas av Sarah Lancashire, och hennes gestaltning är sådan som känns både när raseriet tar över hennes ögon och när paniken vill ut ur hennes mun. ”Happy Valley” är lika beroendeframkallande som serien är påfrestande, så se upp om du försöker sträcktitta.





”Sons of Anarchy”



Kurt Sutters ”Sons of anarchy” passar sig inte för Netflix-sträcktittning. I stället gäller det att  låta motorcykelgängsdramat-som-inspireras-av-Shakespeare-och-ibland-har-alldeles-för-långa-avsnitt ta tid. Då upptäcks de nyanser som tyvärr försvinner i seriens ofta klumpigt storslagna behandling av rollfigurerna. Samtidigt är det lätt att konstatera att det finns få serier i Netflix utbud som slår ”Sons of anarchy” på fingrarna när det gäller påträngande ilska och mordisk kyla. Men pass på: Som helhet är ”Sons of anarchy” inte lika bra som sitt rykte.





”Buffy The Vampire Slayer”



En tv-klassiker som fortfarande har betydelse. Och framför allt en serie som fortfarande är värd att se eller se om. Sarah Michelle Gellar spelar huvudrollen i Joss Whedons genrelösa drama som sträckte ut händerna och nådde musikal, melodram, skräck och så mycket mer; framför allt är ”Buffy” en tv-serie där manusets varje ord har betydelse. Alla sju säsonger av ”Buffy the Vampire slayer” finns i Netflix utbud.



”Dexter”



På sin höjd håller ”Dexter” i tre säsonger - om man är givmild i fyra - sedan faller serien med Michael C. Hall i huvudrollen tung och lyckas aldrig stå upp igen. Hos svenska Netflix hittas alla åtta säsonger, men här är det viktigt att ignorera åtminstone de två sista, som förintar minnet av en serie som när den kom faktiskt hade en knorr på en uttjatad premiss.







”Fauda”



Biter du på naglarna? Om inte, kommer du börja när du ser israeliska ”Fauda” som med ett smart och välkomponerat manus skruvar upp spänningen till max och sedan försöker gasa än mer. Första säsongen finns i Netflix utbud, en andra omgång är på gång.



”24”



Det är svårt att hålla pulsen i styr när seriens karaktäristiska klocka börjar ticka. Hos Netflix hittas de åtta första säsongerna, alla med Kiefer Sutherland som Jack Bauer. Saknas gör ”24: Live another day”, eventserien på tolv avsnitt med Sutherland, samt ”24: Legacy” som sändes hos Viaplay och TV3 våren 2017. Precis som andra långkörare har ”24” sina svaga stunder (när ”24” är dåligt är serien ett slags komisk katastrof), trots det är det värt att se allt, även om det med lätthet går att spola sig förbi många av sidohistorierna. Samtidigt: Tro inget annat än att ”24” är tv-underhållning när den är som mest spännande, beroendeframkallande och rolig.



”Daredevil”, ”Jessica Jones”, ”Luke Cage”, ”Iron Fist”



Kvartetten som är resultatet av samarbetet mellan Netflix och Marvel. Ingen av seriernas säsonger håller hela vägen, utan borde har varit åtminstone tre, fyra avsnitt kortare. Med det sagt: I alla finns höjdpunkter och om tid finns är det värt att plöja sig igenom allt på jakt efter guldkornen.



”The O.C.”



Det går naturligtvis att dra flera röda trådar från ”Beverly Hills, 90210” till ”The O.C.”, men som tonårsdrama finns det ingen tvekan om att det är den senare serien som är den bättre, även om ”Beverly Hills” har haft större betydelse. Hos svenska Netflix finns alla fyra säsonger av ”The O.C.”, som med värmande humor och finurliga liksom förväntade vändningar satte ner en darrande fot; när den lyckas vara stilla är ”The O.C.” en njutning





”Gossip Girl”



Sex säsonger var självklart tre för mycket, men där i början och sedan då och då var ”Gossip girl” verkligen super inom sin genre. Dessutom: ”Gossip girl” lyckades med ett konststycke få serier klarar av, nämligen att låta seriefinalen vara både hjärtvärmande och på sätt och vis logisk. Alla avsnitt i Netflix svenska utbud.





”Black Mirror”



En topplista med de bästa tv-serierna hos Netflix kommer oundvikligen innehålla Charlie Brookers ”Black Mirror”. Här är avsnitten fristående, samtida och med örat mot marken samt en blick mot framtiden. Samtidigt handlar ”Black Mirror” ständigt om människor, hur vi fungerar och vad vi är villiga att utsätta andra och/eller oss själva för.



”Peaky Blinders”



I Netflix utbud med bra tv-serier hittas just nu bara två säsonger av brittiska ”Peaky Blinders” - inspelningen av den fjärde omgången startade tidigare i år. Naturligtvis gör det inget, för ”Peaky Blinders” är en serie som får ta tid, som inte är gjord för det som kallas bingewatching och som har blivit synonymt med Netflix. Börjar du titta nu och tittar på rätt sätt behöver du förhoppningvis inte vänta alltför länge innan säsong 3 dyker upp hos streamingtjänsten.



”Rectify”



Tålamod är ett ledord när det gäller ”Rectify”: Här sägs inget onödigt, här är dialogen sparsam medan serien visuellt utmanar med kameravinklar som ständigt har betydelse. ”Rectify” är poetiskt långsam och tar aldrig den förutsägbara vägen. I Netflix utbud finns just nu tre av seriens fyra säsonger.



”Outlander”



Baserat på Diana Gabaldons storsäljande bokserie och en serie som har trogna fans över hela världen. ”Outlander” handlar om sköterskan Claire som 1945 är på smekmånad i Skottland. Hastigt och lustigt reser hon tillbaka i tiden till 1743. Där träffar hon Jamie och med det börjar en passionerad kärlekshistoria som sträcker sig över århundraden och historiska händelser. Hos Netflix i Sverige hittas två säsonger. ”Outlander” säsong 3 har premiär hösten 2017, då hos Viaplay.





”Syskonen Baudelaires olycksaliga liv”



En av de senaste originalserierna hos Netflix som bör belönas med ett utropstecken. Syskonen Baudelaires olycksaliga liv” baseras på Lemony Snickets (han heter egentligen Daniel Handler) böcker med samma namn och handlar om syskontrion Baudelaire. När Violet, Klaus och Sunny förlorar sina föräldrar i en eldsvåda tvingas de skydda sig från lurendrejaren och självförhärligande skådespelaren Count Olaf. Han är ute efter syskonens förmögenhet, blir deras förmyndare och därmed kan berättelsen sparkas igång på riktigt. Ytterst sevärd serie som fortsätter med ytterligare säsonger hos Netflix längre fram.



”Jane the Virgin”



”Jane the Virgin” baseras på ”Juana La Virgen”, en telenovela från Venezuela och handlar om Jane Villanueva (Gina Rodriguez). Hon gillar ordning och reda, hon är kär i sin pojkvän och hon är, som titeln tar fasta på, oskuld. Hela hennes liv vänds därför upp och ner efter ett besök hos gynekologen, där hon av misstag blir inseminerad och, visar det sig senare, gravid. I Netflix utbud finns tv-seriens två första säsonger.





”Modern family”



Så ojämn att det ofta blir jobbigt, men en diamant när man hittar de starkaste avsnitten. ”Modern family” är dessutom så lättsam att den är som gjord för Netflix modell, det vill säga sträcktittande. Så gör plats i kalendern - hos svenska Netflix hittas just nu sju säsonger ”Modern family”.





”Brooklyn Nine-Nine”



En av de absolut bästa moderna komediserierna har naturligtvis en strålande ensemble, eftersom det största misstaget många komediserier gör är att förlita sig på att en eller två stjärnor ska kunna bära allt. I ”Brooklyn Nine-Nine” kan vem som helst i huvudensemblen bära upp ett avsnitt och därför är det här även en serie som aldrig blir tråkig. Tre säsonger finns hos Netflix i Sverige, alla är värda att se.



”Vänner”



En tv-klassiker och en gång i tiden världens största tv-serie. Samtidigt har mycket i ”Vänner” inte åldrats med värdighet och många av skämten i de första säsongerna känns numera inte bara daterade, utan även sexistiska och grunda. För övrigt: Det bästa med ”Vänner” var och förblir bergochdalbane-relationen mellan Rachel och Ross.



”New Girl”



Vem vill, eller ens klarar av att se fem säsonger ”New Girl” hos Netlix? Uppenbarligen jag, men det tog emot. ”New Girl” är ju en sådan serie som balanserar mellan det för genren geniala och ytterst störande och just därför nästan blir beroendeframkallande: Man fortsätter titta för någon slags uppenbarelse om ”New Girl” egentligen är en bra tv-serie eller inte.





”Man seeking woman”



En talande scen för den som behöver veta vilkens sorts tv-serie ”Man seeking woman” är, är när seriens huvudperson Josh Greenberg (Jay Baruchel) ska gå på fest hos sitt ex Maggie och får reda på att hon har träffat en ny snubbe, nämligen Adolf Hitler, nu 126 år gammal och rullstolsburen. Så ja: ”Man seeking woman” är absurd och landar ofta i ett slags partyvariant av magisk realism. Löjligt så klart, men alltid roligt.



”Nollor och nördar”



Seth Rogen, James Franco, Jason Segel, Linda Cardellini samt upphovsmannen Paul Feig och exekutiva producenten Judd Apatow. Alla har de gått vidare och nått framgångar i Hollywood, men precis innan 1900-talet blev 2000-talet gjorde de en tv-serie tillsammans. ”Nollor och nördar” hann sändas i 18 avsnitt innan serien lades ner i USA av NBC och kanske är det på grund av det låga antalet avsnittet som serien fortfarande håller och känns relevant och rolig att se om? Alla avsnitt finns i alla fall i Netflix utbud.



”Unbreakable Kimmy Schmidt”



Tina Fey och Robert Carlock är duon bakom ”Unbreakable Kimmy Schmidt”, där Ellie Kemper, Tituss Burgess, Jane Krakowski och Carol Kane spelar huvudrollerna. Seriens premiss är att Kimmy Schmidt efter 15 år släpps fri från en underjordisk och halvgalen sekt och nu ska starta om sitt liv i New York. Nästan allt är briljant. Två säsonger finns just nu i Netflix utbud. Säsong 3 har premiär 19 maj 2017.





”Arrested development”



En kultklassiker som fick tre säsonger och sedan lades ner. I och med Netflix etablering återupplivade de serien, men comebacksäsong var svagare än sina föregångare. Icke desto mindre finns det mycket komediguld att hitta i ”Arrested development”.



”Master of none”



En av få bland Netflix originalserier som håller hela vägen. ”Master of none”, som Emmy-belönades för ett avsnittsmanus i första säsongen, är skapad av Aziz Ansari och Alan Yang och stundvis unik i ton och sättet som serien attackerar handlingen. Säsong 2 har premiär 12 maj 2017





”BoJack Horseman”



Allt för få nämner ”BoJack Horseman” när de snackar om Netflix originalserier, samtidigt som ”BoJack” bara blir bättre och bättre. Säsong 3 hade premiär sommaren 2016 och innehåller mängder av fantasifulla vändningar och överraskningar som får hjärnan att kämpa på högvarv. Bland de skådespelare som lånar ut sin röster till rollfigurerna i animerade ”BoJack Horseman” finns bland andra Will Arnett, Aaron Paul och Alison Brie.



”Gilmore Girls”



Det har sagts hundra gånger, men tål att sägas hundra gånger till: Det är inte alltid de bästa tv-serierna som ger tittaren mest njutning. Jag älskar exempelvis en hel del med ”Gilmore Girls” - kulsprutedialogen, referenserna och så vidare - men vet samtidigt att serien som helhet är alldeles för svag för att leva upp till andra tv-giganter. Speciellt när man tar i beaktande att Netflix väckte nytt liv i ”Gilmore Girls” men då levererade fyra uppsvällda avsnitt som föll ihop som ett dåligt byggt korthus. I vilket fall: I Netflix utbud hittas sju säsonger ”Gilmore Girls” samt comebackomgången som fick den svenska titeln ”Ett år med Gilmore Girls”.







”Planet Earth”



”Planet Earth” är en dokumentärserie som trycker ner dig i soffan, tejpar fast armar, ben och rygg och sedan sitter du där tills du har sett alla elva avsnitt. Naturligtvis väntar vi nu på att även ”Planet Earth II”, som nyligen sändes i SVT, ska landa i Netflix katalog av dokumentärserier.



”Making a murderer”



Det var 2005 som Moira Demos och Laura Ricciardi läste en artikel om Steven Avery. Han hade suttit 18 år i fängelse, oskyldigt dömd för sexuellt övergrepp och mordförsök. DNA-bevisning frikände honom. Avery stämde sedan Manitowoc Countys sheriffkontor och distriktsåklagare på 36 miljoner dollar. Sista oktober 2005 försvinner Teresa Halbach. Tolv dagar senare grips Steven Avery efter att Halbachs bil och benbitar hittas på hans mark. Moira Demos och Laura Ricciardi blir fascinerande av historien. I tio år jobbar de med det material som blev ”Making a murderer”, dokumentärserien hos Netflix. I december 2015 var det premiär för säsong 1 som snabbt blev en snackis världen över. Säsong 2 spelas för tillfället in.





"Chef´s table"



Matlagning som konst, världsberömda kockar som superhjältar och en dokumentärserie som stundvis får det att vattnas i munnen. Samtidigt blir "Chef´s table" aldrig bättre än de som medverkar: Ett avsnitt kan fascinera, medan ett annat får smöret att smälta i ren tristess. Ändå: Här finns bra berättelser om riktiga människor, här finns maten och dessutom kan dokumentärmakarna knepen så att det aldrig blir störande när känslokranen går från varmt till kallt och sedan tillbaka igen.



”Last chance U”



Jag kan nästan ingenting om amerikansk fotboll. Jag kan uppskatta amerikansk fotboll, men blir oftast uttråkad, främst eftersom jag inte kan något om amerikansk fotboll. Däremot älskar jag dokumentärserien ”Last chance U” som, just det, handlar om ett collegelag som spelar amerikansk fotboll. Underligt? Nej, inte alls. ”Last chance U” handlar om människor som försöker vinna, om vilja och en närmast unik inställning till livet. Lika besatta som huvudpersonerna i ”Last chance U” är, lika besatt kommer du att bli när du väl börjar titta på det första av de sex avsnitten som finns hos svenska Netflix.





”Five came back: Hollywood och andra världskriget”



Makalös serie i tre delar regisserad av Laurent Bouzereau och baserad på Mark Harris bok ”Five came back: A story of Hollywood and the Second World War”. I centrum står Hollywood-legendarerna Frank Capra, John Ford, William Wyler, John Huston och George Stevens, fem regissörer som avbröt sina karriärer för att på plats dokumentera vad som hände under Andra världskriget. I dokumentärserien guidar Steven Spielberg, Francis Ford Coppola, Guillermo del Toro, Paul Greengrass och Lawrence Kasdan tittarna, medan Meryl Streep agerar berättarröst.
