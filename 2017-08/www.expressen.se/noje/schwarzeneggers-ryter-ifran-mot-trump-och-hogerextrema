Söndag 20 augusti 2017
Schwarzenegger ryter ifrån
mot Trump och högerextrema
Dante Thomsen

USA har skakats efter förra helgens vit makt-möte i Charlottesville, Virgina, där en motdemonstrant blev ihjälkörd av en bilist med nazistsympatier.

President Donald Trump har fått obönhörlig kritik för sina ambivalenta uttalanden kring terrordådet – samtidigt som han har hyllats av Ku Klux Klan. Bland annat har Donald Trump beskyllt "många sidor" för att ligga bakom oroligheterna.



LÄS MER: Arnold Schwarzeneggers vädjan till Donald Trump



I ett nytt videoklipp som publicerats av mediebolaget ATTN på Facebook stormar nu Arnold Schwarzenegger, skådespelare och tidigare republikansk guvernör för Kalifornien, mot både sin president och de högerextrema som marscherade i Charlottesville.

– Det finns inte två sidor av fanatism. Det finns inte två sidor av hat. Och det finns inte två sidor om du beslutar dig för att marschera med en flagga som symboliserar slakten av miljontals människor, säger Arnold Schwarzenegger i videon och fortsätter:

– Det enda sättet att besegra dessa högljudda och arga röster av hat är att möta dem med ännu högre och mer förnuftiga röster. Och det inkluderar dig president Trump. Faktum är att du som president över det här fantastiska landet har en moralisk plikt att skicka ett otvetydigt budskap att du inte tolererar hat och rasism.



Arnold Schwarzenegger levererar också ett starkt budskap till de högerextrema krafterna.

– Låt mig vara så tydlig jag bara kan. Era hjältar är förlorare, säger han i klippet.



LÄS MER: Arnold Schwarzenegger om sin dolda plåga



Arnold Schwarzenegger, som föddes i Österrike 1947, beskriver sedan hans egna erfarenheter av nazismen.

– När växte upp var jag omgiven av brutna män som kom hem från kriget fyllda av splitter och skuldkänslor. Män som blev vilseledda att följa en förlorande ideologi. Och jag kan berätta för er att de spöken som ni idoliserar spenderade resten av sina liv i skam. Nu är de i helvetet.

Arnold Schwarzenegger säger också att det aldrig är för sent att lära sig att alla människor har lika värde.

– Och om du säger ”Arnold, jag var bara på en demonstration. Kalla mig inte en nazist” ska jag hjälpa dig på traven. Umgås inte med folk som bär nazistflaggor och som gör nazisthälsningar. Gå hem. Eller ännu bättre, säg att de gör fel när de hyllar en ideologi som mördat miljontals människor. Och sedan går du hem

Skådespelaren, som kanske mest är känd för sin ikoniska roll som mordisk roboten i "The terminator", uppmanar alla att skänka pengar till organisationer som bekämpar rasism innan han avslutar med en uppmaning som knyter an till just "The terminator".

– Låt oss terminera hatet.
