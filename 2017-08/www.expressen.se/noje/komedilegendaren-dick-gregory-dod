Banbrytande komikern
Dick Gregory är död
Jenny Tillgren

Den kända komikern Dick Gregory är död. Han dog på lördagen i Washington, berättar hans familj på Instagram.

"Det är med enorm sorg som Gregorys familj bekräftar att deras pappa, komedilegenden och medborgarrättsaktivisten Dick Gregory har lämnat den här världen i kväll i Washington D.C. Familjen uppskattar allt stöd och kärlek och vädjar att bli lämnade i fred under den här väldigt svåra tiden", skriver hans son i ett uttalande.

Gregory började sin karriär som komiker, under tiden han tjänstgjorde i militären på 1950-talet. Han blev, enligt Hollywood Reporter, en av de första afroamerikanska komikerna att uppträda regelbundet för en vit publik. Han gjorde framträdanden på alla stora talkshower under 1960- och 1970-talet.

Under sina framträdanden tog han ofta upp rasism och segregation. Hans stora genombrott kom 1961 när han bokades att uppträda på Playboy Club i Chicago.

– När jag började, så kunde en svart komiker inte jobba på en vit nattklubb. Du kunde sjunga, dansa, men du kunde inte stå och prata – men sen skulle system visa hur briljanta svarta människor är, minns han i en intervju 2016.

Sedan blev Dick Greogry en framträdande person under medborgarrrättsrörelsen i USA under 1960-talet. Han anses som banbrytande såväl som inom stand-up som inom politik.

Nu sörjs han av vänner och kolleger i Hollywood.

”Dick Gregory levde ett fantastiskt och revolutionerande liv. Han var banbrytande för komikerscenen och han kämpade för rättvisan”, twittrar artisten John Legend.

"Han var orädd", skriver Bill Cosby.

"Han lärde oss att skratta. Han lärde oss att slåss. Han lärde oss att leva. Dick Gregory var engagerad i rättvisan. Jag saknar honom redan", skriver Jesse Jackson Sr.

Dick Gregory lämnar efter sig hustrun Lillian. De gifte sig 1959 och fick totalt 11 barn (ett av barnen dog vid födseln).
