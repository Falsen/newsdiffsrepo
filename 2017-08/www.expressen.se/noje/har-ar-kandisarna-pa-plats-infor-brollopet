Här gifter de sig –
inför kändiseliten
Michael Töpffer

Under hela lördagen anlände gäster till halvön Furillen på norra Gotland och till den gamla industrilokalen som i dag är ombyggd till ett trendigt designhotell.

Det rådde strålande sol men var också aningen blåsigt i det vackra landskapet.

Här hålls årets kändisbröllop när Lili Assefa, 41, och Michael Wolf, 54, gifter sig.

Tidigare statsministern Fredrik Reinfeldt med kärleken Roberta Alenius kom dit, med lilla dottern Alessia.

Även Carl-Henric Svanberg, Ericssons tidigare vd och nuvarande ordförande i både Volvo och BP, var på plats, liksom radioprofilen Laila Bagge. Hon var dessutom utsedd till toastmaster.

Artisten Andreas Kleerup var också där, liksom kollegan Jason "Timbuktu" Diakité. Men det var artisten Anders "Moneybrother" Wendin som sjöng under vigseln.

Men redan under fredagen inleddes festligheterna med ett mingelparty i ruinien i Visby, där det bjöds på tal, och serverades hamburgare och rosévin.



LÄS MER: Lili Assefa och Michael Wolf planerar bröllop



Bland gästerna fanns under gårdagen många kändisar på plats, som it-entreprenören Johan Staël von Holstein, författaren Kjell A Nordström, schlagergeneralen Christer Björkman, pr-strategen Per Schlingmann, hockeyspelaren Mats Sundin och tv-personligheten Per Sinding-Larsen.

Även tidigare statsministern Fredrik Reinfeldt var bjuden på bröllopet. Han kom dit med kärleken Roberta Alenius, och parets gemensamma dotter Alessia, fyra månader.

Även medieprofilen Hannah Widell var en utav gästerna.



Det var i fjol som Lili Assefa och Michael Wolf offentliggjorde sin romans.

”Jag är glad att ha träffat Lili, hon är en smart kvinna”, kommenterade då Michael Wolf.

Michael Wolf var vd för Swedbank under perioden 2009 till 2016 - men avskedades efter misstankar om insiderhandel. Wolf friades sedermera från brottsmisstankarna. Han har dessförinnan arbetat för Skandia och varit vd för Intrum Justitia.



LÄS MER: Banktoppens nya kärlek: Nöjesprofilen



Lili Assefa är i sin tur är en verklig tungviktare inom svenskt nöjesliv. Hon är entreprenör med bakgrund inom musikindustrin. Hon har haft flera uppdrag för Melodifestivalen och Eurovision Song Contest och har även jobbat med TV4:s "Idol".

Bland de kända klienterna genom åren märks bland andra Carola Häggkvist och Laila Bagge. Även Kleerup, Alex Schulman och Sigge Eklund, samt Loreen, Fredrik Ljungberg, Peter Jöback finns i uppdragslistan. Assefa är även delägare i svenska modeföretaget Whyred.
