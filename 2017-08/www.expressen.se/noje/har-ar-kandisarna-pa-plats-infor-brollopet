Här är kändisarna på
plats – inför bröllopet
Michael Töpffer

Hela dagen har det anlänt gäster till halvön Furillen och till  den gamla industrilokalen som i dag är ombyggd till ett trendigt designhotell.

Här hålls årets kändisbröllop när Lili Assefa, 41, och Michael Wolf, 54, gifter sig.

Tidigare statsministern Fredrik Reinfeldt med kärleken Roberta Alenius kom dit, med lilla dottern Alessia.

– Vi ser fram emot bröllopet. Det ser ut som att det kommer vara nere vid vattnet, säger Fredrik Reinfeldt.

De säger att det kändes naturligt att ta med sig lilla Alessia, 4 månader, till festen.

– Vi tänkte att hon ska få gå på fest tidigt, med förhoppningen att hon tycker att det är roligt, säger Roberta Alenius.

Även Carl-Henric Svanberg, Ericssons tidigare vd, och nuvarande ordförande i både Volvo och Shell, är på plats, liksom radioprofilen Laila Bagge.

Artisten Andreas Kleerup var också där, liksom artistkollegan Jason "Timbuktu" Diakité.

Men redan under fredagen inleddes festligheterna med ett mingelparty i ruinien i Visby, där det bjöds på tal, och serverades hamburgare och rosévin.



LÄS MER: Lili Assefa och Michael Wolf planerar bröllop



Bland gästerna fanns under gårdagen många kändisar på plats, som it-entreprenören Johan Staël von Holstein, författaren Kjell A Nordström, schlagergeneralen Christer Björkman, pr-strategen Per Schlingman, hockeyspelaren Mats Sundin och tv-personligheten Per Sinding-Larsen.

Det var i fjol som Lili Assefa och Michael Wolf offentliggjorde sin romans.

”Jag är glad att ha träffat Lili, hon är en smart kvinna”, kommenterade då Michael Wolf.

Michael Wolf var vd för Swedbank under perioden 2009 till 2016 - men avskedades efter misstankar om insiderhandel. Wolf friades sedermera från brottsmisstankarna. Han har dessförinnan arbetat för Skandia och varit vd för Intrum Justitia.



LÄS MER: Banktoppens nya kärlek: Nöjesprofilen



Lili Assefa är i sin tur är en verklig tungviktare inom svenskt nöjesliv. Hon är entreprenör med bakgrund inom musikindustrin. Hon har haft flera uppdrag för Melodifestivalen och Eurovision Song Contest och har även jobbat med TV4:s "Idol".

Bland de kända klienterna genom åren märks bland andra Carola Häggkvist och Laila Bagge. Även Kleerup, Alex Schulman och Sigge Eklund, samt Loreen, Fredrik Ljungberg, Peter Jöback finns i uppdragslistan. Assefa är även delägare i svenska modeföretaget Whyred.
