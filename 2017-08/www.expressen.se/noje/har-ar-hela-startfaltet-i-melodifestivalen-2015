Här är hela startfältet i Melodifestivalen 2015
Mattias Bergqvist

På måndagen presenterades artisterna i de två första deltävlingarna i Melodifestivalen 2015.

Bland de mest kända namnen finns schlagerveteraner som Jessica Andersson och Magnus Carlsson samt Marie Bergman och Sanne Salomonsen. I starfältet finns även Eric Saade, medan nykomlingarna representeras av bland andra Samir & Viktor.

- Jag tror att folk ser oss som pajasar som kom in på en räkmacka i Mello, men så är inte fallet. Vi har jobbat stenhårt. Vad folk inte vet är att vi har hållit på med musik mycket längre än de tror. De andra tror att vi är pajasar som inte kan det här, säger Samir Badran.

På tisdagen avslöjar SVT artisterna i de övriga två deltävlingarna.

I Östersund tävlar Andreas Weise, Isa, Kalle Johansson, Kristin Amparo, Ellen Benediktson, Jon Henrik Fjällgren och slutligen Andreas Johnson, som är med i Melodifestivalen för sjätte gången.

I den fjärde deltävlingen är det dessa artister som ställer upp: Caroline Wennergren, JTR, Midnight Boy, Hasse "Kvinnaböske" Andersson, Måns Zelmerlöw, Dinah Nah och Annika Herlitz enligt SVT.se.

Sedan tidigare är det klart att Sanna Nielsen, 30, och Robin Paulsson, 30, är det programledarpar som leder Melodifestivalen 2015.

Den första deltävlingen äger rum den 7 februari i Göteborg. Därefter följer Malmö, Östersund och Örebro. Andra chansen tar vid i Helsingborg Arena, medan finalisterna tävlar om vinsten i Friends arena.

Inför 2015 års upplaga sätter SVT ett tak på 20 röster per telefon och bidrag, för att försöka få bukt på problemen med röstfusk. Samtidigt minskar SVT också antalet bidrag, för att ge mer plats åt underhållning.
