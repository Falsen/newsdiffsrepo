Jessica Almenäs tar över för Filip Hammar
Hannes Lundberg Andersson

Förra veckan gjorde Filip Hammar och Fredrik Wikingsson en mycket omtalad – och kritiserad – intervju med Gustaf Norén i "Breaking News". Flera personer menade att Norén verkade påverkad och ur balans.

En av kritikerna var TV4-profilen Jessica Almenäs som menade att intervjun borde ha avbrutits.

"Åh herregud så ont-i-magen-jobbigt i breaking news just nu", skrev Almenäs på Twitter varefter hon fick ta emot personpåhopp.

Kanal 5, Hammar och Wikingsson menade att Norén bara hade febernedsättande och penicillin i kroppen – inget tyngre, som flera personer antydde.





LÄS MER: Hammars hämnd på Almenäs





– Jag tycker att det är ett svaghetstecken från den svenska befolkningen, om man blir upprörd över en intervju där en människa ger av sig själv och vågar vara hudlös, sa Hammar till Expressen efter intervjun.

Osämjan kring intervjun tog inte slut där. Så sent som på söndagen svarade Hammar på Almenäs kritik ännu en gång. Då genom en gliring till Almenäs.

"Åh herregud så-ont-i-magen-jobbigt att titta på Jessica Almenäs intervju om grön buffémat. Men snälla nej. Avbryt nu! Verkligen över gränsen", skrev han om en sekvens i "Nyhetsmorgon".

Men nu verkar de två ha rökt fredspipa. För när Filip Hammar under måndagens "Breaking News" skickas ur studion på ett uppdrag – dyker Jessica Almenäs upp som ersättare.

– Ja, i kväll gör hon det. Jag är ute på hemligt uppdrag. När det väl var bestämt att jag skulle på hemligt uppdrag kändes det som det självklara att ersätta med Almenäs. När man gör den här typen av tv så finns fredspipan alltid inom räckhåll. Av den anledningen kändes det ganska logiskt. Jag tycker också att hon och Fredrik alltid har haft en bra kemi. Men Fredrik är mer lismande i sin natur mot hela branschen. Han vågar inte vara ovän med någon. Det är tio år sen Fredrik sa något provokativt, säger Filip Hammar och fortsätter:

– Han får sopa igen, eller åtminstone sy ihop de sår som jag rivit upp. Det är den dynamiken vi har.





LÄS MER: Ilskan mot Filip Hammar





Hur allvarlig var irritationen?

– Jag tycker fortfarande att hon har fel. En röd tråd genom hela "Breaking News" är att jag och Fredrik försöker läxa upp TV4. De måste förstå att världen innehåller så mycket mer än vad de erbjuder i sin kanal. Jag tror att förändringsprocessen är i gång. Herregud, det var ju någon dj-dans i "Nyhetsmorgon" i helgen. De moderniseras i sitt tänkande, att världen inte bara är ett greenroom i "Let's Dance" där alla kramas. Det här är väldigt spännande. Aldrig någonsin har jag blivit ersatt, säger han.

Jessica Almenäs skriver på Twitter att det hela inte är något aprilskämt.
