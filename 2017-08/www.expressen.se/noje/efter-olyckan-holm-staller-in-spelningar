Efter olyckan: Holm ställer in spelningar
Per Hägred

På lördag var det tänkt att Lasse Holm skulle ha premiär på sin nya soloshow "Kända låtar, anekdoter och lite till" i Blekinge.

- Men efter sista "Diggiloo"-spelningen 25 augusti åkte jag raka vägen till Spanien för att vila upp mig och först då insåg jag att jag inte skulle kunna spela och genomföra konserterna.

Det var också där han insåg vidden av det inträffade.

- Jag kan inte trycka ner höger pekfinger. Det viktigaste fingret för en pianist. Det är hemskt. Jag var tvungen att bearbeta känslorna jag drabbades av den insikten. Men man får akta sig för att inte gå in i något trauma.

Det var tre dagar före "Diggillo"-gängets stopp i Kristianstad som olyckan var framme. Lasse Holm, som kallar sig "Diggiloo"-kapten, skulle kapa ved när han fastande med handsken i maskinen.

- Jag lyckades slita ut handen, men pekfingret kapades.

Och det kunde ha gått betydligt värre.

- Det är det jag tänker på nu när jag tittar på min skadade hand och känner mig missmodig. Jag kunde ha blivit av med hela handen, eller i vart fall tre fingrar.

Det var också en smärtsam insikt för Holm.

- Men det är farligt att börja tänka i de där banorna. Det är lätt att man blir sorgsen. Den här högerhanden har ju varit min bästa vän i 60 år. Jag började nämligen spela piano redan som sjuåring.

Efter olyckan behandlades han av en handkirurg på sjukhus.

- Jag fick dessutom extremt starka mediciner. Värktabletter men också morfin. Och jag behandlades med penicillin intravenöst. Den kuren varade i en månad.

Den tusenhövdade "Diggilloo"-publiken såg visserligen bandaget men märkte inget av den smärta som Holm upplevde.

- Jag var ju rätt groggy där uppe, berättar han i dag.

- Men jag kunde ändå spela på en hammondorgel. Men piano kunde jag inte spela, det gick bara inte.

Och problemet har fortsatt.

- Jag kan inte använda pekfingret och då går det helt enkelt inte att spela. Det är fruktansvärt, men det går inte att göra något åt det.

Problemet är framför allt de kapade nervtrådarna som hjärnan känner av.

- Jag har gått hos en handterapeut och går på en slags behandling. Jag har en burk med ärtor som jag som jag rör om med handen i på kvällar och morgnar. Hjärnan blir liksom lurad och under en timme eller så fungerar fingret normalt och jag kan hålla i saker utan problem. Men sen är det kört igen.

Han räknar med att behöva genomföra den här specialträningen under hela vintern.

Nu hoppas han kunna komma tillbaka till scenen i mars i amband med tre konserter i Borås.

- Och jag kan fortfarande jobba i studion med låtar.

Den andra passionen i livet efter musiken heter golf.

- Men den fixar jag tack och lov. Däremot är det väldigt ansträngande att arbeta med datorn. Då blir fingret fort väldigt ansträngt. Bäst är faktiskt när jag knäpper händerna…
