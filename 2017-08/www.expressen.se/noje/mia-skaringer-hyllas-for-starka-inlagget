Mia Skäringer hyllas
för starka inlägget
Elias Andersson

"Det finns inget konstnärligt utrymme att vältra sina psykiska åkommor i för en kvinna". Det skriver Mia Skäringer, 40, för att uppmärksamma hur hon upplever att samhället reagerar på missbruk och psykisk ohälsa hos kvinnor.

En man blir omhändertagen medan en kvinna riskerar att bli betraktad som "tragisk", "en dålig mamma" eller "labil", menar "Solsidan"-skådespelaren.

Nu hyllas hon för sitt inlägg i debatten.

Mia Skäringer börjar sitt inlägg – som gillats mer än 6 000 gånger – med att ifrågasätta hur hon hade bemötts om hon fallit in i missbruk.

"Om jag skrikit ut allt jag känner. Om jag kastat alla glas jag velat. Smällt igen de dörrar som ifrågasatt. Försvunnit i veckor. Gett på käften. Gjort rädslans revor i barnens själar. Bedövat ångest. Bedövat ansvar och skuld. Om jag sopat allt vuxenansvar under mattan. Aldrig bett om hjälp. Druckit mig bortom. Knullat mig igenom. Snortat mig under. Tror ni jag fortfarande fått några roller. Tror ni någon man hade stått vid min sida och lugnat de små.", skriver hon.

Sedan gör skådespelaren en jämförelse med hur hon anser att män med liknande problem löper mindre risk att bli dömda av vänner och kolleger. Hon fortsätter:

"Medan kvinnan sjukskriver sig av ångest för vad alla ska tro dyker mannen upp fortfarande berusad på jobbet. Han blir förstådd och omhändertagen i sin trasighet. Inte sällan även hypad och åtrådd".

Och de uppmuntrande kommentarerna under inlägget är många. "Bäst är du. Som alltid", skriver en av följarna.

Mia Skäringer har tidigare talat öppet om hur hon själv drabbats av utmattningssyndrom. I fjol skrev hon bland annat om sin sjukdom på Facebook. Där förklarade hon hur hennes kropp rent fysiskt inte längre orkade med all stress, men hur hon ändå försökte pressa sig vidare.

I inlägget, som då gillades mer än 22 000 gånger, beskrev Skäringer hur hon "svalt sina egna känslor som spyor" och "bitit ihop tills gommen har låst sig".
