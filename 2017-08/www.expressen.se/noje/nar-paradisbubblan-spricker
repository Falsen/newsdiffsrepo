När paradisbubblan spricker
Elin Slättberg

"Paradise hotel" är en populär dokusåpa som lockar många unga människor att söka till programmet. År 2014 var det fler som sökte till programmet än till lärarhögskolan. Att deltagarna får flera tusen följare på sociala medier och ett strålkastarljus som riktas mot dem är något som skapar ett stort intresse för att delta.

– Det är ju verkligen ett äventyr som man aldrig kommer att glömma, säger Jakob Ahl, som är en utav deltagarna i årets säsong av "Paradise hotel".

Annette Hill, professor i media vid Lunds universitet, har tidigare forskat kring dokusåpor och menar att det är folks engagemang som gör dokusåpan till en så pass stor tv-genre.

– Reality-tv är i behov av interaktion med publiken genom live-tv, röster från publiken och genom sociala medier. Genren behöver publik som älskar och även älskar att hata programmen. Tittarna engagerar sig känslomässigt i programmen vilket är avgörande för att showerna ska bli framgångsrika säger Annette Hill.

Hon menar också att dagens dokusåpor bygger på underhållning och att det är det som produktionsbolagen är ute efter när de gör programmen.



LÄS MER: Beslutet som chockar deltagarna i "Paradise hotel"



Jakob eller Jake som han också kallas, har efter sin medverkan i "Paradise hotel" flyttat ihop med Sanel Dzubur som också vann årets säsong av "Paradise hotel" tillsammans med Lisa Maria Jönsson. Killarna har verkligen utvecklat en speciell vänskap efter programmet. Men de tycker inte att produktionen har speglat den när programmet nu sänds. De anser inte heller att produktionen fått fram den riktiga bilden av vem de är.

– Jag och Jake har gjort så många sjuka saker under tiden inne på hotellet och vi har verkligen en unik vänskap. Detta har produktionen inte alls tagit med, säger Sanel.

– Och mig har de framställt som en väldigt tråkig tillbakadragen kille, något jag absolut inte är i verkligheten, menar Jakob.

Susanne Nylén, presschef för MTG Sverige, menar att det inte är så konstigt att det klipps så pass mycket i "Paradise hotel" och andra dokusåpor.

– Det är en bråkdel av det som händer på hotellet som kommer med. Deltagarna filmas tjugofyra timmar om dygnet och materialet ska klippas ned till några minuter, säger Susanne Nylén.

Trots att Jakob och Sanel är medvetna om risken att vinklas av produktionen har de ändå valt att medverka i programmet. Frågan man ställer sig är varför?

– Att delta i programmet innebär att man uppmärksammas och blir känd för en stor grupp människor, särskilt unga. Förutom att programmet skapar en ny möjlighet att knyta kontakter och samarbeten så ger det oss möjligheten att kunna göra något bra av publiciteten vi får, säger Jakob.

– Programmet ger oss också en chans att bygga upp ett eget varumärke, säger Sanel.





Enligt MTG/TV3 har de en genomarbetad process med produktionsbolaget Mastiff hur de ska ta hand om deltagarna, före, under och efter inspelningen. Susanne Nylén berättar att varje deltagare har genomgått ett psykologtest och en hälsoundersökning innan sin medverkan. Jakob berättar dock att han hört att inte alla genomgått dessa tester, något Susanne Nylén hävdar inte stämmer.

– Jo, alla har genomgått ett psykologtest för att bli godkända att få medverka, säger Susanne Nylén.

Tittarna får heller inte se vad som sker efter att deltagarna åkt ut ur programmet. Deltagarna slussas ut till olika hotell, i fall de skulle komma tillbaka och fortsätta sitt deltagande. Från att ha varit inne i huset och festat och haft kul med alla andra deltagare runt sig, till att plötsligt  slängs ut helt ensamma utan att veta hur länge man måste stanna där. Jakob som själv åkte ut ur programmet vittnar om att dessa hotell, där kamerorna inte rullar, ska vara långt ifrån lyxen inne på TV-hotellet. Han anser att det är viktigt för personer att veta – om någon funderar på att söka till programmet.

– Jag hade absolut ingenting att göra när jag kom dit. För att tiden skulle gå fortare gick jag fram och tillbaka längst den ödsliga stranden för att bli trött och somna. Det kunde ta fem timmar från att jag beställde mat tills att det kom, just för att det låg så ödsligt, säger Jakob.

– De förvarnade mig om det i alla fall. De sa att det inte finns något att göra om man skulle åka ut. Så min första tanke var att det är bäst för mig att stanna kvar på "Paradise hotel", säger Sanel och skrattar.

Susanne Nylén menar dock att ingen av deltagarna bor dåligt och att de slussas ut till olika hotell just för att de inte ska kunna mötas och prata ifall de ska in på "Paradise hotel" igen.

När inspelningen nått sitt slut och deltagarna kommit hem till Sverige och Stockholm, hamnar de återigen på ett hotell en sista natt innan de åker hem till sina hemstäder.

På vissa av deltagarna hotellrum ska det, enligt Jakob och Sanel, ha förekommit droger och alkohol under natten. Jakob och Sanel berättar dock att det inte var något MTG/TV3 hade ansvar för. När Susanne Nylén får frågan om hur MTG/TV3 ställer sig till detta så svarar hon:

– Vi från kanalen bokar inte hotell när deltagarna kommer hem. Deltagarnas resor och boende kring inspelningen ordnas av produktionsbolaget.

Produktionsbolaget Mastiff vill i sin tur inte kommentera något och hänvisar tillbaka till MTG.

Efter att programmet nu har börjat sändas har både Jakob och Sanel fått många kommentarer med synpunkter på hur de väljer att leva sina liv.

– Är man med i en dokusåpa och får den uppmärksamheten så går det väldigt fort. Över en natt så vet alla vem du är och alla ska kommentera dig. Det kan bli en form av mobbning och det kan bli riktigt illa om man inte är beredd på det psykiskt, säger Malin Gramer som varit programledare för "Paradise hotel" sedan 2013.

– Jag har fått väldigt mycket kommentarer och hat och det gräver upp känslor som är lika de jag kände när jag blev mobbad som liten, säger Jakob.

Susanne Nylén menar att MTG/TV3 självklart hjälper till om det är någon som känner sig utsatt för näthat eller om deltagarna skulle behöva prata.

Även kontrasten mellan Sverige och Mexiko kan bli stor när deltagarna kommit hem. Under inspelningen av "Paradise hotel" blir deltagarna uppassade dygnet runt och de står ständigt i centrum. När de sedan kommer tillbaka till Sverige och bubblan de levt i plötsligt spricker, kan skillnaden bli stor. Att delta i ett program som "Paradie hotel" gör enskilda individer kända för en stor publik. Många deltagare åker ofta ut på barturnéer runtom i Sverige, festar och dricker efter sin medverkan. Jakob och Sanel har dock en annan plan att fylla tomrummet med. De kommer båda från tuffa uppväxter och vill nu åka ut och hjälpa andra ungdomar i samma situation.

– Jag tror att folk som följer programmet lyssnar på oss och tar till sig det vi säger eftersom vi har varit med i en dokusåpa, säger Jakob.

– Vi har nu båda blivit ambassadörer för anti-mobbing-appen Speak Up som ska hjälpa till att stoppa mobbning i skolorna. Vår tanke är också att kunna åka ut till skolor och föreläsa, säger Sanel.





Dokusåpan har nu funnits i Sverige i 20 år. De flesta vet att produktionen bakom dokusåpan gör karaktärer av deltagarna för att skapa ett så underhållande program som möjligt. Trots vetskapen om detta så vill ändå mängder av människor delta, så även Jakob och Sanel.

Trots att killarna nu i efterhand tycker att produktionens bild av dem inte stämmer överens med deras egen så har programmet gjort dem kända, något som varit deras mål. Nu tar de spjärn i sina egna brokiga bakgrunder och vänder sig till ungdomar som också har det trassligt.

– Kan jag hjälpa någon att må bättre så har jag lyckats, säger Jakob.
