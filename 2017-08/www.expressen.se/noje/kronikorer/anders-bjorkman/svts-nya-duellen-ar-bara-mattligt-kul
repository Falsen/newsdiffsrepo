SVT:s nya "Duellen"
är bara måttligt kul
Anders Björkman

"Versus" är danska titeln och DR1 har fått en tittarsuccé med denna familjeunderhållning, som på svenska kallas "Duellen".

I Danmark leds programmet bara av Jakob Riising, så där har det inte behövts parterapi.

I SVT debuterar Carolina Klüft, sjukampare med OS-guld, som programledare inom underhållning och har vid sin sida rutinerade Micke Leijnegard.

Och nej, det där med parterapi är inget skämt. För att lära känna varandra bättre, för att få veta vad den andre är orolig för, för att bygga ett förtroende, har Klüft och Leijnegard gått i parterapi.

Jag har aldrig hört talas om programledare som gjort detta och jag kunde inte upptäcka någon skillnad på Leijnegard, som hade sitt vanliga lågmälda lugn.

Klüft klarade sig hyggligt för att vara debutant, men sattes inte heller på några svåra prov.

De knuffades i alla fall inte framför kameran.

Tio skogshuggare mot en skogsmaskin. Det är den första av alla matcher under åtta lördagar med "Duellen". I studion sitter 20 lag som tippar utgången i sex olika dueller. De lag som gissar fel åker ut.

Hur roligt är detta? Måttligt kul. Några dueller är småroliga. Andra engagerar inte alls.

Rullskridskor mot enhjuling, till exempel – stendött. Juicemaskin mot muskelbyggare, som pressar för hand – fånigt.

Man har ansträngt sig för att duellerna ska bli spännande för tittarna, men det är ett misstag att ha med två gapiga, påfrestande kommentatorer.

Naturligtvis är detta, precis som TV4:s "Fångarna på fortet", i första hand barnunderhållning. Familjen ska titta tillsammans och gissa tillsammans, det finns en app för ungarna att trycka på.

Bäst blir det när Carolina Klüft själv tar plats i sista duellen. Hon springer i kapp med tunnelbanetåget mellan två stationer i Stockholm.

Det ger en kort stunds nerv i spektaklet.
