Ulla Skoog lyfter
serien "Saltön"
Anders Björkman

Året var 2005 när ”Saltön” drabbade Sverige. Träffade tittarna rakt i hjärtat och fick en publik på 2,5 miljoner. Fenomenala siffror.

Nu tolv år senare är det dags för fjärde omgången av ”Saltön” efter Viveca Lärns böcker om livet i det lilla bohuslänska ösamhället.

Allt är sig likt på Saltön. I första avsnittet sker ett dramatiskt dödsfall, det flyttar in ett nytt par, det öppnar ett lyxigt spa, men egentligen går livet på Saltön vidare utan större påverkan av omvärlden.

Allt är sig likt hos tobakshandlare Blomgren och hans fru Emily. Han är deprimerad över hur livet blivit, hon är svartsjuk och sorgsen över brist på kärlek och i butiken står mannen i basker och gratisläser tidningar.

Saltön är en egen värld, ett sorts reservat i den stora världen. Serien är traditionellt berättad, en stabil dramakomedi, där en del scener får andas sorg, men där det  hela tiden finns en drastisk humor.

Styrkan är den speciella stämning, som man lyckats behålla sedan första avsnittet för tolv år sedan.

De gamla karaktärerna anses givna för publiken, medan de nya presenteras med ett miniporträtt, som snabbt ger bakgrund.

Runt två av de nya kommer det uppstå dramatik.

Claes Månsson är nyinflyttade vänlige Holger som saknar sin bror och får god kontakt med fru Blomgren. Gunnel Fred är dystra änkan Karin, som möter ungdomskärleken Sandro.

”Jag är vansinnigt charmig”, säger den vinpimplande Johanna Karlsson när hon söker jobb. Ulla Skoog lyfter hela serien när hon gör denna tragiska dam till ett komiskt mästerskap i cyniskt minspel, menande blickar och bittra repliker levererade ur mungipan.

Och så är jag förtjust i Tomas von Brömssens dystre tobakshandlare som med hängande huvud säger "Det verkar skönt att vara död".
