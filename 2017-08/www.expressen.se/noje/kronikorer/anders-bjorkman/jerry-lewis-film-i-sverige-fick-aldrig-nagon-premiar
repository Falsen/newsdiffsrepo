Tisdag 22 augusti 2017
Jerry Lewis film i Sverige
fick aldrig någon premiär
Anders Björkman

Jerry Lewis föddes i en artistfamilj, började uppträda som femåring. Som ung nattklubbskomiker på 50-talet slog han sig ihop med en viss Dean Martin, italiensk-amerikansk sångare.

Martin & Lewis blev 50-talets största underhållare och sålde ut nattklubbar i hela USA, De gjorde succé i radio och togs till Hollywood.  Under 50-talet gjorde de 16 filmer tillsammans och temat var ungefär detsamma. Lewis var token med förvriden kropp och halvöppen mun, Martin var den coole som då och då bröt ut i sång.

– Vi hade X-faktorn, den mäktiga känslan mellan oss, beskrev Jerry Lewis framgången i en bok 30 år senare.

Martin & Lewis räknas än i dag som alla tiders mest framgångsrika duo i amerikanska nöjesbranschen.

Jerry Lewis ville regissera och började styra deras filmer. Till sist orkade inte Martin med alla avbrott för Lewis idéer och lämnade filmstudion. De pratade inte med varandra på tio år.

Lewis fortsatte att göra film ensam. När ett filmbolag saknade en skojig film till jul, så hoppade Lewis in med en idé utan manus. På en månad spelade han in galna sketcher på ett hotell i Florida och det blev "The bellboy" ("Alla tiders gågosse"), en överraskande publiksuccé.

1963 gjorde han sin mest berömda film, "The nutty professor" ("Dr Jäkel och Mr Hyde") och fick både god kritik och en vuxen publik. Han fick göra de filmer han ville men intresset började svalna i USA.

Dock inte i Frankrike, där han hyllades för sin geniala humor och fick hederslegionen. Där har han hela livet varit en kulturperson.

I USA var han också känd för sina tv-galor, "telethon". Han ledde enorma insamlingar, där kändisar satt i direktsänd tv och svarade i telefon dygnet runt när tittarna ringde in gåvor. Under åren drog han in miljarder till välgörenhet och fick många hedersutmärkelser. Han var till och med nominerad till Nobels fredspris.

Jerry Lewis jobbade dygnet runt varje dag och blev utbränd innan ordet fanns. Hans kropp, som tagit stryk i hans fysiska komik, var sliten och han hade andra sjukdomar.

Men han kom igen 1982 i stalkerrysaren "The king of comedy", där han fick mycket beröm för en allvarlig roll – trots att han spelade sig själv, komikern, som råkar ut för en hotfull stalker.

Jo, så var Jerry Lewis i Sverige och filmade 1972. Filmen hette "The day the clown cried" och var hans egen idé. Den handlade om barn i nazismens koncentrationsläger.

Det togs scener på Europafilm i Sundbyberg och på ett militärt område i närheten. Jag var på presskonferensen med en trött, utarbetad och skäggig Jerry Lewis, som svarade lågmält och lite otåligt på våra frågor.

Han talade om hur viktig filmen var för honom, eftersom han själv var av judisk börd. Han trasslade in sig i symbolik och tankegångar som inte gick att skriva eftersom man inte riktigt förstod vad han menade.

"The day the clown cried" var ett så nära projekt för honom att filmen frös inne. Lewis ville ta kompletterande scener och hade rullen med slutscenerna, en producent i Paris som hade investerat hade resten.

Båda tjurade envist och filmen fick aldrig premiär.

När USA nu hyllar minnet av Jerry Lewis, så minns de den helt galne och mycket framgångsrike komikern. I Frankrike hyllas han säkert som en "auteur", en personlig filmskapare.
