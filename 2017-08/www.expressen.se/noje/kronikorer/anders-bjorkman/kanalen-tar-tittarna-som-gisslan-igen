Kanalen tar tittarna som gisslan – igen
Anders Björkman

Så sent som i juni var det konflikt mellan Discovery och distributören Telia. Väl tajmat eftersom Sveriges spelade VM-kval mot Frankrike och Kanal 5, som ingår i Discovery-imperiet, hade sändningen.

Nu bara några månader senare går avtalet med Com Hem ut den 31 augusti vid midnatt. Det avtalet berör många fler, ungefär hälften av alla tv-apparater i Sverige.

Vad är det nu på gång? Jo, nya VM-kvalmatcher mot Bulgarien och Vitryssland. Och Kanal 5 sänder – eller sänder inte?

Bulgarien-Sverige spelas just torsdag den 31 augusti och kan sändas i Kanal 5. Kanske bryts sändningen i eftersnacket?

Men Vitryssland-Sverige på söndag, den matchen fryser inne för 4, 5 miljoner tittare. Alla dessa vill kanske inte se fotboll, men det är ett evenemang, som betyder mycket för många. Och det vet förstås alla inblandade.



LÄS OCKSÅ: 4,5 miljoner tittare riskerar förlora Kanal 5



Henriette Zeuchner, vd för Discovery Networks Sweden, säger att hon "känner ett ansvar att informera om situationen". Jojo, och det är också taktiskt rätt i pågående förhandling så här tre dagar före avtalets utgång.

Henriette Zeuchner måste förstås säga att man försöker lösa detta, men "så här långt har vi inte lyckats nå ett nytt avtal".

Snömos, Henrietta, och vi har hört det många gånger förr. Alla vet att detta är påtryckningar.

Avtalet handlar väl om pengar. Com Hem ska betala mer för att få distribuera Kanal 5 och alla andra Discovery-kanaler. Svenska vd:n har förstås tryck på sig från moderbolaget i USA att pressa fram högre vinst.

Då uppträder man gärna desperat.

Men tittarna är riktigt trötta på det här, på utpressning i förhandlingar med fotbollstittarna som gisslan.

Om Discovery och Com Hem verkligen brydde sig om tittarna, då kan de visa det på ett enkelt sätt.

Med motiveringen att så många är intresserade av fotbollsmatchen, så undantar båda parter Kanal 5 och låter kanalen sända i Com Hem på söndag.

Sedan kan Henrietta fortsätta att kriga.
