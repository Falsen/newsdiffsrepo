Öppenhjärtig Tove
Lo utan filter
Anders Nunstedt

Alla har vi gjort dumheter, det är inte minst en del av att växa upp. Men det innebär inte nödvändigtvis att vi pratar om det. Man glömmer och går vidare.

Sopar fadäserna under mattan och hoppas att de håller sig gömda där.

När Tove Lo, en av landets mest framgångsrika artister och låtskrivare, berättar om sitt liv gör hon det utan filter.

Hon är lika öppenhjärtig som i de flesta intervjuer, och lite till.

Sångerskan inleder med att berätta om att hon dövar hjärtesorg med kemikalier och resonerar kring att hon gillar sex – och att det inte behöver gå hand-i-hand med kärlek.

Det är en mjukstart på programmet.

I nionde klass krossar hennes första stora kärlek hennes hjärta. Tove Lo gråter. Skär sig. Lever destruktivt. Avslutar grundskolan med att somna nerspydd i ett dike, med byxorna nere.

Får ätstörningar och hamnar hos en psykolog där hon mest satt och ljög.

Det hade varit en deprimerande historia om inte så mycket utspelade sig i imperfekt, om svårigheterna inte lett till någon slutsats. "Varför undviker vi mörkret?", frågar Tove Lo. "Är man så rädd för vad folk ska tycka?".

Som artist i popens mainstream-fåra är hon utmanande och, för vissa, provocerande. En del texter är nakna, en del svarta. Tove Lo gör hitmusik utan att kompromissa med sig själv. Det är imponerande.

Det är också befriande att hon en gång struntade i sitt skivbolags uppmaning att mediatränas. På så sätt är hon en strålande förebild. Hon har vägrat att bli en produkt, och hon ifrågasätter konstant bilden av vad en ung tjej i musikbranschen bör och inte bör göra.

Hon är en cool girl. Med "en fitta tatuerad på armen".
