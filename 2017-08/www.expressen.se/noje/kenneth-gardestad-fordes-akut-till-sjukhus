Kenneth Gärdestad
fördes akut till sjukhus
Dante Thomsen

Det är bara månader kvar tills premiären av Hannes Holms nya storfilm "Ted – för kärlekens skull". Under produktionen har flera personer i Ted Gärdestads närhet bidragit med anekdoter och fakta för att filmen ska bli så autentisk som möjligt. Bland dem nära vännen Janne Schaffer och Ted Gärdestads bror Kenneth Gärdestad, som skrev många av Teds texter.

– Det har varit mycket hejaklapp. Sedan har han (Kenneth, reds anm.) haft många åsikter om sin egen roll i deras gemensamma arbete. Att han till exempel aldrig var avundsjuk på sin bror. Aldrig, aldrig, aldrig. Men det är ganska lätt att ramla in i det hålet om man har en brorsa som alla springer och hejar på och en brorsa som folk inte ens vet existerar, säger Hannes Holm och fortsätter:

– Han kände att skulle man skildra Kenneth Gärdestad som en ogin person gentemot sin bror, så var man på fel väg.



LÄS MER: Nya tuffa tragedin i Gärdestad-familjen



Kenneth Gärdestad har dock inte kunnat närvara under produktionen – bland annat skulle han ha besökt inspelningen i Humlegården i somras.

– Nej, han fick förhinder. Sedan vet jag inte om det berodde på hans sjukdom eller inte. Men vi har haft väldigt tät kontakt och han har sett flera klipp ifrån filmen. Han har varit ett filmproffs på att hålla en fin balans i sina åsikter och förstå vårt jobb. Jag tror att det beror på att han själv skriver så mycket texter. Det är viktigt att förstå att det är en dramatisering och inte en dokumentär.

Nu berättar Kenneth Gärdestad att han inte har kunnat vara med under inspelningen eftersom han legat på sjukhus.

– Jag har inte varit så inblandad i filmen den senaste tiden eftersom jag har legat på sjukhus. Det har inte varit möjligt så jag har varit bortkopplad. Man kan ju inte göra något när man ligger på sjukhus. Men jag snackade med filmlaget i dag så vi är på speaking terms.



Totalt spenderade Kenneth Gärdestad två veckor på sjukhus.

– Det är lite skakigt kan man väl säga. Jag har haft magproblem. Jag fick en infektion i magen så det har varit mycket dividerande med läkaren. Det har varit det mest akuta. Sedan har jag det underliggande och det är lymfom. Men jag är hemma nu.

I dag får Kenneth Gärdestad vård i hemmet.

– Jag har ett hemteam som kommer hit och ser till mig tre gånger i veckan. Det är jättebra.

Hur mår du?

– Det är inte kul, det kan jag säga.

Kenneth Gärdestad lider också av hudcancer och lymfom.

– Prognosen är allt från ingenting till att hamna under jord.



LÄS MER: Kenneth Gärdestads kamp mot sjukdomen inför "Så mycket bättre"



Trots sjukdomen har Kenneth Gärdestad haft många åsikter om "Ted - för kärlekens skull".

– O ja, det har jag haft ända från början. Det handlar väl om att man så mycket som möjligt håller sig till sanningen.

Det är viktigt för dig att du inte framstår som ogin gentemot Ted har jag förstått?

– Ja, jag har inte sett någon del av filmen som tar upp just det men jag har förklarat att det är väldigt viktigt för mig att jag inte ska framstå som någon svartsjuk person. Jag var jätteglad för Ted och all hans musik. Jag hade bara stora glada ögon när det gällde Ted, det var inte någon svartsyn där inte.
