Filip Hammars löfte –
så vill han förändras
Dante Thomsen

Med start måndag klockan 22.00 är "Breaking news" tillbaka med en rekordlång säsong. I vanlig ordning rattas programmet av duon Filip och Fredrik som tar pulsen på dagsaktuella händelser.

När Expressen når Filip Hammar är han hemma i Los Angeles, USA. Dagen därpå ska han dock sätta sig på ett plan till Sverige och åka direkt till studion för att spela in premiäravsnittet.

– Det är lite intressant det där. Det börjar bli mer och mer av ett inoljat maskineri som man bara kan komma till. Jag bor ju i USA för det mesta och så ska jag få ihop det här också så det blir ett jävla pendlande. Jag åker så mycket att jag är hej och tjenare med personalen på flyget, säger han och fortsätter:

– Men vad fan, jag ska inte klaga. Om någon hade sagt till mig när jag var 18 år och åkte till USA första gången att jag skulle få pendla mellan USA och Sverige hade jag inte trott att det var sant överhuvudtaget. Jag är lyckligt lottad men jag har tvingats bli bättre på logistik än jag har varit i mitt tidigare liv.



LÄS MER: Efter bråket – Filip Hammar blockad av Bindefeld



Vad gör det här pendlandet med humöret och tröttheten? Blir du inte jetlaggad?

– Jag har inte reflekterat över det själv. Vi lyckades ju pressa in en långfilm ("Tårtgeneralen", reds anm.) under sommaren, det känns nästan som att jag hallucinerade. Men det var någon som sa till mig att jag inte verkar vara så trött när jag kommer till jobbet. Jag tror att mycket handlar om att jag gillar det här livet.

– Dessutom ska man inte underskatta att jag får fem-sex dagar med fullt solsken när jag kommer till LA. Särskilt under de mörka månaderna. Det jag förlorar i sömn kanske jag vinner i någon slags ljusterapi.



Frågan är också vad som är "rimligt att klaga på".

– Det blir ändå lite existentiellt när man vet att man har det bättre än 99,9 procent av jordens befolkning. Jag har gett något slags senarelagt nyårslöfte att klaga mindre. Nu är jag i den här situationen så det är bara att ösa på. Och jag tycker ju att allt är lika kul.

– Det är den nya, glada Filip. Jag är en lyckligt lottad man i jämförelse i relation till mycket annat.

Det finns ju två rätt oförglömliga ögonblick ur "Breaking news" och då tänker jag på Pascal och Little Jinder.

– Ja det var fan underbart. Problemet är... att förvänta sig Pascal-ögonblick varje kväll, visst det jag hade jag velat ha men det är helt omöjligt.

I det första programmet gästas "Breaking news" bland annat av Ruben Östlund.

– Det är väl kul. Fast man kan säga vad man vill om Ruben Östlund men någon Pascal är han inte.

Filip Hammar är samtidigt nöjd med hur "Breaking news" har utvecklats.

– Det som är så härligt i de senaste säsongerna är att vi faktiskt har vågat ta ut svängarna vad gäller det politiska och samtida.

Det måste vara tacksamt med tanke på hur mycket som händer både i Sverige och USA just nu?

– Vi har utvecklat någon slags tyckonomi i Sverige. Egentligen tycker jag att det är mest negativt men det är bra för "Breaking news". Men det är klart, vi måste också tänka efter så att "Breaking news" inte bara blir en megafon där vi varje kväll ska skämta om Sverigedemokraterna. Jag tror folk tröttnar då och att vi gör oss själva en otjänst. Vi måste vara noga med att skifta perspektiv ibland.



LÄS MER: Skräcknatten: Jag greppade en kniv



Att göra "Breaking news" är enormt slitande men Filip Hammar är ändå redo att göra "Breaking news" i åtminstone tio år till.

– Det har blivit en grundbult i mitt yrkesutövande. Det är en konstant som jag tror att jag och Fredrik har sökt efter.

Ni ska ha sidekicks i år, är det någon drömmer om att jobba med?

– Det måste vara någon som kan komplettera en. Men samtidigt är de så korta inhopp så man behöver inte klicka med personen. Det viktiga är ju att någonting händer. Ruben Östlund vore väl kul?

Hur är det annars i livet?

– I dag har jag den sista dagen på semestern och det är alltid förknippat med viss ångest. Jag är inte en sådan människa som går runt och är peppad på att börja jobba. Det har varit en märklig sommar, ganska mycket ledigt nu på slutet men också extremt mycket jobb. Men det känns som att det ska bli en bra höst det här.
