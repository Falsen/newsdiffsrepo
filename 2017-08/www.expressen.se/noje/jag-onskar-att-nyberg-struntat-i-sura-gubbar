Fredag 18 augusti 2017
Jag önskar att Nyberg
struntat i sura gubbar
Britta Svensson

Häromdagen fick jag skäll från läsare som tyckte att statsvetaren Mats Persson visst var intressant när han pratade om brexit. Vilket jag inte höll med om.

Men det är så med "Sommar". En del ämnen är man som lyssnare inte så gripen av. Med Annakarin Nyberg, filosofie doktor i informatik vid Umeå universitet, var det tvärtom så att hon hade kunnat nörda ner sig väldigt mycket mer, och jag hade haft öronen på helspänn.

Nu valde hon att i stället berätta ingående om sin bröstcancer. Det blev en fin berättelse om en "vanlig" cancer som inte ens berättigade till någon sjukskrivning. Men som ändå blev omvälvande för henne själv och familjen.

Men efter en lång "Sommar"-säsong med mycket sjukdomar och död, letar örat efter det den inte hört förut. Och Annakarin Nybergs kunskaper om hur sociala medier fungerar ville man bara ha mer av.

Hon berättade om hur kvinnor hittar vänner, som de sen träffar i verkliga livet, i kommentarsfält till bloggar där de har förtroende för avsändaren. Hur Facebook plötsligt har blivit för rörigt när de sociala sammanhangen krockar med varandra. Hur unga kvinnor skapat företag och arbetstillfällen genom att förstå hur man kommunicerar och bygger upp varumärken med sociala medier.

Att det i den nya, sköna världen är väldigt bra för Annie Lööf att synas på bild med Blondinbella, snarare än tvärtom.

Annakarin Nyberg kunde struntat i ointressanta gubbars härskartekniker och pratar mer om det hon är expert på.
