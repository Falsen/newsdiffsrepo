Diaz om sexscenerna i nya avklädda filmen
Jennie Hammar

I filmen "Sex tape" spelar Cameron Diaz en tvåbarnsmamma som försöker rädda sitt sinande sexliv. Minibuss, radhus, föräldramöten - universella symboler för en ospännande, stressig vardag, där passion och lekfullhet lyser med sin frånvaro.

Ett liv fjärran Camerons egen kändisvardag.

Eller?

- Det är bara en annan variant av det liv jag själv lever. Skillnaden är att alla vet vem jag är. Men det hindrar mig inte från att göra saker som vanligt folk gör. Vi kändisar är också vanliga människor! utbrister Cameron med ett stort garv när Expressen träffar henne i Los Angeles.

Så må det vara. Men stressa till några föräldramöten behöver hon inte. Diaz, som om några veckor fyller 42 år, har inte bildat familj.

I stället har hon i intervjuer ständigt pratat om att hon gillar sitt liv, med stor frihet och mycket egentid. Men för några månader sedan blev hon tillsammans med den något avsomnade punkrockaren Benji Madden och kanske är saker och ting på väg att förändras. Vi lär få reda på det.

Cameron Diaz har i snart 20 år varit en av Hollywoods mest påpassade individer. Och intresset för hennes person tycks knappast minska.

- Folk känner igen mig vart jag än går. Men jag har lärt mig leva med det, det är min verklighet, säger hon men vidstår samtidigt att det är klart att varenda steg beräknas innan det tas.

I tidningarna kan man följa Cameron Diaz liv. Om hon inte är på väg till gymmet, joggar hon på stranden, åker på weekends med väninnorna eller dricker grön juice. Hon är en hälsofantast som alltid tycks vara på jakt efter att ha roligt. I våras släppte hon, passande nog, en bok om träning och hälsa.

- För mig är det viktigt att ge folk information som gör att de kan leva långa, lyckliga, hälsosamma liv. Det är en passion för mig. Jag vet inte varför, men jag hade ett behov av att få det ur mig, förklarar hon.

Cameron Diaz är precis så som man föreställer sig att hon ska vara: glad, bjussig, garvig. Inte alls långt ifrån de ändlösa komedikaraktärer hon spelat.

I filmen visar du en hel del hud. Hade du några gränser för vad som fick visas?

- Ja, det är en barnförbjuden film, så vi KUNDE ha visat mer, men det ville vi inte. Jag kommer aldrig att visa mer än så här. Till och med när vi filmade hade jag på mig täckande kläder som man inte såg. Men alla har redan sett min rumpa i skvallertidningarna, inte hela kanske, men jag har alltid väldigt små bikinis.

Ni är nakna lika mycket, du och din motspelare Jason Siegel. Är det ett tecken på att Hollywood håller på att bli mer jämställt?

- Jason var väldigt medveten om att det skulle vara lika mycket naket för oss båda. Han tycker att det är rättvist, att om jag ska göra det så ska också han göra det. Om han inte hade klätt av sig hade inte jag heller gjort det. Det är upp till mig, som kvinna, att säga nej. Ingen kvinna är tvingad, fysiskt, att klä av sig i vår bransch. Det är ett val man gör själv.

Är du beroende av att få folk att skratta, tror du?

- Det är ett privilegium och en ära att få arbeta med det jag gör. Det är många som drömmer om det, men få förunnat att göra. Och det är inte något vi kastar bort.
