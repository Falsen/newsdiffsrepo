Exen la ner stridsyxan – blev bästa vänner
Mia Karlsson

Martin Melin, 47, lämnade sin dåvarande fru 2007 när deras yngsta barn var nyfött - och bara två år senare fick han ett till barn med sin nya kärlek, Camilla Läckberg.

Nu är alla tre goda vänner - och har bland annat varit på utlandssemester tillsammans.

- Jag gillar inte att göra saker traditionellt och förstår inte varför man ska bli osams bara för att man skiljer sig, säger Camilla Läckberg.

Under de första åren hon och Martin var tillsammans var han inte en närvarande pappa för de två barn han hade med Christina. Det var Camilla som såg till att det blev ändring på det.

- Det var faktiskt hon som gav mig en spark i baken och sa till mig att jag måste skärpa mig. Sen var det Camilla och Christina som tog tag i det tillsammans och gjorde jobbet. Från början var det för barnens skull men sen visade det sig att alla parter trivdes tillsammans, berättar Martin Melin för Extra.

Nu är även Camilla och Martin skilda - men vänskapen består. Exfruarna går både på kändisfester tillsammans och äter vardagsmiddagar hos varandra med alla barnen.

- Vi har blivit som systrar och Christina är som en extramamma till Charlie, han kallar henne mamma Stina, säger Camilla Läckberg.

Hon tillägger att hon och Martins första exfru egentligen är "väldigt olika".

- Men vi har accepterat det och fokuserar på likheterna som finns i stället, säger deckardrottningen.

Christina Melin beskriver det som att hon fått en utökad familj i och med att Camilla Läckberg kom in i bilden.

- När en ny person kommer in i ens barns liv är det lätt att se det som ett hot, men i stället har det blivit en tillgång, säger hon och tillägger:

- Jag och Camilla har kommit varandra otroligt nära. Vi har brottats med saker som alla gör när man skiljer sig men det har också gjort att vi lärt känna varandra väldigt väl.

Christina Melin är nu aktuell som en av sex singelmammor som blivit uttagna av TV3 att tävla om en plats i nästa säsong av "Ensam mamma söker". Vem som anmälde henne dit? Det var Camilla Läckberg i maskopi med Christinas och Martins äldsta dotter.

- Det var vårt lilla påfund, vi tyckte att nu jäklar har hon varit singel så länge - vi får ta saken i egna händer, säger Läckberg.

Och kommer Martins första exfru med i programmet kommer de sitta bänkade för att titta.

- Vi är hennes största supportar, säger Camilla till Extra.
