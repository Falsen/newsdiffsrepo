Doktor Åsas nya liv
– lämnat Sverige
Max Sohl Stjernberg

Åsa Wihlbeck, 42, charmade tittarna under premiärsäsongen av Robinson – och hon slutade som finalist i programmet. Hennes karriär i rampljuset fortsatte medan hon utbildade sig till läkare med plastikkirurgi som specialområde. Hon har bland annat sommarpratat i P1, poserat avklätt i Café – och hållit en hög profil i sjukvårdsdebatten.

2008 blev hon ”Dr Åsa” med hela svenska folket när hon ledde ett program i SVT-program med samma namn. Hon utsågs 2010 till årets folkbildare och skrev under flera år krönikor för Dagens Medicin. Åsa Wihlbeck blev tillsammans med en läkare som hon har ett barn med. De flyttade ihop i en villa på Värmdö 2010, för att vid årsskiftet 2012 köpa Harry Scheins villa i Danderyd för 19 miljoner kronor.

Paret hade inte hunnit få tillträde till sitt drömboende när det blev känt att det legendariska huset brunnit upp. Än värre blev det när polisen riktade misstankar om mordbrand mot Åsas sambo.

– Det känns tumultartat. Chockartat. Jag känner mig omruskad, kommenterade Åsa Wihlbeck efter gripandet.

Åsa Wihlbecks sambo dömdes sedan i hovrätten till tre års fängelse för grov mordbrand. Paret gick skilda vägar och Åsa Wihlbeck flyttade till USA. Där har hon pluggat ihop en kandidatexamen i designstrategi vid California College of Arts.

Åsa Wihlbeck bor utanför San Francisco med sin dotter – men har inga planer på att återgå till det svenska rampljuset igen.

– Nej, tack. Jag är väldigt nöjd med medielugnet här på andra sidan Atlanten, säger hon och avböjer en intervju.

Åsa Wihlbeck driver företag i hälsosektorn och erbjuder konsulttjänster för sjukvården. Hon berättar på sin sajt om sin bakgrund i Sverige och skriver att hennes nya mål är att förändra sjukvården – i grunden.

”Sjukvårdssystemen, utbildningsväsendet och finanssektorn är våra ekosystem. De är alla system som kräver ett systemorienterat bemötande – inte plåster. Jag satsar på att förvandla ekosystemet i hälsosektorn”, skriver hon.
