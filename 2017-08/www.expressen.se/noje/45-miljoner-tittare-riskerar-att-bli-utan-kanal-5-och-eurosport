4,5 miljoner tittare riskerar att
bli utan Kanal 5 och Eurosport
Dante Thomsen

Discovery Networks, som äger kanaler som Kanal 5, Kanal 9, Eurosport och Discovery har tidigare haft konflikter med Telia och Telenor. Nu är bolaget indraget i ett nytt tv-bråk med leverantören Com Hem/Boxer.



LÄS MER: Tittarna rasar efter det stora tv-kriget



Kommer parterna inte överens senast midnatt den 31 augusti riskerar 4,5 miljoner svenskar att bli utan bland annat Kanal 5 och Eurosport.

– Vi har fortfarande samtal med ComHem/Boxer. Båda parter försöker komma fram till en lösning för fortsatt samarbete, men så här långt har vi inte lyckats nå ett nytt avtal, säger Discovery Networks Sveriges vd Henriette Zeuchner i ett pressmeddelande och fortsätter:

– ComHem/Boxer kontrollerar nära 51 procent av den svenska linjära tv-distributionen, och om våra kanaler försvinner från deras plattformar drabbar det tittare, reklammarknaden och produktionsindustrin i landet. Vi känner därför ett ansvar att informera om situationen.

Om ett nytt avtal inte tecknas innan den 31 augusti, då det nuvarande avtalet löper ut, riskerar tittarna alltså att missa upplösningen av Sveriges VM-kval i fotboll.



LÄS MER: Sofia Wistam om tv-bråket: "Helt galet"



På Kanal 5 sänds även populära program som "Wahlgrens värld", "Sofias änglar" och "Breaking news".

Så sent som i juni var Discovery Networks i konflikt med Telia. Den gången riskerade 1,5 miljoner svenskar att bli utan bolagets kanaler.
