Nielsens förvandling
– efter allsången
Nike Rydberg

Sanna Nielsen, 32, återvänder som folkkär programledare för Allsång på Skansen nästa sommar. Efter en tids tystnad kring sin framtid i programmet gav hon beskedet i direktsändning och inför publikens jubel:

– Jag har haft världens bästa sommarjobb, så därför kommer jag tillbaka nästa år.

Årets sista avsnitt av Allsång på Skansen sändes den 15 augusti. Men redan nu verkar Nielsen förbereda sig inför sommarens program – nästa år kommer hon tillbaka med en ny frisyr.

”Det blir lugg nästa säsong” skriver hon i ett inlägg på Instagram, under en film där frisören testar hur luggen står sig mot Sollidenscenens vindar.

Den nya frisyren har blivit överöst med entusiastiska kommentarer som ”Lugg is da shit!” och ”En skönhet klär i allt”. En annan följare ger tipset ”Kör lugg nu i vinter så du inte fryser om pannan”.

Sanna Nielsen har gjort en stilresa genom åren. Hennes helrosa klädsel i årets Allsång på Skansen-premiär fick högsta betyg av Expressens modeexpert Magda Omerspahic, som menade att sångerskan hittat sin stil.

– I dag är hon väldigt modemedveten. Hon har verkligen hittat sin stil som funkar – och hon ser bekväm ut och bär upp sin stil. Helt enkelt toppen, sa Magda Omerspahic i juli.

LÄS MER: Sanna Nielsen hyllas för vågade modesuccén

Den gången var Nielsens lugg betydligt längre och frisyren hyllades av Omerspahic som "väldigt avslappnat men samtidigt elegant".

Sanna Nielsen har lett Allsång på Skansen sedan 2016 och efterträder programledare som Lasse Berghagen, Måns Zelmerlöw och Petra Marklund.
