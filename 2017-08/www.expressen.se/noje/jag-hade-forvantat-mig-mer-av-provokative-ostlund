Söndag 20 augusti 2017
Jag hade förväntat mig
mer av provokative Östlund
Maria Brander

Men professorn för Akademin Valand levererar istället ett sommarprat av elegantaste uppsatskaraktär som på ett idémässigt plan flätar samman hans filmer från ”De ofrivilliga” till Cannessuccén ”The Square”. Hade någon hoppats på filmskvaller från röda mattan alternativt svåra livshemligheter, kan man alltså glömma det. Östlund rör sig hellre bland mekanismerna som styr tilliten i samhället, och hur vi, ibland i strid med våra instinkter, kan bli ansvarstagande medmänniskor.

Det är nästan som att höra regissören sätta ut fotnoterna till sina egna filmer. Tankarna som genomsyrar dem, får nu en egen liten forskningsrapport att falla tillbaka på. Det är oupphörligen intressanta fakta med en välbekant ångestladdad kärna:

Han pratar om hur människor som inte blir inkluderade istället provocerar eller ännu värre, för att till vilket pris som helst få delta. Om bystander-effekten som i krislägen gör oss till apatiska betraktare, och om hur principen ”kvinnor och barn först” inte är det minsta sann. Vid katastrofer överlever de starka männen som sen blir offer för den egna skammen över vad de gjort.

Östlund argumenterar oftast övertygande, och hans passionerade intresse för den mänskliga naturen smittar av sig.

Det är som att i en spegel hastigt få en glimt av sin egen löjeväckande skepnad, och tänka stackars människa så liten hon är på jorden.
