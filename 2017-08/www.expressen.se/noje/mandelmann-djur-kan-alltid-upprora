Mandelmann: "Djur kan alltid uppröra"
Michael Töpffer

I "Mandelmanns gård" på TV4 får tittarna följa familjen Mandelmann som driver den Kravmärkta gården Djupadal på Österlen i Skåne. Här bor Gustav och Marie Mandelmann tillsammans med sina djur, i huvudsak får men också några kossor, grisar och höns.

Det låter kanske inte som ett recept på en tittarsuccé, men faktum är att "Mandelmanns gård" – kanske något otippat – är något av en framgångssaga för TV4.



LÄS MER: Mandelmann slår tillbaka mot kritiken



Men inledningsvis fick de kritik - för djurhållningen.

– Ja, men vi vet ju det. När vi flyttade hit för 20 år sedan sa djurskyddsinspektören att folk kommer ha alla möjliga åsikter när djur är inblandade. Men man ska inte bry sig så mycket om vad andra människor säger så länge man inte gör något av ondska, sade Gustav Mandelmann nyligen till Expressen.

Han fortsatte:

– Hade jag träffat personen hade jag förklarat hur jag tänker och det gör jag gärna också. Vi visste om att folk kommer tycka saker och när man sett något på tv ligger det nära till hands att skriva på Facebook och jag gillar kritiska frågor. Men det är alltid bäst att träffas öga mot öga.

Andra har tyckt att de varit flummiga.

– Haha, vi är inte flummiga, bara lyckliga. Vi är så oroligt tacksamma över att få bo på den här platsen och att få leva med naturen. Vi var galet lyckliga när vi flyttade hit och det är vi fortfarande. Vi har inte ångrat oss en sekund, sade Gustav Mandelmann då.

Men sedan dess har lovorden haglat över lantbruksparet. Deras sida på Facebook har exploderat av positiva kommentarer. Det ser paret som en revansch.

– Det har rasat in så många fantastiska brev i vår brevlåda, säger Marie Mandelmann.

– Vi har fått massor med mejl som vi försöker att svara på, fortsätter hon.

Dessutom har det kommit en del nyfikna på besök.

– Det kör in bilar på gården med de vänder så vi märker knappt av det, förklarar hon.

Enligt Marie Mandelmann är det många brevskrivare som tackar för vad de kallar för ett fantastiskt program.

– En person skrev att han mått dåligt en tid och varit deprimerad och att programmet var den bästa medicinen och att han nu mår så bra och nu har hopp, berättar hon.

Marie Mandelmann tror att de positiva reaktionerna kommer sig av att tv-serien utspelar sig ute i naturen, bland djuren.

Men hon återkommer också till kritiken mot deras djurhållning.



LÄS MER: Gustav Mandelmann, en av vårens nya tv-profiler



– Det är alltid så. Visar man djur i tv, djur kan alltid uppröra himmel och jord för en del människor. Att man har djur eller att man äter dem, säger hon.

– En del sover med hundar och katter i sina sängar, medan vi håller dem som djur, säger hon och berättar att en del varit upprörda över att de låtit hunden bo ute.

Totalt kommer åtta avsnitt av serien att sändas under våren. Kommer en förfrågan om en ny säsong, är de pigga på att ställa upp igen.





Följ Expressen Nöje på Facebook - där kan du kommentera och diskutera våra artiklar.
