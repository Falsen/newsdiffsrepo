Tisdag 22 augusti 2017
Kevin Borgs kamp
mot svåra smärtorna
Åsa Asplid

Innan Kevin Borg flyttade till Sverige och vann "Idol" 2008 var det inte bara musiken som stod i fokus. Han var även en lovande fotbollsspelare och spelade i ett lag i högsta divisionen på Malta.

Men i dag har han fått lägga fotbollsskorna på hyllan.

Anledningen är smärtor i hela vänsterbenet, troligen orsakat av att en nerv i sidan på kroppen kommit i kläm.



Problemen började redan för fyra år sedan. Läkare i Sverige ansåg att det troligen var hans scenkläder som orsakat skadan.

– De sa att varenda gång jag står på scen så har jag för tajta jeans på mig, otroligt pinsamt. Jag var inte fet eller så men jag hade tajta jeans, säger Kevin Borg.

Han har lärt sig leva med den molande smärtan, men för några månader sedan blev situationen värre:

– Jag hade nästan glömt det, jag har lärt mig leva med pain. Men så var jag hos min pappa och så sa han att det här är inte bra, du har ju ont.



I augusti ska Kevin Borg genomgå en läkarundersökning på Malta där han ska röntga hela ryggen och genomgå ultraljud för att se om det går att operera bort skadan.

Än så länge påverkar den inte hans artistkarriär. När han framträder glömmer han bort att det gör ont – men han är orolig inför framtiden.

– Jag är ju fortfarande ung, 31 år, man ska inte ha så mycket ont redan. Tänk hur det blir när jag är 60 då. Nu ska jag göra alla tester här så ska de kolla att det inte är något allvarligt, säger Kevin Borg.
