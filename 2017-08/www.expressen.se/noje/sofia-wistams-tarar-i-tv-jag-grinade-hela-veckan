Måndag 21 augusti 2017
Sofia Wistams tårar i tv:
”Jag grinade hela veckan”
Dante Thomsen

Måndag klockan 20.00 sänds säsongspremiären av "Sofias änglar" på Kanal 5. För programledarna Sofia Wistam, Johnnie Krigström och Mattias Särnholm är avsnittet ett av de tyngsta hittills.

I programmet besöker "Sofias änglar" en familj på Gotland i svår sorg. Ett halvår tidigare omkom Magnus och Emelies dotter Engla, blott sju år gammal, i tragisk bilolycka.

När Sofia Wistam sitter i Englas rum och pratar med Magnus och Emelie om deras dotter brister det. Efteråt stöttas hon av Mattias Särnholm och Johhnie Krigström.

– När vi kom dit första gången och träffade familjen så var det en sådan kompakt sorg. Vi har träffat så många familjer som råkat ut för jobbiga grejer men här kunde man nästan ta på sorgen. Vilket så klart är helt förståeligt, de har ju varit med om det mest fruktansvärda, säger Sofia Wistam.



LÄS MER: Engla, 7, dog i en tragisk olycka



Under inspelningen blev det många tårar, berättar Sofia Wistam.

– Jag grinade så mycket hela den veckan. Jag har ju själv barn och det här med vägar och trafik kan alla föräldrar känna igen sig i. Den maktlöshet och panik som föräldrarna måste ha känt. Och så klart anklagar man sig själv. Det var fruktansvärt, säger hon och fortsätter:

– Det blev också så påtagligt eftersom hennes rum stod helt orört med alla leksaker, barbiedockor och allt som en liten gullig tjej leker med. Allt det var lämnat. Det var fruktansvärt och så lätt för alla som har barn att leva sig in i. Fan vad orättvist det känns, hon hade ju livet framför sig.



Under åren har Sofia Wistam träffat flera familjer som varit med om ofattbara tragedier. Att deras historier berättas på rätt sätt är av yttersta vikt anser programledaren.

– De blottar sig och det är väldigt fint att delar med sig. Men jag tror också att det är skönt att en gång för alla dela med sig av sin historia. För oss är det väldigt viktigt att den berättas på deras sätt, att vi inte vinklar det på något sätt så att de känner sig obekväma. Det är väldigt viktigt för alla i produktionen.

Avsnittet med Englas familj är ett av de svåraste programmen Sofia Wistam hittills har gjort under de nio säsonger som "Sofias änglar" har sänts.

– Definitivt. Det finns olika svårigheter med alla vi träffar men jag tror att vi alla tre blev väldigt påverkade av det här eftersom vi alla har barn. Och familjen var så gullig samtidigt som de var väldigt sköra och hade svårt att gå vidare. Jag hoppas att det vi gjorde kan få deras liv att läka lite lättare.



LÄS MER: Yvonnes ex tände eld på henne och sonen



Hur stöttar ni varandra när det blir för tungt?

– Vi är ett väldigt sammansvetsat team vi tre men även de som jobbar bakom kameran. Det är samma personer hela tiden för man behöver prata och gråta av sig. Men vi skrattar också mycket. För de här familjerna blir det här ett avbrott i tragiken, en slags härlig cirkus. Det är något positivt som händer och delar vi ju också tillsammans.

– Jag tror också att när man börjar arbeta med det här programmet så är det svårt att göra andra program för det här blir så viktigt och annorlunda allt annat. Jag har gjort tv i 25 år och det här är ett unikt program i Sverige.
