Rikard Wolff sjuk
– tvingas ställa in
Michael Töpffer

Rikard Wolff har sedan första juli turnerat med sin föreställning "Sommardrömmar" runtom i Sverige.

I lördags skulle han spela på Arbis Bar & Salonger i Norrköping, men var tvungen att ställa in.

Arrangören meddelade på sin Facebooksida några dagar tidigare att artisten inte skulle genomföra föreställningen, efter att hans hälsa har försämrats.

De berättade att de var "ledsna" över detta och skrev vidare:

"Dock vet vi att det finns en person som är ännu mer ledsen över detta och det är Rikard Wolff själv", skrev Arbis - Bar & Salonger i Norrköping på sin Facebooksida.



LÄS MER: Rikard Wolff klar för tv-succén



Nu meddelar Rikard Wolff själv att han också tvingas ställa in söndagens föreställning i Vitabergsparken i Stockholm.

"Käraste ni jag måste tyvärr ställa in Vitabergsparken. Så tråkigt men tyvärr nödvändigt. Vi ses snart igen på nya äventyr. Kärlek och omtanke", skriver han på Instagram.

Beskedet bekräftades av arrangören.

"Tyvärr har vi med kort varsel blivit tvungna att ställa in kvällens föreställning", skriver man på Facebooksidan för Parkteatern i Stockholm.

Rikard Wolff har tidigare berättat att han lider av lungemfysem.

– Allting är väldigt reglerat. Jag röker inte, dricker kanske ett glas vin i veckan, jag har svårt att gå ut när det är kallt. Svårt att bära, svårt att gå i trappor. Måste sova ordentligt på nätterna, sade Rikard Wolff då.

Han berättade då att han flera gånger har fått hämtas av ambulans, efter att ha drabbats av anfall.

– Jag får åka ambulans in till sjukhuset med syrgas. Jag får ingen luft. Jag försämras av olika skäl, jag kanske har ätit för mycket, fått en förkylning, och plötsligt får jag ingen luft. När jag märker det sätter en panikreaktion i gång som mer eller mindre slår ut mig, sade han då.



LÄS MER: Rikard Wolff om oväntade sexfrågan om Lejonkungen



Han berättade också om hur sjukdomen påverkade hans vardag.

– Det är så många grejer jag måste hålla ordning på hela tiden. En telefon som är laddad, en inhalator som fungerar, ha medicinerna i närheten. Det är klart att det alltid finns ögonblick där jag kan bli fruktansvärt rädd, sade Rikard Wolff också.
