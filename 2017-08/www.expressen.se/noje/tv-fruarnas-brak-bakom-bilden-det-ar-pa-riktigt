Tv-fruarnas bråk bakom
bilden: "Det är på riktigt"
Aino Oxblod

Inget "Svenska Hollywoodfruar" utan drama - och den nya säsongen är inget undantag.

Steve Angellos fru Isabel Adrian berättar om bråken bakom kamerorna.

Vid fotograferingen av promotionbilderna för den nya säsongen står Isabel Adrian i mitten, med två äldre och två nyare Hollywoodfruar på var sin sida. En uppdelning som Gunilla Persson inte var helt tillfreds med.

– Det är en ständig kamp mellan de nya och de gamla. Jag kan säga att Gunilla var inte glad när jag stod där i mitten. Det var inga glada miner, konstaterar Isabel Adrian, som samtidigt hävdar att det inte var hennes idé hur de skulle stå på bilden.

Sedan Isabel Adrian kom med i TV3-programmet har hon och Gunilla Persson gått på varandras nerver - något som inte har ändrats i den nya säsongen.

– Mer än någonsin den här säsongen så försöker hon sätta dit mig, säger Isabel Adrian.

Och det blir många spännande bråk i "Svenska Hollywoodfruar" lovar Adrian - speciellt på frulunchen hon arrangerar.

– Det finns mycket drama, dramatik och bråk, men det är inte bara en vanlig frulunch. Det kommer en bra twist, säger Isabel Adrian och fortsätter:

– Det är på riktigt, det är inte något som är skriptat. Allt hon gör är på eget bevåg, säger hon om Gunilla Persson.



LÄS MER: Åkerman klar för "Hollywoodfruar"





LÄS MER: Hollywoodfruns besked inför nya säsongen



Hollywoodfrun, som nyligen flyttade till Sverige igen med maken och deras två barn, säger att hon inte har något emot Gunilla Persson, och att hon gärna diskuterar med henne. Något hon menar är ömsesidigt mellan de två Hollywoodfruarna.

– Hon kan säga vad hon vill, men hon älskar att jag är med, för då kan hon riva till, säger Isabel Adrian om Gunilla Persson.

Samtidigt finns det en nackdel med att lägga mycket tid på henne.

– Hon bråkar och ska tjafsa med alla, och det funkar väl, men man hinner ju inte prata med någon annan, säger Adrian.

"Svenska Hollywoodfruar" har premiär på TV3 och Viafree under hösten.
