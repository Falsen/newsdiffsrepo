Tisdag 22 augusti 2017
Tränaren varnar nu
för "Biggest loser"
Emilia Hedman

I höst kommer en ny säsong av den populära tv-serien "Biggest Loser" och den här gången är det kändisarnas tur att tävla om vem som kan gå ner mest i vikt.

Men nu berättar den tidigare tränaren Olga Rönnberg hemligheten bakom deltagarnas viktras. Under söndagen publicerade Rönnberg ett inlägg på sin Facebook-sida "Mammafitness". Där skriver hon bland annat att deltagarna tar till olika drastiska metoder för att gå ner i vikt, och att det är mycket som inte visas i tv för tittarna:

”Först och främst: det är en TÄVLING i vikt och folk tar till olika (ibland drastiska) metoder (utan att lyssna på sina tränare). Det mesta visas INTE på TV. Det FILMAS dygnet runt men ni ser bara 45 min recap av veckan. Typ”, skriver hon i Facebook-inlägget.



Tränaren varnar också sina följare för de extrema bantningsmetoder deltagarna utsätter sig för.

Enligt den före detta tv-profilen tränar man sex timmar per dag och minst dubbelt så mycket i slutet av programmet.

"De har tillgång till sjukvårdspersonal, kiropraktor, sjuksyster på sina pass. Det har inte ni", skriver hon i inlägget.



LÄS MER: Biggest loser-stjärnans pappalycka: "Overkligt"



Under säsongens gång kan deltagarna även gå upp i vikt, vilket har förvånat många tittare.

”Även trots 10 t per dag träning och strikt kost så går vissa upp vissa veckor. Allt är inte så enkelt som in med lite mat och ut med supermycket träning. Att gå upp 5 kg på 1 v beror sällan på att man inte bajsat på 1 dag…(man är ingen häst heller för att samla på sig 5 kg skit)”, förklarar Olga Rönnberg på Facebook.

Hon berättar också att många av de tidigare deltagarna går upp i vikt efter programmet – och att de vägs in olika turordning för att skapa dramatik.

"Jag säger inte att de går upp allt de har tappat men en hel del då det är så ämnesomsättningen fungerar. Och inte bara det, för att nya vanor ska sätta sig så måste du ta dig tid för reflektion och utvärdering, det hinner man inte med då är det återigen, en tävling", skriver hon bland annat och fortsätter:

"Tro inte på allt ni ser på TV."



Den nya säsongen har premiär i början av september och deltagarna är bland andra Anna Book, Camilla Henemark, Runar Sörgaard och Jan "Blondie" Hammarlöf.



LÄS MER: Kändisarna som är med i Biggest loser



Tittarna får återse programledaren Anna Brolin som kommer att ge deltagarna utmaningar och läsa upp resultaten från vågen.

Men hon är inte det enda välkända ansiktet.

Deltagarna i kändisversionen av "Biggest loser" kommer att tränas av Mikael Hollsten som coachat "Biggest loser"-deltagare i fyra säsonger.
