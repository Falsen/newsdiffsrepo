Elisabet Höglund: Män ska inte vara lucia
Max Sohl Stjernberg

Journalisten Elisabet Höglund, 72, är trött på debatten om luciafirande. Hon tycker att det borde vara självklart att pojkar inte kan vara lucior och har skrivit ett långt uppmärksammat blogginlägg om sina åsikter:

”Luciafirandet och själva föremålet för firandet, helgonet Lucia, har devalverats till någon slags lekstuga för falska jämställdhetsivrare”

Elisabet Höglund är mån om att lyfta upp historien bakom helgonet Lucia. Lucia var en kristen jungfru som levde på Syrakusa och dog som martyr år 304.

Mot bakgrund av den historiska personen tycker Elisabet Höglund att det inte är okej att ha pojkar eller män som lucior.

– Jag tycker att det är en kvinnofråga. Lucia var ett helgon som dog martyrdöden på grund av sin gudstro. Om man nu ska fira detta så är det en kvinna som ska företräda henne, säger hon.



LÄS MER: Elisabet Höglund om sina affärer med gifta män



Elisabet Höglund har tagit del av motargumenten – att verka inkluderande och motverka diskriminering. Men Höglund står fast vid sin åsikt.

– Det här är kvinnans roll – det är ingenting att diskutera. Barn på dagis får leka eller klä ut sig till vad de vill. Men i mer i officiella sammanhang ska det vara en kvinna, säger hon.

Vad känner du när du ser en pojke eller man vara lucia?

– Jag tycker det är löjligt. Det hör inte hemma här och hela frågan trivialiseras.



LÄS MER: Elisabet Höglund, 71, piskades av mamman



Frågan om vem som får vara lucia har återkommit de senaste åren. I förra veckan väcktes frågan på nytt.

Åhléns använde i sin julkatalog en mörkhyad pojke som modell iförd luciakläder. När Åhléns la ut bilden på Facebook möttes butikskedjan och pojken av en hatstorm.

Elisabet Höglund beklagar sociala medier-drevet – som ofta innehöll rasism. Men hon är kritisk mot att Åhléns använde pojken i sin marknadsföring.

– Varför ska man utsätta ett litet barn för detta? Det finns ingen anledning. Varför ska man använda Lucia-firandet till att bredda möjligheter för pojkar? Det är barnsligt. Jag tycker att det är strunt alltihopa, säger hon.

Samtidigt betonar hon att för henne enbart är en kvinnofråga. Om Höglund själv får välja ska lucia vara en mörk kvinna:

– Lucia var från Syrakusa, så jag tycker att den som är lucia helst ska vara mörk och mörkhårig. Att alla lucior ska vara blonda är bara strunt det med, säger hon.



Följ Expressen Nöje på Facebook - där kan du kommentera och diskutera våra artiklar.
