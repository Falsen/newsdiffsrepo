Åbergs comeback i stora tv-komedin
Casper Danielsson

I förra veckan öppnade regissören och skådespelaren Lasse Åberg för en återkomst på vita duken som sin älskade rollkaraktär Stig-Helmer från "Sällskapsresan".

Och nu bekräftar han sin komedicomeback.

Men det är inte i den folkkära filmserien, utan i komikern och regissören Felix Herngrens nya TV4-serie "Sjölyckan".



LÄS MER: "Stig-Helmer" kan göra comeback



På Instagram bekräftar Felix Herngren samarbetet. Han la under söndagen upp en bild med Lasse Åberg från inspelningen av serien med texten "Inte varje dag man får jobba med sin idol."

Beskedet att de två komedi-högdjuren gör en produktion tillsammans möts av jubel i kommentarsfältet.

"Svensk humor samlad på bild!", skriver en person bland annat.

Inspelningarna av serien är långt gångna och de flesta av Lasse Åbergs scener är redan klara. För Nöjesbladet berättar han att hans roll kommer vara av det mer tillbakadragna slaget, men att han njuter av samarbetet med Felix Herngren.

– Han är väldigt noga med att få fram rätt tonfall så att det inte blir överspel och tar om så att han har rejält med material, klippbilder hit och dit. Han är jätteduktig, säger Lasse Åberg till tidningen.

Men inte nog med att Felix Herngren och Lasse Åberg samarbetar. Utöver duon, kommer även Hans Mosesson, 73 – mest känd för sin roll som "Ica-Stig" i Ica-reklamerna – vara med i serien.

– Det har varit spännande, jag fick ju spela mot en duktig man som heter Hans Mosesson. Min roll är lite av en bollvägg mot hans karaktär som har problem, berättar Lasse Åberg om inspelningarna för Nöjesbladet.



LÄS MER: Felix Herngren gör ”Sjölyckan” – så blir nya komediserien i TV4



Det är Felix Herngrens produktionsbolag FLX som producerar "Sjölyckan". Planerad inspelningsstart är senare i år. Manusförfattare är Niclas Carlsson och Jacob Seth-Fransson samt Björn Öberg, som står för originalidén.

”Sjölyckan är en komedi som innehåller en rejäl dos sommar och skärgårdsidyll, men kanske en överdos av familj och allt vad det innebär”, har Felix Herngren tidigare sagt i ett pressmeddelande.
