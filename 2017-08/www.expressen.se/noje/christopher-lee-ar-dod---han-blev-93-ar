Christopher Lee är död - han blev 93 år
Johannes Selåker

Sir Christopher Lee där död.

Skådespelaren, känd från filmer som "Star wars", "Dracula" och "Sagan om ringen", blev 93 år.

Brittiska Telegraph rapporterar att Christopher Lee avled vid halv niotiden på söndagskvällen, på sjukhuset Chelsea and Westminster Hospital.

Där hade skådespelaren vårdats de senaste tre veckorna för svåra andningsproblem och hjärtsvikt.





LÄS MER: Christopher Lee adlad





Tidningen skriver att hustrun valt att inte offentliggöra hans död sedan i söndags. Anledningen är att hustrun ville få tid att informera nära familjemedlemmar och anhöriga.

Paret var gifta i 50 år.

Christopher Lee har spelat i några av världens största filmserier, däribland "Star wars" och "Sagan om ringen".

Skådespelaren inledde sin karriär 1940, men det var först med filmen "Dracula" som han 1958 blev en stor stjärna.



Christopher Lee adlades 2009. 2011 berättade skådespelaren att han aldrig kommer att gå i pension.

– Jag hatar att vara sysslolös. Som skådespelaren Boris Karloff brukade säga: "När jag dör vill jag göra det med mina skor på", sa han då.

Christopher Lee skulle snart börja spela in filmen "The 11th" med Mikael Nyqvist och Lena Olin.

Hans sista film blev "Hobbit: Femhäraslaget".

Han medverkar även i filmen "Angels in Notting Hill", som ännu inte haft premiär.

Christopher Lee är en av världens mest inkomstbringande skådespelare. Filmerna han spelat i har dragit in 65 miljarder kronor.





Följ Expressen Nöje på Facebook - där kan du kommentera och diskutera våra artiklar.
