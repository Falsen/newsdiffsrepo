Här gör Kanye West Stockholm
David Lillemägi

Kanye West ska ha landat på Arlanda flygplats under förmiddagen i går. Och det blev en fullspäckad dag för rap­stjärnan. Under eftermiddagen dök han upp på Spotifys kontor på Östermalm - och minglade med medarbetarna på den svenska musiktjänsten.

- Han är ett fan av Spotify och kom förbi för att hälsa på, säger en källa om besöket.

Spotify-mötet ska ha skett av ren nyfikenhet från rapstjärnan, likt besöket då Ashton Kutcher dök upp för en snabbvisit i Stockholm enbart för att besöka musiktjänstens kontor. Vid 19.30 dök stjärnan sedan upp hos företaget Cutting Room vid Odenplan. Företaget har även kontor i Los Angeles och jobbar bland annat med att färdigställa musikalbum i sina studior.

- Han verkar vara här för jobb, säger en källa till Expressen.

Efter arbetet, som slutade vid 21-tiden, gick färden till restaurangen Grand Escalier på Stureplan. Kanyes sällskap färdades i svarta minibussar och en svart Mercedes.

- Han var på mycket bra humör och stod länge ute på gatan vid varje ställe för att prata med sitt sällskap, säger ett ögonvittne.

Besöket blev dock kort på lyxrestaurangen - efter några minuter lämnade Kanye med sällskap för klassiska krogen PA&CO i närheten. Stjärnan ville nämligen ha hamburgare. Kort senare var han tillbaka igen - och intog en sen middag med de hämtade hamburgarna som huvudrätt och ostron efteråt.

- Han kom tillbaka och åt hamburgarna här. Personalen fixade ketchup bara, säger ett ögonvittne.

Kanye och hans uppsluppna sällskap lämnade restaurangen strax före 23-tiden för att fortsätta festandet på annat håll.
