Kändiskvinnorna som
hånas för sina yngre män
Max Sohl Stjernberg

Författaren Camilla Läckberg, 42, hittade kärleken i MMA-stjärnan Simon Sköld, 30. De blev tillsammans i juni 2014 och har varit väldigt öppna med sin relation i sociala medier.

När relationen blev känd var det flera som valde att vädra sin åsikt om åldersskillnaden. Camilla Läckberg reagerade med kraft mot elakheterna och höll ett brandtal på QX-galan 2016 där hon riktade några väl valda ord mot sina kritiker.

– Jag har aldrig stött på så mycket offentligt hån och spott och ve som när jag blev kär i Simon. Men vet ni vad? I don't give a fuck. Åldern är bara en siffra och vi möts någonstans på mitten, sa hon.

Sedan dess har paret fått dottern Polly ihop. Camilla Läckberg har fortsatt att skriva bästsäljare. Hon släppte i våras ”Häxan”, där hon inspirerats av de svenska häxprocesserna på 1670-talet.



LÄS MER: Camilla Läckbergs svar – efter kärlekskritiken



Författaren berättade i SVT:s ”Gomorron Sverige” om hur hatet mot henne går att likna vid när man brände häxor på bål.

– Ja, jag känner igen mig väldigt mycket. Jag hade nog brunnit ganska tidigt i processerna på den tiden, just i och med att jag brutit en del normer bland annat i mitt val av en man som är yngre än mig, som tydligen är ett totalt tabu har jag upptäckt, säger Läckberg i "Gomorron Sverige".

Författaren tycker att det finns en större förståelse för att män dejtar yngre kvinnor än tvärtom.

– Jag tycker att det finns en större förlåtelse mot män än mot kvinnor och till min förvåning så är det väldigt mycket kvinnor som har synpunkter på saker jag gör eller tycker. Vi har lite svårt att hålla ihop ibland och jag tror att om vi gjorde ett bättre jobb med det så hade vi kunnat uträtta underverk, säger hon till SVT.



Åldersskillnad: 16 år

Kjerstin Dellert, 91, trampade upp vägen för kommande generationer av kända kvinnor som hittade kärleken i yngre män. Operasångerskan fann kärleken i 16 år yngre dansaren Nils-Åke Häggbom, 75, och paret gifte sig 1968. Äktenskapet blev en mindre skandal – och flera ifrågasatte åldersskillnaden. Men Kjerstin och Nils-Åke har gett belackarna svar på tal. Paret håller fortfarande ihop.

– Vi har haft turen att ha samma yrke, det är en av de starkaste komponenterna till att det hållit, tror jag. Men att tro att det äktenskap ska vara likadant jämt är bara barnsligt. Man utvecklas hela tiden, sa Kjerstin till Expressen 2010.





Åldersskillnad: 10 år

Artisten Jessica Andersson, 43, är sedan i fjol tillsammans med krögaren Johan Malm, 33. Paret är särbos men bor hos varandra hela tiden och planerar att flytta ihop. Men det är inte det enda de planerar. Jessica Andersson sonen Liam sedan tidigare och skulle bli glad om familjen får påökning.

– Skulle jag ha turen att bli gravid skulle jag se det som ett jättemirakel och jag skulle bli jätteglad. Det är välkommet! Händer det så händer det, sa hon i maj.

Jessica Andersson var tidigare tillsammans med den tio år yngre pojkvännen Niklas Fermfelt – och fick då frågor om åldersskillnaden. Men åldern har aldrig varit några problem för Melodifestivalen-vinnaren.

– Tio år är väl ingen åldersskillnad, sa hon då.



Åldersskillnad: 12 år

Programledaren Malin Olsson, 35, charmar inte bara SVT-tittarna. 23-årige musikern Simon Peyron föll för henne 2015. Relationen och deras åldersskillnad blev omskriven, men Malin Olsson tog det med en klackspark.

– Vi har det jättebra. Vi kvinnor befinner oss i framkant. Titta bara på Camilla Läckberg bara. Vi är kvinnor som vågar ta för oss, sa hon.

Paret fick barn i april och Malin Olsson hyllar sin partner.

– Jag tänker inte på hans ålder. Jag tänker på Simon som person. Och jag vet att han är otroligt kärleksfull, han har båda fötterna på jorden. Han är väldigt lugn och jag kanske inte alltid är så lugn själv. Jag tror att han kompletterar mig väldigt bra, sa hon då



Åldersskillnad: 11 år

Bloggdrottningen och entreprenören Anitha Schulman, 38, separerade från PR-mannen Calle Schulman, 37, i fjol. Anitha gick vidare i maj och berättade då om sin nya kärlek: copywritern Joel Åhlén-Nyström, 27.

Paret åkte på kärleksresa till Italien i juli. Anitha berättade på sin Instagram att hon tänkte göra slut under resan – men kärleken växte sig bara starkare.

”Syftet med resan var konstigt nog att få ett schyst avslut på det vi påbörjat, för båda visste att det här var en hopplös ekvation. Det fick motsatt effekt”, skrev hon då.

Anitha Schulman har därefter berättat att hon fortfarande tvivlar på grund av åldersskillnaden.

– Det kom över mig på semestern för första gången att jag kände så här: Vad  ska han med mig till? Han kan vara ihop med en ung fräsch modelltjej. Inte vet jag. Men vad ska han med mig till, ett lass med barn, ex och hej och hå. Jag är inte den lättaste tjejen han kan välja, sa hon i podcasten "Lillelördag".

När Schulman berättade om sina tvivel för pojkvännen Joel, så förstod han inte vad hon menade.

– Han sa: ”Men jag är ju jättekär i dig. Jag vill vara med dig. Det finns inte ens en diskussion om det här” Så diskussionen ligger i mig och det stämmer ju, berättade Anitha Schulman i podden.



Åldersskillnad: 21 år

Skådespelaren Maria Lundqvist, 53, separerade från Mikael Bengtsson 2010. Hon fann samma år kärleken på nytt i 20 år yngre Kristoffer Hellström, 32. Paret höll under flera år låg profil, men syntes på premiärer. Åldersskillnaden retade folk och Lundqvist har berättat om alla elakheter hon blivit utsatt för när hon började visa kärleken öppet.

– Många skrattade åt mig och tyckte att jag var patetisk och nästintill pervers som ville vara med en så ung man. Att det skulle ha med sexuell frigörelse att göra och att jag ville känna mig yngre. Både jag och Kristoffer blev ledsna och arga, men sen skrattade vi åt det, sa hon i ”Malou efter tio” i fjol.

Skådespelaren har också berättat om hur åldersskillnaden förstärkt deras relation.

– Det kanske var just den åldersskillnaden som gjorde kärleken så stark. Han ser något som han inte ser i sina jämnåriga tjejer och jag såg någonting som jag inte såg i vårt umgänge. Därför blev vår kärlek väldigt stark och den är ännu starkare nu för att vi har lärt känna de här olikheterna, sa Maria Lundqvist i ”Stjärnorna på Slottet”.

Maria Lundqvist och Kristoffer Hellström förlovade sig i våras och planerar att bli äkta makar under sensommaren.



Åldersskillnad: 18 år

Laila Bagge, 44, gick vidare efter skilsmässan från Niclas Wahlgren, 52, till den 18 år yngre Korosh Kananian, 26. Paret höll inledningsvis relationen hemlig men valde efter några månader att visa kärleken öppet i sociala medier och på galapremiärer.

Laila Bagge och kärleken Korosh har flyttat ihop i ett hus på Lidingö. Laila Bagge har också varit tydlig med att åldern inte haft någon betydelse för deras relation.

– Någon som är 25 eller 30 år kan vara som en 50-åring. Nu säger jag inte att min pojkvän är det, men ålder har ingen siffra, sa hon i ”Fråga mig”.



Åldersskillnad: 28 år

Cecilia, 48, blev stora snackisen under årets Melodifestival. Nöjesprofilen syntes frekvent med FO&O-medlemmen Oscar Enestad – och duon visade sig vara ett par. Varken Cecilia eller Oscar har velat berätta om relationen, men de har vid flera tillfällen visat sin kärlek öppet på Instagram.

Oscar Enestad hade sällskap av Cecilia under sin medverkan i Allsång på Skansen i augusti. FO&O-medlemmen kom också med ett glädjebesked om sin relation.

– Kärleken rullar på, sa han då.
