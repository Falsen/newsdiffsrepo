David Batra ändrar showen:
"Dramatiskt i familjelivet"
Kerstin Abrahamsson

Anna Kinberg Batra, 47, avgick under fredagen som partiledare för Moderaterna.

Efter beskedet meddelade maken David Batra, 44, att han fortsätter med sin humorshow "Elefanten i rummet" – men att han kommer att ändra föreställningen som har premiär den 29/9.

– Det är ju en ny grej som har hänt och jag skämtar ju om grejer som händer i mitt liv. Det här blir ytterligare en i raden av grejer att skämta om och hitta roliga vinklar på. Så är det med stand up. Det är “här och nu” och man gräver där man står, berättar komikern för Aftonbladet.



LÄS MER: David Batra stöttar Anna Kinberg Batra efter beskedet



I ett meddelande på Instagram visade David Batra snabbt sitt stöd till hustrun.

"Min starka, modiga och snygga fru har i dag meddelat att hon ska kliva av som partiledare. Känns som att det plötsligt finns ännu mer att prata om när "Elefanten i rummet" har premiär 29/9", skriver David Batra på Instagram.

Samtidigt berättar han att han att han ska fokusera på att ta hand om sin fru i helgen.

"Nu ska jag ta en ledig helg och enbart ägna mig åt att vara elefantskötare!".



LÄS MER: David Batra om sitt äktenskap med Anna Kinberg Batra

Enligt uppgifter till Aftonbladet valde Anna Kinberg Batra och David Batra att åka utomlands senare under fredagen.

– Klart det är dramatiskt i familjelivet sådana här dagar, berättar David Batra i intervjun med Aftonbladet.

I och med förändringen ser han också en möjlighet att få hustrun att ha tid att kunna följa med honom på den kommande turnén med showen.

– Det är alltid väldigt pusslande att få livet att gå ihop. Nu kanske jag kan släpa med henne till Ystad och Karlstad och så. Jag hoppas att jag kan övertala henne, berättar han för Aftonbladet.



Till Kulturnyheterna berättade David Batra mer om sina tankar kring att frun lämnar partiledarposten.

– Jag känner så klart att det är tråkigt att hon ska lämna sitt jobb. Det är tråkigt för hennes del, det är en stor förlust för dem som parti, men för föreställningen är det alltid så att man får förhålla sig till saker som händer i livet, säger David Batra.

Komikern var inte beredd på händelseförloppet, och säger att han kommer väga in det i sin kommande föreställning.

– Nej, det går inte att förebereda sig på alla saker så, man får ta varje grej som händer och hitta sin roliga vinkel, säger han.
