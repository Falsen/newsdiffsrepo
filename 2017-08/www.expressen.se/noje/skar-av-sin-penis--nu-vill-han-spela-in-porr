Skar av sin penis – nu vill han spela in porr
Johannes Selåker

Det är dags för förändringar.

Wu-Tang Clan-anslutna rapparen Andre ”Christ Bearer” Johnson hoppade från en balkong efter en festnatt i april.

Strax innan hoppet hade han också skurit av sig sin penis.

Nu vill han se sin karriär ta en ny vändning. När sajten TMZ frågade om tanken på att göra porr slagit honom kom svaret kvickt:

– Kan Chris Brown dansa? Kan Kanye West skryta? Jag ska göra porr snart, säger han till TMZ.

Han har också ett tydligt mål. Han vill bli värvad av porrproducenten Vivid.

– Vivid! Kom och ta mig, Vivid! säger han.

TMZ har varit i kontakt med porrproducenten Vivid. Där är man intresserade av att göra en film med Andre Johnson. Men man är också tydlig med att påpeka att man vill ”kontrollera varorna” innan man fattar ett beslut. De vill helt enkelt inte köpa grisen i säcken.

Hur kom det då sig att Andre Johnson ville bli av med sin lem?

Ja, det finns två, helt naturliga, förklaringar.

Andre Johnson hade tagit en hallucinogen drog under kvällen.

– Det var PCP involverat när jag hoppade från fönstret. Säg nej till droger, barn! säger han.

Men det finns också en förklaring mer kopplad till ett andligt uppvaknande.

För TMZ berättade rapparen att han känt sig ensam den senaste tiden, och därför börjat röka marijuana.

Han hade också börjat läsa böcker om munkar och sterilisering. Det var då han bestämde sig för att ta saken i egna händer.

Tur i oturen lyckades plastikkirurger återfästa hans penis och återställa den till normal funktion, skriver TMZ. Det är dock oklart om han kan få barn igen.
