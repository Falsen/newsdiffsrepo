Falsk Bert-ÅkeVarg på Twitter
Robin Velander

På Twitter finns det sedan februari en profil som bär namnet Bert-Åke Varg. Kontot har i skrivande stund 577 följare och har skrivit åtta inlägg. Men det är inte Bert-Åke Varg utan det är någon som har startat ett konto i hans namn.

När Expressen når den riktige Bert-Åke Varg är han upprörd och har nyss nåtts av nyheten från sin son Pontus.

– Det är fullständigt åt helvete, säger han.

Bert-Åke hävdar bestämt att han inte alls är medlem på Twitter.

– Det är bara båg. Fan, jag är inte med på Twitter. Det enda jag har är Facebook.

Bert-Åke och Pontus försöker nu undersöka hur man ska gå till väga för att få den personen att sluta skriva saker under falskt namn. Kommer de tillräckligt långt kommer Bert-Åke sätta in en advokat på fallet.

– Det måste ju gå att anmäla personen, säger Bert-Åke och fortsätter:

– Det kan ju ta hus i helvete. Man kan ju sprida vilka lögner och vilka idéer som helst i en annan människas namn. Och den människan kan ju åka väldigt illa ut.

Bert-Åke är upprörd över situationen och tycker inte att det ska förekomma.

– Det är en sjuk människa som tar en annan människas namn, säger han.

När sonen Pontus Varg upptäckte Twitter-profilen så insåg han ganska snabbt att det inte var hans pappa. Det var på sättet personen skrev på som avslöjade ganska snabbt att det inte var den riktige Bert-Åke Varg.

– Än så länge så är det ju inga farliga grejer som står där, men det är ju aldrig roligt att någon tar över ens identitet på det där sättet, säger Pontus.

Bert-Åke Varg är en av våra mest folkkära skådespelare, inte minst efter rollen som maskinisten Gustav Sjögren i tv-serien "Rederiet". Det verkar vara just ett fan av serien som skapat kontot.

– Det ser ut som det kanske var någon som gillar "Rederiet" och allt det här. Det var ju rätt snällt, men det är inte kul, säger Pontus.
