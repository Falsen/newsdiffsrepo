Därför är Disneys figurer utan mamma
Emma Malmlöf

Ariel, Belle och Jasmine är tre Disneyprinsessor som alla har något gemensamt, förutom att de blir lyckliga i slutet av filmen och att de är barnfavoriter. I filmerna har prinsessorna inga mammor. Alla tre har vuxit upp med sin respektive pappa. Disneykaraktärer som Bambi, Anna och Elsa i "Frozen", Snövit och Askkungen har också huvudrollen i sagor där de förlorat sin mamma.

Och Disneyfavoriternas öde verkar inte vara en slump.

Under en intervju med Glamour förklarade Don Hahn, producenten till Disneys senaste storfilm "Maleficent", varför mödrar är så sällan förekommande i barnfilmerna.

– Jag ger er två saker som är anledningen, jag pratar aldrig om det här men jag tänker göra det, började Hahn i intervjun med Glamour, skriver Huffington Post.

Producenten, som bland annat också jobbat med "Lejonkungen", fortsätter sedan att förklara att det delvis handlar om att en Disneyfilm sällan är mer än 90 minuter - och att de ofta utgår från att växa upp.

– De handlar om den där dagen i ditt liv så du måste acceptera ansvar. Simba rymde hemifrån men behövde komma tillbaka. Kort sagt är går det mycket snabbare att låta karaktärer växa upp när du tar bort deras föräldrar.

Men producenten hade också en mörkare förklaring till att mödrarna lyser med sin frånvaro. Han berättade då om när Walt Disney i början på 40-talet köpt ett hus till sina föräldrar, men trots att Disney skickade någon från sin studio att reparera gasugnen, så läckte den, och hans mamma avled på grund av detta.

– Han pratade aldrig om den tiden för han kände sig personligen ansvarig, berättade Hahn och fortsatte:

– Det är en teori och jag är ingen psykolog men det jagade honom. Tanken på att kan hade bidragit till att hans mamma dött var verkligen tragisk.
