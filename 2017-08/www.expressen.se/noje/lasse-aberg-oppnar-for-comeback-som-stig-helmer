Söndag 20 augusti 2017
Lasse Åberg öppnar för
comeback som Stig-Helmer
Jenny Tillgren

"Sällskapsresan"-filmerna har blivit en självklar del av svensk film. De repriseras ofta och är omtyckta av svenska folket. Totalt blev det fem filmer (den senaste kom 2011), och fler kan det bli, åtminstone om man får tro regissören och skådespelaren Lasse Åberg.

I en ny intervju berättar han att "Stig-Helmer" kan göra comeback på bioduken.

– Än så länge känner jag mig så pass vid vigör att det skulle vara lite lattjo. Så jag går runt och tänker på olika teman. Om jag ska göra en ny film så vore det synd att inte använda figuren som är etablerad. Folk tror ju att de känner honom nu och är säkert nyfikna på Stig-Helmer, hur han mår, var han är och så vidare, säger Lasse Åberg till Aftonbladet.

LÄS MER: Så gick det efter "Sällskapsresan"-serien

Lasse Åberg berättar även att han fortfarande ofta blir påmind om "Sällskapsresan"-filmerna.

– Jag åkte med någon taxichaufför som sett "Sällskapsresan" 15 gånger och det händer att folk säger att "vi brukar titta på dina filmer och barnen säger alla repliker innan de kommer", säger Lasse Åberg till Aftonbladet.

Precis som sin karaktär "Stig-Helmer", så åker Lasse Åberg gärna själv på sällskapsresor.

– Ja, jag tycker det är ett jättebra sätt att resa på. Att ta sig ner till Mallorca reguljärt är ju ett jätteföretag, det tar ju en vecka att ta sig ner dit. Sen kan man välja vad man vill göra där själv, säger han till tidningen.

LÄS MER: Lasse Åbergs kupp i Nyhetsmorgon

Lasse Åberg har även tidigare uttryckt att han gärna gör en ny film om den populära karaktären.

–  Jag känner att det är dumt att slösa bort "gubben". Han är så inarbetad, precis som Kalle Anka vid jul, har han sagt till Expressen.
