Tone Oppenstam: Det är extremt påfrestande
Kim Malmgren

Tone Oppenstam, känd från TV4-programmet "Ladies på Östermalm", dömdes till tre års fängelse i tingsrätten för ekonomisk brottslighet i december 2012. Domen överklagades till Svea hovrätt som efter en lång och utdragen process slutligen skulle avkunna dom klockan 11.00 på onsdagen.

– Jag stod där och väntade i morse. Sedan fick jag veta av Svea hovrätt att de inte skulle skicka ut någon dom, säger Tone Oppenstam.

Anledningen är att Högsta domstolen samma dag, helt fristående från Tone Oppenstams fall, har beslutat att tjänstlediga åklagare inte får vara domare i hovrättsförhandlingar av brottmål. Detta var fallet i Östermalmsladyns rättegång vilket betyder att domaren ska anses vara jävig.

Tone Oppenstam och hennes försvar har på onsdagskvällen inte fått tillgång till domen, som ska vara skriven men inte offentlig. Om hovrätten anser att Oppenstam är skyldig till de ekonomiska brott hon åtalas för så kommer hon att åberopa jäv och rättegången får troligtvis genomföras igen.

– Den förhandlingen kommer ju inte till stånd direkt. Det kan ta ett år att vänta på en ny förhandling. Det vill jag så klart undvika om domen ändå är friande, säger Tone Oppenstam.

Efter flera år av rättsprocesser känner sig den norskbördiga tv-kändisen utmattad.

– Det är extremt påfrestande att behöva vänta i sådan tid som jag har gjort. Den här processen har pågått i fem år och ett år till är mer än vad jag klarar av just nu. Men samtidigt så finns det inte så mycket val, säger hon.

Hon övertygad om att hon med ny bevisning i hovrätten har kunnat bevisa sin oskuld, trots att tingsrätten bedömde att hon gjort sig skyldig till grovt bokföringsbrott, urkundsförfalskning och grovt skattebrott.

– Jag kommer inte att ge mig förrän jag är helt frikänd. Vi tycker att förhandlingarna har gått bra, men hur bra vet man aldrig, säger Tone Oppenstam.
