Depp: "Oerhörd ära att adopteras av indianer"
Jennie  Hammar

Det är nästan svårt att greppa, att Johnny Depp precis fyllt 50. Han är fortfarande en tonårsidol, en av världens största sexsymboler. Åren har varit snälla mot honom. Han har alltjämt en ungdomlig lyster när han kommer in i rummet: vit skjorta, svart väst, färgade glasögon och smycken på armarna.

En etnisk stil som han har varit synnerligen konsekvent med de senaste åren. Och hans vänner vittnar om att hemmet i Los Angeles är att likna vid ett museum, fyllt med artefakter från den amerikanska indiankulturen.

- Jag kunde inte i min vildaste fantasi tro att det här skulle hända mig, att jag skulle få en ny familj, säger Depp och refererar till att han har adopterats av indianstammen. Jag har en vägvisare som heter "Ladonna" och hon kallar mig för sin son. De är oerhört välkomnande.

I "The Lone ranger" spelar Depp "Tonto", en godhjärtad och sargad representant från den amerikanska urbefolkningen, som hjälper "The Lone Ranger" att skipa rättvisa. Filmen är en nyinspelning av en amerikansk klassiker, som har dykt upp på den vita duken många gånger genom åren. Tanken är att detta ska resultera i en svit filmer, och bli en så kallad franchise, precis som Depps tidigare succé: "Pirates of the caribbean", som hittills har spelat in nästan 30 miljarder kronor.

- Min mentor och vän Marlon Brando sa att indianer alltid framställts som barbariska i amerikansk film, så det var viktigt för mig att åtminstone försöka förändra den bilden. Indianer har utmålats som ociviliserade bara för att Christofer Columbus kom till fel kontinent. Det är den enda historia vi har och den är jäkligt konstig.

Du är 50 och ser fortfarande väldigt ung ut. Men i filmen är du sminkad till en gammal man. Hur kändes det att se sig själv på det sättet?

- Vad snäll du är! Jag inspirerades av min gammelfarmor i sminket. Hon hade indianskt påbrå. Hade flätor och käkade tuggtobak till dess hon dog, 102 år gammal, berättar Depp, som förra året separerade från den franska sångerskan Vanessa Paradis, som han har två barn tillsammans med, och dejtar nu 27-åriga skådespelerskan Amber Heard.

Han är på gott humör och svarar vänligt på alla frågor. Depp har ett rykte om sig att vara en skojfrisk och trevlig filmstjärna. Dessutom är han, sedan ett och ett halvt år tillbaka, nykter. I en amerikansk tidningsintervju sa han nyligen: "Vi kom väldigt bra överens, jag och spriten. Kanske lite för bra". Detta beslut har ett gett honom mer energi och han är hela tiden sugen på att lära sig nya saker.

- Jag är fascinerad av allt. Jag har inga höga krav. Just nu fascineras jag av den här mattan som ligger framför mig, säger han och pekar på en etniskt mönstrad matta.

- Jag har stirrat på den länge nu. Och kanske lärt mig någonting. Det viktigaste i livet är att man inte förlorar sin nyfikenhet. Den håller dig ung, bortom de faktiska årtalen. Och jag är ju 60, säger han och river av ett skratt.
