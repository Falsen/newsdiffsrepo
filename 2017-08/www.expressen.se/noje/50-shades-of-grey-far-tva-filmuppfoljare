"50 shades of Grey" får två filmuppföljare
Emma Malmlöf

Det är bara dagar kvar till att "Fifty Shades of Grey" går upp på vita duken men redan i början av februari slog filmen rekord. Då hade 125 000 biljetter sålts i Sverige. Nu får fansen ytterligare två filmer att längta efter. När "50 shades of Grey" hade smygpremiär i New York i helgen avslöjade nämligen regissören Sam Taylor-Johnson att det blir två uppföljare, skriver The Verge.

Det är alltså de två böckerna "Fifty Shades Darker" och "Fifty Shades Freed" som ska filmatiseras.

Expressen har tidigare kunnat visa flera scener ur den nya hajpade filmen som totalt innehåller hela 20 minuter av sexscener. Men de grövsta scenerna har, efter hårda förhandlingar med författaren, strukits.

Att den färdiginspelade filmen är populär i Sverige redan innan den haft premiär är det ingen tvekan om.

– Vi har aldrig haft ett sådant tryck på biljettförsäljningen inför en filmpremiär, sa Åke Hedlund, på Svenska bio, när biljettförsäljningen översteg 100 000 sålda biljetter.

Den erotiska boktrilogin "Fifty shades of Grey" har sålts i över 100 miljoner exemplar. I rollen som affärsmannen Christian Grey får tittarna se Jamie Dornan, 32, och studenten Anastasia Steele spelas av Dakota Johson, 24.



Följ Expressen Nöje på Facebook - där kan du kommentera och diskutera våra artiklar.
