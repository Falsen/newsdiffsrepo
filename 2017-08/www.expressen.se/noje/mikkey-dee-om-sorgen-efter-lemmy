Mikkey Dee om sorgen efter Lemmy
Emma Hjortman

Motörheads Lemmy Kilmister – ikon, rockgud och den levande myten om rock and roll, har dött, 70 år gammal.

Rockikonen kämpade mot en extremt aggressiv form av cancer – ett sjukdomsbesked han fick den 26 december i år, skriver Motörhead på sin Facebooksida.

Nu berättar svenska trummisen Mikkey Dee om chocken och sorgen efter beskedet sent inatt.

– Det är hemskt. Det här är helt galet, helt sanslöst. Jag fick ett mejl av min manager i går morse om att de dagen innan, i förrgår alltså, hade upptäckt den här otroliga cancern i hjärna och nacke och allt vad det var. Då fick vi höra att Lemmy hade kanske två månader kvar att leva. Det kom ju som en chock då, men när han åkte hem sade han: "I had a good run, fuck it", sedan lade han sig ner och dog i princip, säger Mikkey Dee.

Lemmy Kilmister dog i sitt hem, omringad av sina närmsta, berättar bandkollegan. Själv hann han inte åka till USA för att ta farväl.

– Men jag och Lemmy satt och snackade här ganska länge efter vårt sista gig, som faktiskt blev i Berlin den 11:e, det var ju någonting som inte stämde riktigt, det kände jag.



LÄS MER: Här är hyllningarna till Lemmy Kilmister



Motörhead-medlemmarna och personerna närmast Lemmy Kilmister hade under de senaste månaderna lagt märke till hans extrema viktnedgång, men att det var cancer som låg bakom det visste ingen.

– Han var så fruktansvärt smal, han gjorde av med all sin energi på scenen, och sedan var han väldigt, väldigt trött. Det är ju helt otroligt att han kunde spela, att han kunde avsluta europaturnén, det var ju bara 20 dagar sedan. Helt ofattbart, säger han.

Mikkey Dee har sedan beskedet varit i kontakt med Phil Campbell, gitarrist i Motörhead, som även han är förkrossad.

– Man har inga ord, en enormt stor man som gått bort. Det blir ett stort hål i musikvärlden, så enkelt är det bara. Det är en familjemedlem, en kamrat, en kompanjon och en brorsa som lämnar denna värld. Men de kanske behöver lite hög musik och lite kaos på andra sidan nu. Det kanske var dags för honom att kliva över och ta tag i den sidan nu.



LÄS MER: Se hyllningsvideon till Lemmy Kilmister



Nu levererar Mikkey Dee nästa sorgebesked till fansen:

– Nu är Motörhead över, så klart. Lemmy var ju Motörhead. Men bandet fortsätter leva i mångas minne, säger han.

Bandet, som grundades i London redan 1975, kommer efter Lemmys död sluta turnera och det blir inga fler skivor.

– Vi åker inte ut på några mer turnéer eller någonting. Och det blir inga mer skivor. Men varumärket lever kvar, och Lemmy lever kvar i allas hjärtan, säger Mikkey Dee.

Han menar att de avslutade karriären på bästa sätt.

– Det känns helt fantastiskt att vi fick avsluta turnén med honom, det värmer verkligen att vi inte ställde in på grund av Lemmy.





Följ Expressen Nöje på Facebook - där kan du kommentera och diskutera våra artiklar.
