Elin Nordegren visar sin kärlekslycka
Michael Töpffer

Elin Nordegren, 36, verkar ha hittat tillbaka till kärleken - och den 21 år äldre gruvmagnaten Chris Cline, 57.

De syntes förra veckan mysa tillsammans i backarna i det soliga vintervädret i den exklusiva schweiziska skidorten S:t Moritz, dit de anlände i en helikopter.

Efter att de landat fördes de snabbt i väg i en lyxbil av hotellpersonal. Elin Nordegren bar en lång mörk kappa, stretchjeans och en baskerliknande mössa, medan hennes pojkvän var mer ledigt klädd i en khakigrön jacka, rutig skjorta och jeans.

Paret åkte sedan skidor tillsammans och dolde inte på något sätt sin kärlek. Både i backarna och i liftkön utväxlade det förälskade paret ständiga ömhetsbevis för varandra. Båda var trendigt klädda i moderna skidkläder och skidglasögon. Medan Chris Cline använde hjälm, nöjde sig Elin Nordegren med en stickad mössa.

– De verkade inte kunna hålla sig från varandra, säger källan.

Paret träffades 2011 då de blev grannar i det exklusiva semesterparadiset Palm Beach i Florida.

Elin Nordegren köpte då en lyxvilla bredvid Chris Clines enorma strandtomt. Elin Nordegren lät nästan omedelbart totaldemolera villan. På platsen byggdes i stället en ännu lyxigare - och framför allt större - villa för henne och de två barnen, Sam och Charlie, som hon har tillsammans med exmaken, golfstjärnan Tiger Woods, 40.

De båda skildes 2010 efter knappt sex års äktenskap. Separationen blev rubriker världen över och Elin Nordegren påstods då ha jagat sin make med en golfklubba efter att det avslöjats att han haft flera älskarinnor vid sidan om.

Skilsmässan inbringade henne runt 800 miljoner kronor, vilket då gjorde den tidigare modellen och barnflickan Elin Nordegren till en av världens mest åtråvärda unga kvinnor.

I dag sägs de båda ha en bra relation med varandra. De har delad vårdnad om barnen och Tiger Woods har sagt att hans exhustru i dag är hans närmaste vän.

Men samtidigt har Elin Nordegren sökt en ny hjärtevän att dela kärleken med.

Den som vann Elin Nordegrens krossade hjärta och gav henne stöd och en ny tro på kärleken var Chris Cline. De blev ett par runt 2013 och relationen varade till augusti följande år.

Under den här tiden kunde Chris Cline dela med sig av sina egna erfarenheter av relationskriser. Han har varit gift två gånger tidigare, och har totalt fyra barn.

Hans första hustru Sabrina avled i bröstcancer 1987. Han gifte som sig 1993, men det äktenskapet höll bara i sju år.

Under tiden med Elin Nordegren verkade hon vara lyckligare än på länge.

Att Chris Cline, genom sitt gruvimperium Foresight Reserves, beräknas vara god för över 15 miljarder kronor, gör att Elin Nordegren inte behöver vara rädd för att han bara är en ekonomisk lycksökare.

Kärleksrelationen med Chris Cline varade inledningsvis bara i ett år. Men även efter uppbrottet har de haft kontakt med varandra och det rapporterat att de synts tillsammans i olika sammanhang. Bland annat ska de ha setts ha en tête-à-tête-middag i New York i december.

De fick fart på ryktena att paret återfunnit kärleken igen, och med bilderna på paret på romantisk skidsemester i S:t Moritz står det utom tvivel att Elin Nordegren nu är kärare - och lyckligare - än någonsin.
