TV4 skickade hem Leif från "Robinson"
David Lillemägi

Med bara några dagar kvar till final kastades Leif Svensson, 40, ut från "Robinson: Revanschen". Han har flera gånger under tiden på ön hamnat i konflikt med TV4 då han brutit mot reglerna.

- Jag kände att det var okej att de tog bort mig från tävlingen, jag får sona mina brott, säger han.

Men det är hemresan som fortfarande hänger som ett mörkt moln över Leif Svenssons "Robinson"-upplevelse. Produktionen gav honom lite mat och 40 minuter senare flög han över ön där "Robinson"-tävlingen pågick.

- Jag bara grät, säger han.

I Manilla lämnade produktionen honom på flygplatsen för en två dygns resa utan kontanter och med en mobiltelefon med tomt kontantkort.

- En medpassagerare fick betala en skatt åt mig för jag hade inga pengar.

När Leif Svensson steg på planet, brast det för honom.

- En flygvärdinna kom fram och tröstade mig. Jag fick flytta dit besättningen satt så hon kunde hålla mig i handen när jag grät, säger han.

TV4:s exekutive producent Martin Nygren tycker att det låter konstigt att Leif inte fick någon hjälp.

- Vi kopplade in en person som hjälpte honom att komma rätt på Singapores flygplats. Jag har fått bekräftat att det fungerade. Det låter helt absurt att han skulle ha åkt utan pengar. Det är helt nya uppgifter för mig, säger Martin Nygren.
