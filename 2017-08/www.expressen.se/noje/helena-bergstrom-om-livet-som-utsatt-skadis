Helena Bergström om livet som utsatt skådis
Pascal Engman

Att filmatisera August Strindbergs klassiska drama "Fröken Julie" har varit ett drömprojekt i flera år, förklarar Helena Bergström, 49.

Den första mars är det premiär. Själv står hon bakom kameran, skådespelandet får andra sköta.

- Att få kombinera de två världarna, skådespeleri och regi, är fantastiskt. Jag är extremt glad över att ha tagit steget att regissera, säger hon.

Varför vill du göra film av "Fröken Julie"?

- Jag var så ung när jag spelade den tillsammans med Thorsten Flinck, jag var ju bara 24-25.

Jag har ett osunt intresse för Thorsten. Hur var han på slutet av 80-talet?

- En varm människa, precis som nu. På den tiden var han träningsmanisk. Ibland var han på akupunktur, men hade inte tid att ligga kvar. Så han kom gående till teatern med akupunkturnålarna utstickande i ansiktet och benen. Han drog ut dem själv när vi skulle börja spela. Det hände alltid något galet med Thorsten. Det finns andra historier, men som jag inte kan berätta här.

Hade ni ihop det?

- Haha, och det tror du jag skulle svara på.

Du dementerar det inte?

- Jodå. Jag dementerar det. Vi var goda kompisar. Och annars vore det väl ändå preskriberat.

Nåväl. Blir "Julie" en succé?

- Det vete fan. Jag kan inte riktigt värdera den här filmen. Det är inte "Skyfall". Kan jag få in den här i klassrummen i Sverige och får i gång ett snack kring de här frågorna så är det succé för mig.

Vilka är då huvudfrågorna i "Fröken Julie"?

- Identitetsfrågan. Jämställdhet. Klassfrågan. Jag vill att frågorna ska diskuteras i skolan. En lärare kanske ser att någon mår dåligt när de tas upp, förstår att det är en ensam människa som inte känner att han eller hon vill leva mer, och räddar den. Då är det en succé.

Jag har hört talas om vad en folkkär regissör ska ha gjort under en inspelning. En kvinnlig skådespelare skulle dricka sprit och spotta ut drycken, med emfas. Men hon lyckades inte få till det som regissören ville. De tog om och tog om. Till sist blev hon tvungen att gå på toa. Medan hon var borta gick han fram och kissade i hennes glas. När hon kom tillbaka och kameran rullade fick han den effekt han ville. Kan detta verkligen stämma?

- Det skulle inte förvåna mig, många missbrukar sin makt. Jag kan tänka mig att mina skådespelare tänker "måste hon vara så jävla hård?".  Jag driver väldigt hårt. Men då gäller det att ha en överenskommelse med skådespelarna. Det du berättar om är förnedring. Måste jag kissa i en mugg för att få den effekt jag vill är jag en inkompetent regissör. Hade det hänt mig hade jag kissat i en mugg och kastat det i ansiktet på honom.

Att vara skådespelerska måste vara väldigt utsatt. Särskilt när man är ung. Har det funnits regissörer som försökt dra nytta av utsattheten?

- Ja. Mina första år var det en självklarhet. Snacket gick att man skulle akta sig för vissa. Man sprang snabbt genom vissa teaterkorridorer. Och i många pjäser var det att man skulle gå runt naken. "Jo, men det blir vackrare då", fick man till svar när man frågade varför. Men det var aldrig någon kille som gick runt och dinglade. Jag hamnade i situationer när jag sa att jag inte ville vara naken. Till slut blev jag övertalad att stå och bara visa rumpan. Jag stod och hade på mig morgonrock, ställde mig i ett strålkastarljus, och visade baken.

Tafsade de?

- Det har hänt. Det är ett riskfyllt yrke. Som regissör kan man använda skådespelarnas utsatthet på ett fruktansvärt sätt. Diskussionerna kring det här är viktigt. Senare har jag tänkt "Gud vad man råkade ut". Att vara till lags ingår i yrket, man blir vald. Jag har aldrig känt mig utnyttjad, men jag har sett andra.
