Edward Bloms ivriga nätdejtande
– hade flera olika konton
Karin Sörbring

Edward Blom stormar i hög hastighet nerför trapporna i porten nära Östra station i Stockholm där han bor med familjen. Intervjun ska göras under hans dagliga vandring i den intilliggande Lill Jansskogen och Edward är klädd i linnekavaj och hatt, medan jag har dragit på mig träningskläder.

- Vi bor på 94 kvadratmeter, men har det trots det trångt. Min hustru Gunilla och jag arbetar hemifrån, har två barn och hela släktens möbler. Nu tittar vi efter en villa utanför stan.

Det måste vara svårt för er logistikmässigt att hinna gå på visningar när ni har två små barn?

- Det är fruktansvärt. Varje visning är som från den tiden då jag en kort period i mitt liv nätdejtade. Vissa tycker att det är kul att nätdejta och att gå på visningar. För mig är bägge sakerna som att gå på någon form av anställningsintervju där man inte får jobbet.

Var det precis innan du träffade Gunilla vid champagnebuffén på Årets kock-banketten 2010 som du nätdejtade?

- Ja, det var ett par år där. Jag hade nästan gett upp, men hade kvar något konto på flera olika sajter. Det fanns en kristen dejtingsida, "Sjunde himlen", som jag tror att jag var mest lyckosam på, där jag i alla fall fick till en massa träffar. Sedan fanns jag på Match där det var svårare att få till det, det gick mer på fotografier där.





Hur länge testade du?

- Två år, ungefär. Det är så tråkigt, för det tar tid att sitta och skriva. Om man möter en, börjar skriva romantiska brev, har samtal och sedan gifter sig är det perfekt. Men att hålla på med flera samtidigt... Man blir så splittrad.

I ditt sommarprogram i fjol berättade hur mycket det betydde för ditt självförtroende att du efter det första mötet med Gunilla då hon återvände till korrespondentlivet i USA hade ett kortare förhållande med en annan kvinna. Du var 39 år då. Var det alltså det första förhållandet?

- Ja, det var den första fasta, riktiga flickvännen, om man inte ska räkna med sådana som var under mellanstadiet. Jag tror att det förhållandet var en nödvändig sak, det gav mig ett självförtroende gentemot kvinnor som jag hade saknat tidigare. Det hade gått så lång tid då jag bara blivit kompis med tjejer, jag förälskade mig i den ena och den andra och det blev aldrig någon riktig relation med någon. Till slut sänder man ut felaktiga signaler. Jag hade nog blivit alldeles för "korrekt", jag gav bara kompissignaler.

Hur vågade du agera som man i relation till Gunilla när hon kom tillbaka från New York?

- När hon kom tillbaka hade jag fortfarande den där andra relationen. Gunilla hade bjudit in mig och min dåvarande flickvän på en drink i sin trädgård. När jag skulle dit sprack den relationen så lyckligt i tiden att jag fick ringa och säga att bara jag skulle komma. Det betydde inte att vi blev ihop samma dag, vi är båda lite långsamma av oss.





Du friade när ni bara hade varit tillsammans i två veckor. Har ni fortsatt att vara så romantiska? I er kokbok "Allting gott och alldeles för mycket" finns det ju ett kapitel om kärleksmat?

- Vi sätter verkligen guldkant på tillvaron och lever överdådigt till och från. Det är alldeles för dyrt att dricka champagne en gång i veckan, men vi gillar att öppna en flaska då och då.





Men lyxen är inte alltid kopplad till pengar, betonar Gunilla och du i kapitlet "Tips för fattiggourmeter" i boken "Kokkonst för livsnjutare"?

- Absolut inte, när jag fyllde 43 år firade vi med blodpudding stekt i ankflott med äppelklyftor, sidfläsk, färska lingon och madeira till. Lyx får man inte ha för ofta. En bra champagne på nyårsafton försvinner ju, men att en vanlig onsdagskväll då barnen har somnat öppna en burk gåslever som du hittar i kylen och poppa den bästa champagnen i vinkylen är fantastiskt. Är Melchior fortfarande vaken får man öppna Richard Juhlins nollprocentiga mousserande, det gillar han.

Apropå barn och mat fascineras jag över recept som "mortlat blodpaltstunnbröd i fruktmos" och "surkålsgryta med äppelklyftor och korv" i nya boken "Mums för minigourmeter och matgladisar" som Gunilla, Henrietta Anefalk och du gjort. Hur hade det påverkat Gunillas och din identitet om ni fått ett barn som bara åt falukorv?

- Melchior kommer helt säkert att få en falukorvperiod han också, om inte annat för att göra uppror, men vi har ända sedan han var några månader jobbat så mycket med smaker och texturer. Sedan har vi har även testat en barnmatsburk av varje tillverkare. Vi är inte så präktiga som föräldrar som man kanske kan tro.

På vilket sätt är Gunilla och du inte präktiga som föräldrar?

- Vi låter barnen vara uppe så länge som de vill även om det är till midnatt och lämnar Melchior på förskolan vid 11 och hämtar 17.30. I morse sov Melchior till 9.00, det är perfekt för jag behöver nio timmars sömn. Det är självklart så att vi tar lika stort ansvar och i och med att amningen inte fungerade så många månader så är det lätt att dela lika på flaskmatningen av lillflickan.





Jag vet att du sedan 17 år knappt äter godis och fikabröd, utan följer GI-dieten Montignac-metoden?

- Då jag läste arkivvetenskap började jag med Montignac. I början gjorde jag undantag för exempelvis tårtor på bröllop och glass i Italien. Men jag fick för höga blodsockervärden för fyra-fem år sedan. Jag fick en diabetesdiagnos, men har lyckats komma ner under gränsvärdena tack vare att jag promenerar varje dag och har blivit ännu striktare. Förr i tiden kallades det för att man friskförklarades. I dag säger man inte så, för det är ett grundläggande problem som kräver att man går på specialdiet. Så länge jag håller mig innanför gränserna är det dock ingen fara.

Hur snabbt blev du av med de förhöjda värdena?

- Det tog ett eller två år att komma under gränsvärdet. Jag var i och för sig redan inne i den typen av diet, det handlade om att bli lite striktare, att till exempel inte äta så mycket frukt. Och så lade jag till ännu mer grönsaker och fibrer. Mindre öl, även om jag fortfarande dricker det. Punsch kan jag tyvärr inte göra undantag för längre, numera får jag gurgla och spotta ut.

Redan då du var sju år kallades du in till skolläkaren för ett samtal om din vikt?

- Ja, skolläkaren hade fått panik angående min vikt. Det har varit en livslång kamp med vikten. Folk säger att "det är klart att Edward blir överviktig, med tanke på allt han stoppar i sig". Jo, det är nog en aspekt. Jag har fötts med en väldigt stor aptit på god mat. Men det är också helt uppenbart att jag har lätt att gå upp i vikt.





Många överviktiga upplever fördomar?

- Jag har stött på enormt mycket fördomar. Det stora problemet är inte att det ger sämre livskvalitet medan man lever. Man kanske dör tio år tidigare, men det är inte heller det stora problemet. Det är att folk är så otroligt otrevliga och obehagliga mot överviktiga. Hälsofascismen är hemsk.

(Här i en av mördarbackarna i Lill Jansskogen hejdas Edward av ett gäng gymnasister som har idrottslektion och som ber att få ta selfies med Edward. Han säger ja, "för det tar oftast längre tid att säga nej och motivera varför").

Hur yttrar sig denna hälsofascism?

- I alla sammanhang. Ännu mer innan jag var känd, nu är acceptansen för hur jag ser ut större men folk skriver fortfarande elaka saker. Främmande människor kom fram på stan och började diskutera ens hälsa, att man måste gå ner i vikt, "så där kan man inte se ut". I skolan blev jag mobbad för övervikten. I vissa tv-program uttalar man sig helt horribelt - nedlåtande och nedsättande - om överviktiga som grupp. Än värre när professorer som arbetar med fetma talar generaliserande om överviktiga som olyckliga, misslyckade människor. Och det är absurt att operationer presenteras som enda vägen till lycka.



LÄS MER: Edward Bloms ilska mot SVT-maten



Vad tänker du om gastric bypassoperationer?

- Jag tycker att det är alldeles för höga dödstal. Många män som genomgår gastric bypass blir också alkoholiserade efteråt. Man kan inte leva ett normalt liv och äta en trerättersmiddag och gå på julbord. Om det är en risk på, säg en på 1 000, så inte tusan skulle jag genomgå en sådan operation för att eventuellt bli tio år äldre. Vem skulle åka med ett flygbolag som störtade lika ofta?

- Problemet är inte att det är jobbigt att vara överviktig, det är folks attityder som gör att det är tråkigt. Visst vore det bra om jag inte blev andfådd då jag gick uppför den här backen, men det är ju inte hela världen.





Du sade vid något tillfälle att du önskar att du hade druckit 30-40 procent mindre i ditt liv. Varför?

- Av rena hälsoskäl, plus att jag kanske har gjort dumheter ibland. Dricker man väldigt mycket händer det ibland att man nästan blir personlighetsförändrad, gör extremt dumma saker och tvingas be människor om ursäkt efteråt. Det är sällan den sista flaskan vin för något positivt med sig...

Har du haft någon beroendetendens?

- Det vet jag inte, jag har ju inte behövt gå på någon klinik för det. Men jag har själv fått dra i bromsen ibland i livet.

Hur och varför?

- Det har funnits perioder då jag har känt att det här kan bli farligt, att jag måste kolla upp det. I perioder har jag skrivit upp i almanackan att jag inte ska vara berusad mer än ett par gånger i veckan och ha ett par dagar då jag inte dricker alls.

Men du har aldrig haft en vit månad eller ett vitt halvår?

- Det har jag ändå. Ofta låter jag bli alkohol under fastan. Ur en kristen synpunkt är det viktigt att inte göra sig beroende. Även om man som jag har stor tur att inte bli beroende fysiskt av alkohol så är det ett enormt beroende mentalt och socialt och det vill jag frigöra mig ifrån. Det gäller allting, även att kolla gillanden på Facebook och Twitter. Allting blir dåligt när det blir för mycket. Min slogan är visserligen "Allting gott och alldeles för mycket", men innebär snarare att man inte ska hålla tillbaka utan ösa på med extra allt när man verkligen känner för det, inte att man alltid ska ha allting för jämnan.





Som i Youtubesuccélåten "När man festar, festar man"... som Uppsalastudenten Adam von Friesendorff skrev med dig som huvudperson...

- Precis, när man festar festar man och när man fastar fastar man. Allting har sin tid, som det heter i Predikaren. Man ska alltid äta gott, man behöver inte gå ner sig så att man köper en djupfryst Dafgård-låda att värma i mikron.

Många pratar om karriärplanering, men du har beskrivit hur du under en lång period var arbetslös och sökte ett hundratal jobb utan att få napp?

- Ja, det gick så långt att jag i slutet av 1990-talet var tvungen att söka hjälp hos soc. Jag fick en utbetalning därifrån. Till slut fick jag ett praktikjobb och läste in arkivvetenskap och efter det tickade det på. Det ena ledde till det andra.

De erfarenheterna måste betyda en del?

- Ja, det är otroligt farligt för ens karaktär att bli känd. Det är lätt att man får hybris, blir högmodig, det pumpar upp ens ego när folk hela tiden vill bli plåtade med dig och säger att de älskar dig. Har man nått en viss ålder förstår man att de läser in något annat i det, det är något de tycker om och vill ha i sig själva som de projicerar på mig. Ser man det som det kan man tacka och vara glad. Men idolskap har ingenting med riktig kärlek eller ens med beundran att göra.





Hur yttrar sig din hypokondri?

- Jag är alltid rädd för sjukdomar, särskilt under stressade perioder. Då tror jag att jag har cancer i magen, en knöl här och där, att jag håller på att kvävas av allergi. Och ibland är man ju sjuk, det är inte så att man bara kan ignorera det. Det blir naturligtvis jobbigt för de anhöriga. Sedan har jag ett enormt behov av att folk ska tycka synd om mig. Jag tycker om att bli daltad och pjåskad med. Gunilla tycker att det är det fånigaste som finns.

Visst har du gått i terapi?

- Ja, i några omgångar. Jag gick in i väggen runt 2003 då jag arbetade för mycket och hade massor av föreningsaktiviteter.

- Har man gått i väggen en gång och fått panikångest får man sällan upp samma kapacitet som tidigare. Jag kunde vara som en Star Wars-pilot och springa i korridorer, driva tusen saker. Jag är fortfarande ganska effektiv, men jag kan inte alls gå upp i den superhastighet som jag hade förr.

Hur ofta har du attacker nuförtiden?

- Väldigt sällan. Riktigt allvarliga attacker har jag inte haft på flera år, lättare har jag emellanåt. Om jag måste sitta stilla på konferenser och lyssna i flera timmar kan jag känna av det. När jag håller föredrag har jag också känningar, men jag har lärt mig att behärska det så det är ingen som märker det. Det handlar om att inte hålla på med säkerhetsbeteenden, att få ner andningen på ett bra sätt, att veta i huvudet att det inte är farligt. Terapin botar inte, men den lindrar och ger verktyg.

Samtidigt kan känslan av otillräcklighet öka när man blir förälder?

- Det är sant, men barnen tillför mycket känslomässigt också. Att sitta och krama en bebis är bästa terapin. Men det är stressigt när barnen skriker och vill ha saker.

Gunilla och du driver företag ihop och delar lika på föräldraledigheten. Varför är det viktigt för er?

- Det vore konstigt att inte göra det om man kan... När jag var litet barn ville jag bli uppfinnare eller hemmaman. Jag har aldrig tyckt att det verkar så kul att hänga på ett jobb jämt, det är roligare att hänga med barnen. Att Gunilla skulle ta all föräldraledighet bara för att hon är kvinna skulle kännas konstigt.





Äktenskapet är ett sakrament, det ska hålla. Hur gör du för att få relationen att fungera?

- Det bästa jag har gjort är att välja Gunilla som hustru. Hon är en fantastisk människa. Det är nog inte alla som skulle orka med mig. Jag har starka känslor, när jag blir stressad och upprörd springer jag runt, runt och skriker. Sedan är jag väldigt charmig, men hemma har jag en massa skitjobbiga sidor också.

- Jag försöker att vara ärlig, att aldrig ljuga ens om obetydligheter. Vi somnar aldrig som ovänner, vi gör det mesta tillsammans. Det enda man kan ändra på är sig själv, som biskop Anders Arborelius brukar säga.

Hur påverkas ett förhållande av att inte riktigt kunna bli föräldrar när man önskar det?

- Där hade vi fördelen att Gunilla visserligen gärna ville ha barn, utan att längtan för den skull var så stark att livet skulle vara dåligt om det inte blev så. Jag hade kanske haft en ännu starkare barnlängtan genom livet, men jag hade gett upp hoppet om att få gifta mig och skaffa barn då jag träffade Gunilla. Vi blev ofantligt glada då vi fick barn, men det finns nog andra som upplever att allt handlar om att få bli föräldrar. Man kan ha ett otroligt bra liv utan barn också. Det är mycket frihet, tid med varandra, möjlighet att ta del av kulturliv, finnas där för syskonbarn och andra barn. Jag tror faktiskt att man kan vara lika lycklig utan barn som med barn. Att vara singel är däremot inte så kul, jag är gjord för att bo ihop.

Du säger dig ha dödsskräck. Men som kristen och katolik tror du väl på ett evigt liv?

- Jo, absolut. Det är bara att man inte kan lita helt på att just jag får ett evigt liv. Det finns ju ingen garanti att man får evigt liv även om jag personligen tror på en Gud som är väldigt accepterande, där alla blir förlåtna och som även låter "syndare" komma till himlen.





Du har sagt att du har provat hasch?

- För mig funkade det verkligen inte, jag fick förföljelsemani, obehagskänslor och stresspåslag.

(I höjd med Kungliga Tekniska Högskolan hejdas Edward av ett gäng studenter som dukat upp ett långbord med traditionell sillunch. De vill att han ska stanna och göra dem sällskap "När man festar, festar man", sjunger en kvinna. Edward förklarar att han är mitt i en intervju, men övertalas att ta en Skåne Akvavit på stående fot, varefter alla vill ta selfies med Edward).

- Det fanns en drift inom mig att testa allt, men hypokondrin gjorde att jag avhöll mig från att prova annat än hasch. Jag känner många som blivit slöa, tappat närminnet och inte klarar yrkeslivet när de håller på med hasch, så jag vill absolut inte göra reklam för droger.

LÄS MER: Edwards Bloms mardrömssemester med familjen
