Kultureliten minglade
på Bonniers förlagsfest
Dante Thomsen

Albert Bonniers Förlag förlagsfest sker på Nedre Manilla på Djurgården och på gästlistan fanns författare, bokmedarbetare, journalister och branschfolk.





Under festen bjuds det bland annat på buffé som många gäster brukar förtära vid ståbord nere vid vattnet. I år bjöds det bland annat skagenröra, laxpaté och färska jordgubbar.

Inför festen, som varje år har hundratals gäster, brukar köerna av författare, förläggare och kulturjournalister ofta ringla lång utanför Nedre Manilla. Festen är också startskottet på bokhösten.







Gästerna började anlända vid 16.30-tiden på tisdagen och Eva Bonnier den yngre var en av de första gästerna att anlända. Kort därefter anlände även Björn Ranelid, som anlände utan sin hustru Margareta Ranelid.

– Jag tycker om estetiken så jag har alltid trivts här. Redan första besöket jag gjorde här gick det rakt in i mitt hjärta, säger Björn Ranelid.



Abbe Bonnier är en av festens fem värdar och han passade på att dela med sig av sina minnen från tidigare höstfester.

– Det har varit väldigt många roliga fester här. Jag kommer ihåg att det var slagsmål en gång på Ebbe Karlssons tid. Det var någon som inte gillade honom och gick fram och hällde ett glas rödvin över honom. Då blev det lite skubb, säger han.

Vad gjorde du då?

– Jag gjorde nog inte så mycket. Jag såg det inte utan hörde det i efterhand. Det har väl hänt en del men det har avtagit. Det har inte varit några stora handgemäng på väldigt länge. Ordningssinnet kanske är bättre nu.





På plats var även bland andra journalisten och författaren Katarina Wennstam som anlände med författaren Mari Jungstedt, som berättade om när hon för 15 år sedan besökte sensommarfesten för första gången.

– Jag minns känslan av att vara här första gången. Det är otroligt speciellt att bli utgiven på Albert Bonniers Förlag och att få komma till Manilla. Det är klart att det är helt fantastiskt, osannolikt och väldigt otroligt. Det känns fortfarande som en dröm.





Även författaren Herman Lindqvist samt författaren och företagsledaren Jonas Bonnier minglade.

På frågan om han kan dela med sig av något intressant minne från Bonnier-festen svarar Jonas Bonnier:

– Man vill ju se skandaler på sådana här tillställningar. Det är ju det man drömmer om. Men det har blivit allt mindre och allt färre skandaler.





Vid 17.30-tiden fortsatte gästerna att strömma in till festen. Journalisten Camilla Kvartoft har gått på tillställningen flera gånger och anlände direkt från Arboga, där hon arbetat med "Veckans brott".

– Det är kul att gå runt och mingla och hälsa på författare. Och väldigt mycket gamla kolleger faktiskt.

Vid 18-tiden anlände även programledaren Fredrik Skavlan på en hopfällbar cykel.
