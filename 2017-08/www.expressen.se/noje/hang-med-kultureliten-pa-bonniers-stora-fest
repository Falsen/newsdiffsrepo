Häng med kultureliten
på Bonniers stora fest
Dante Thomsen

Varje år arrangerar Albert Bonniers Förlag förlagsfest och i kväll är det dags igen. Höstens stora fest sker på villa Nedre Manilla på Djurgården och på gästlistan finns författare, bokmedarbetare, journalister och branschfolk. Sensommarfesten brukar vara en av årets mest omsusade. Festligheterna drar i gång klockan 17.00.





Tidigare år har bland annat författare som Else Johansson, Mari Jungstedt, Katarina Wennstam, Björn Rosengren, Marianne Rundström, Leif GW Persson, Karolina Ramqvist, Jessica Gedin, Björn Ranelid och Ernst Brunner varit på Bonniers förlagsfest.

För två år sedan gästades Bonniers höstfest också av den tidigare statsministern Fredrik Reinfeldt (m), som då var aktuell med sin bok "Halvvägs".









Under festen bjuds det bland annat på buffé som många gäster brukar förtära vid ståbord nere vid vattnet. Självklart är också Expressen TV med och bevakar festligheterna. Bland annat kommer Expressens Karin Sörbring att intervjua festdeltagarna.

Inför festen, som varje år har hundratals gäster, brukar köerna av författare, förläggare och kulturjournalister ofta ringla lång utanför Nedre Manilla. Festen är också startskottet på bokhösten.

Gästerna började anlända vid 16.30-tiden på tisdagen och Eva Bonnier den yngre var en av de första gästerna att anlända. Kort därefter anlände även Björn Ranelid, som anlände utan sin hustru Margareta Ranelid.

– Jag tycker om estetiken så jag har alltid trivts här. Redan första besöket jag gjorde här gick det rakt in i mitt hjärta, säger Björn Ranelid.

Abbe Bonnier är en av festens fem värdar och han passade på att dela med sig av sina minnen från tidigare höstfester.

– Det har varit väldigt många roliga fester här. Jag kommer ihåg att det var slagsmål en gång på Ebbe Karlssons tid. Det var någon som inte gillade honom och gick fram och hällde ett glas rödvin över honom. Då blev det lite skubb, säger han.

Vad gjorde du då?

– Jag gjorde nog inte så mycket. Jag såg det inte utan hörde det i efterhand. Det har väl hänt en del men det har avtagit. Det har inte varit några stora handgemäng på väldigt länge. Ordningssinnet kanske är bättre nu.





På plats var även bland andra journalisten och författaren Katarina Wennstam som anlände med författaren Mari Jungstedt, som berättade om när hon för 15 år sedan besökte sensommarfesten för första gången.

– Jag minns känslan av att vara här första gången. Det är otroligt speciellt att bli utgiven på Albert Bonniers Förlag och att få komma till Manilla. Det är klart att det är helt fantastiskt, osannolikt och väldigt otroligt. Det känns fortfarande som en dröm.





Även författaren Herman Lindqvist samt författaren och företagsledaren Jonas Bonnier minglade.

På frågan om han kan dela med sig av något intressant minne från Bonnier-festen svarar Jonas Bonnier:

– Man vill ju se skandaler på sådana här tillställningar. Det är ju det man drömmer om. Men det har blivit allt mindre och allt färre skandaler.
