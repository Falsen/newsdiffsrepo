Fisher med i "Star Wars: The Last Jedi"
Sebastian Parkkila

"The Last Jedi" är titeln på den åttonde filmen i "Stjärnornas krig"-sagan. Hittills har fansen inte fått se något ur filmen.

Men med start på torsdag hålls det stora konventet Star Wars Celebration i Orlando i USA.

Det är där som den första titten förväntas ges i form av en trailer under fredagen. Vid 17-tiden svensk tid hålls en panel om "Star Wars: The Last Jedi" där skådespelare ur filmen som Mark Hamill, Daisy Ridley och John Boyega förväntas dyka upp tillsammans med regissören Rian Johnson.

Utöver den åttonde filmen i sagan förväntas också flera nyheter släppas. Många har spekulerat i att det antingen kommer röra sig om en film om Obi Wan Kenobi eller prisjägaren Boba Fett.

Under konventets första dag hålls också en stor panel där 40 år av "Star Wars" kommer att firas. Bland annat ryktas skaparen George Lucas dyka upp som en överraskning.



LÄS ÄVEN: Carrie Fisher är med i sista "Star Wars"-filmen



Samtidigt som konventet markerar starten för den stora marknadsföringskampanjen för "The Last Jedi" så har även flera nyheter angående den nionde och sista filmen i den nya trilogin släppts.

Regissören, Colin Trevorrow, bekräftar att ett första utdrag för manuset är klart. Dessutom kommer Carrie Fisher att vara en del av den nionde filmen, enligt hennes bror som New York Daily News har pratat med.

Tidigare har Disney, som äger Lucasfilm, sagt att karaktären Leia inte kommer återskapas med teknik efter Carrie Fishers död. Men efter att ha fått familjens välsignelse verkar det nu som att hon kommer vara en del av den avslutande filmen i Skywalker-sagan trots allt.

I "Rogue One: A Star Wars Story" återskapades en 19-årig Carrie Fisher med hjälp av teknik, men i den nionde filmen som ännu inte har ett namn ska tidigare filmat material användas för att Leia ska kunna figurera i filmen.
