Här tar programledarna adjö
– efter den sista sändningen
Nicole Gustafsson

Fredagens sändning av "Gomorron Sverige" var en historisk sändning. Programledarna Charlotte "Lotta" Bouvin-Sundberg och Lennart Persson fick leda tittarna genom det sista avsnittet av SVT:s morgonprogram som lägger ner efter 24 år.

Och det var många känslor som bubblade upp under den sista sändningen. Inte minst i slutet av programmet när SVT-profilen Alexander Norén överraskade genom att komma in i studion.

Tillsammans med Lotta Bouvin-Sundberg och Lennart Persson började han bära bort "Gomorron Sveriges" inredningen. Soffan, bordet och även den lilla scenen bort – under direktsändning.



Efteråt gick Lennart Persson och Lotta Bouvin in i studion igen för att ta ett sista farväl till alla tittarna.

– Tusen tack för alla de här åren. Tack till alla gäster och alla som har medverkat på SVT, säger Lotta Bouvin och fortsätter:

– Tack till alla tittarna och fortsätt som titta på "Morgonstudion" som har premiär på måndag.



Men själva programmet gick inte helt smärtfritt. Det var när Lotta Bouvin skulle bolla över till Anna Kinberg Batras extrainsatta presskonferens som ljudet slutade fungera – och SVT var tvungna att gå tillbaka till "Gomorron Sverige"-studion, där läget var minst sagt förvirrat.

– Vi beklagar. Vi har ljudproblem. Jag har i alla fall inte lyckats uppfatta någonting. Jag vet inte riktigt vad vi ska göra, berättade Lotta Bouvin innan de till slut fick ordning på tekniken.

När Lennart Persson tackade nöjespanelen för sista gången passade paneldeltagaren Anna Charlotta Gunnarson på att berätta hur mycket Nöjespanelen betyder för henne.

– Det här är det viktigaste för mig i hela världen. Jag önskar verkligen att det skulle finnas typ ett "Agenda" för populärkultur, en gång i veckan, berättade hon.







Men det var inte bara ledsna miner i SVT-studion under den sista sändningen. För att förgylla det sista avsnittet av programmet bjöds programledarna på champagne.

– I glasen finns det bara en sak man ska ha en sådan här dag – champagne, säger Håkan Larsson som varit med i 200 inslag och presenterat 700 recept under sina år på "Gomorron Sverige."

Efter programmet tog flera SVT-medarbetare farväl av programmet genom att anordna en liten avskeds-fest med champagne i studion.
