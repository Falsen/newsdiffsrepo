Så blev Hollywood-stjärnan
Alicia Vikander upptäckt
Dante Thomsen

Det var i februari förra året som Alicia Vikander, 28, blev historisk. Som andra svensk någonsin lyckades hon nämligen ta hem en Oscar för sina skådespelarinsatser i "The danish girl". Tidigare har bara Ingrid Bergman belönats med en Oscar.

Alicia Vikander slog dock igenom flera år tidigare. Hennes första filmroll var i Lisa Langseths drama "Till det som är vackert", som gick upp på biograferna 2010.



LÄS MER: Alicia Vikanders kärleksbesked med pojkvännen Michael Fassbender



I "Sommar i P1" berättar nu Lisa Langseth, som själv är en prisbelönt regissör, om hur hon upptäckte Alicia Vikander i SVT:s tv-serie "Andra avenyn". Lisa Langseth förklarar att hon ville ha ett okänt ansikte till huvudrollen som Katarina.

– Vi castar och castar men vi hittar ingen okänd som klarar av att göra Katarina rättvisa. Folk runt mig i produktionen börjar tröttna, "är det inte bättre att bara ta någon lite äldre som vi vet funkar? Någon som i alla fall gått scenskolan", säger Lisa Langseth i "Sommar i P1" och fortsätter:

– Jag fortsätter ensam. Åker runt på folkhögskolor i Småland och Dalarna. Någonstans måste hon väl finnas. Till slut börjar vi gå igenom småroller som synts i tv-serier och såpoperor. Tar in folk på löpande band. Och så plötsligt en dag så står hon där.



Lisa Langseth berättar sedan om det första mötet med Alicia Vikander, som då jobbade som butiksbiträde i en blomsteraffär.

– Hon har sökt scenskolan men inte kommit in och nu vet hon inte vad hon ska ta sig för. Hon funderar på att börja plugga på Handelshögskolan. Och hon är så bra. Ja hon är bra från första stund.

Lisa Langseth berättar också hur hon, efter att förproduktionens pengar tagit slut, fortsätter att filma Alicia Vikander hemma i sitt vardagsrum. Hon beskriver hur Alicia Vikander bara blev "bättre och bättre".



LÄS MER: Vikanders förvandling – visar upp musklerna



Till slut får Alicia Vikander rollen och resten är, som man brukar säga, historia.

"Till det som är vackert" tilldelades en Guldbagge för bästa manus. I filmen spelade också Samuel Fröler. Alicia Vikander spelade också i Lisa Langseths kritikerrosade dramafilm "Hotell".
