Därför lämnar Quincy Jones "Idol"-juryn
Aino Oxblod

Inspelningen av årets säsong av "Idol" börjar närma sig, och nu står det klart att det är Anders Bagge, Nikki Amini, Alexander Kronlund och Kishti Tomita som tar sig an uppdraget att agera jury i programmet.

– Vi har hållit på med juryarbetet under en längre tid, både med de som varit med tidigare, och de som satt i juryn 2016, säger Pelle Porseryd, produktionschef för TV4.

Däremot har Quincy Jones III valt att lämna programmet. Pelle Porseryd säger att det har varit ett gemensamt beslut att Quincy Jones III inte ska vara med i "Idol"-juryn längre.

– Det är ett gemensamt beslut, som vi har pratat om sedan i höstas, säger han.



LÄS MER: Kishti Tomita gör comeback i Idol





LÄS MER: TV4:s ändring – byter juryn i Idol



Produktionschefen menar att TV4 har haft en dialog med Quincy Jones III, men att de kommit fram till att "Idol" skulle fortsätta utan honom.

– För Quincys del fick vi inte ihop det, både rent praktiskt och med tanke på vad vi behöver för att ta "Idol" framåt, säger Pelle Porseryd.

En stor del i att Quincy Jones III inte ska vara med i "Idol" under 2017 är att han har flera andra uppdrag, och därmed helt enkelt inte har tillräckligt mycket tid.

– Han har mycket för sig för tillfället, och "Idol" är väldigt tidskrävande, konstaterar Porseryd.

Detta intygas av pressansvarige för "Idol", Anders Edholm.

– Han har en del projekt 2017, det gick inte att kombinera med Idol, säger han.





Följ Expressen Nöje på Facebook - där kan du kommentera och diskutera våra artiklar.
