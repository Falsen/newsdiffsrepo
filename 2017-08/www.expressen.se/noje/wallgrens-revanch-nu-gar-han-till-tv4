Wallgrens revansch
– nu går han till TV4
Michael Töpffer

SVT har de senaste åren visat ett stort ointresse att tillvarata sina äldre medarbetares önskemål kring arbetssituationen. Flera folkkära profiler och trotjänare har tvingats sluta mot sin vilja bara för att de fyllt 67.

Rutinerade nyhetsankaret Ulf Wallgren, 63, valde vid förra årsskiftet att lämna kanalen för att arbetsgivaren inte kunde tillgodose hans önskemål om att få arbeta på arbetstider som var bättre anpassade till hans ålder.



LÄS MER: Ulf Wallgren: Skönt att inte bara vara gubben i rutan



Istället satsade han på en karriär som yogainstruktör.

Men nu avslöjar han själv på Instagram att han återväder som nyhetsuppläsare - hos värsta konkurrenten TV4.

– De ringde och hörde sig för om jag kunde köra några nyhetssändningar åt dem, säger Ulf Wallgren.

För TV4:s nya lördagsunderhållning "Klassfesten", ska han i frågesportsdelen läsa upp nyheter om stora händelser som inträffat från 1961 till 1995, och som det sedan ställs frågor kring.

– Jag tyckte att det lät jätteroligt, säger han.

Ulf Wallgren hann med att jobba 27 år på SVT - och har varit journalist i fyra decennier. Det har satt sina spår, menar han.

– Man kan ju känna lust när man ser sina kolleger i rutan. Det här var ett lekfullt sätt att få göra lite tv igen under framför allt bra arbetstider, säger han.



LÄS MER: Ulf Wallgren om svåra tiden på SVT



Men han berättar att det fanns en tvekan att gå till den tidigare konkurrenten.

– Jag funderade lite först om jag skulle våga klivet och göra detta åt TV4, men jag tycker att det här är lite skoj, och jag tror inte att det är någon på SVT som tar illa upp för det, säger Ulf Wallgren, och berättar att flera gamla kolleger redan har gratulerat honom till nya jobbet.

Han säger att det i dag inte finns några hårda känslor mellan honom och SVT.

– De vet var jag står och vi har pratat ut om det här. Men det är lite kul att kunna göra mer tv, och bli efterfrågad, säger Ulf Wallgren.

– Det är kul att någon hör av sig och tycker att jag duger, fortsätter han.
