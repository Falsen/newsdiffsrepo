Samir och Sigrids kärleksavslöjande
Casper Danielsson

Samir Badran, 27, och Sigrid Bernson, 28, träffades under inspelningen av TV4:s "Let's dance".

Sedan dess har många fans spekulerat om parets eventuella romans. Men nu är spekulationerna över. Paret bekräftar sin romans på sin nystartade Youtube-kanal:

– Nu är vi tillsammans. Så ni vet det allihopa, säger Samir Badran i det 14 minuter långa klippet och avslutar med att kyssa Sigrid Benson.

Ingen av dem har tidigare velat tala klarspråk om sin relation, men Samir Badran beskriver att det slog gnistor om paret från första början.

– Hon var den bästa personen jag har träffat. Och söt, säger han om flickvännen Sigrid Bernson.

Och känslorna besvaras från hans motpart:

– Du är den snällaste jag nånsin träffat. Väldigt rolig, härlig, omtänksam. Och jättedriven. Det är jag sjukt impad av, säger Sigrid Bernson om Samir Badran på Youtube-kanalen.

De beskriver hur ryktesspridningen om relationen inte har varit smärtfri, utan de har fått kämpa för relationen. Särskild fart tog det när en bild där paret kysstes publicerades.

– Jag sa att det var en segerkyss, men det var det inte. Men jag tyckte om Sigrid då. Men jag insåg också då att det var lite mer än bara dans, säger Samir Badran.

Och det var även där relationen tog fart på riktigt, menar han.

Samir Badran beskriver hur han senare visade en bild på ett par som kyssdes för Sigrid Bernson. Hennes svar: en kyss på hans mun.

– Jag bara "Oh my god. Hela mitt liv är perfekt." Jag var skitglad, säger han om händelsen.

I videon talar paret ärligt om sina förutfattade meningar för varandra, innan de träffades i danslokalen.

– Jag trodde att du var lite trög. Att du skulle vara kaxig och självupptagen. Och stressig, säger Sigrid Bernson till Samir Badran. Hans svar:

– Ja, stressig stämmer nog.

Han, å andra sidan, väntade sig en "stroppig Stureplanstjej", men fick något helt annat.

– Hon var den snällaste jag träffat, säger han.

Samir Badran har tidigare under sommaren beskrivit sin relation med Sigrid för Aftonbladet:

– Det är svinbra. Vi har väldigt roligt tillsammans fortfarande. Vi har hängt mycket och åkt på turné tillsammans. Så det har varit jävligt roligt alltså, säger han till Aftonbladet.
