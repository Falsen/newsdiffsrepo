Programledarnas kritik –
efter sista programmet
Aino Oxblod

SVT:s morgonflaggskepp "Gomorron Sverige" säger hejdå till sina trogna tv-tittare efter 24 år i rutan.

Ett avslut som kommer med blandade känslor.

– Det är en tv-institution som går i graven. Det känns kluvet, och kommer säkert kännas ganska känslosamt, säger Pelle Nilsson.

Alexander Norén gjorde sin sista dag som programledare för "Gomorron Sverige" i början av augusti.

– Det var vemodigt, som att stänga dörren till lyan när man flyttar därifrån, säger Alexander Norén om att göra sin sista dag som programledare för "Gomorron Sverige".

Marianne Rundström sade upp sig från SVT under våren, och sände sin sista "Gomorron Sverige"-sändning under Almedalsveckan.

– Det har varit en stor del av mitt liv under så många år, så det är klart det är en del nostalgi. Det har varit fantastiskt roliga år, säger Marianne Rundström och berättar:

– Sedan jag sade upp mig i våras så har jag mött otroligt många reaktioner, mycket brev, blommor och kort. Det har varit en viktig del i mångas liv, eftersom det varit så brett, säger Marianne Rundström.



Alexander Norén kritiserar SVT:s brist på utveckling under de senaste åren, och menar att det inte hade behövts ett helt nytt morgonprogram om programmet hade ändrats under tidens gång.

– Jag har under många år gått och velat möblera om och förändra i programmet. Man hade inte behövt göra det så dramatiskt, men av någon anledning blev det så. Förändringen borde ha skett tidigare, och det hade kunnat göras på andra sätt. Men jag är 150% för att vi utvecklas, säger Alexander Norén.

Norén får medhåll av både Lotta Bouvin-Sundström och Pelle Nilsson.

– Vi har verkligen velat ha utveckling, och länge skrikit på programutveckling med nya tankar, och inte riktigt fått gehör de senaste åren. På det sättet är det bra att de tar tag i det, för det har varit kämpigt på senare år. Vi har känt oss lite ensamma de sista åren, berättar Lotta Bouvin-Sundberg.

Pelle Nilsson håller med sina kolleger i kritiken mot hur gammaldags "Gomorron Sverige" har varit - och tror att tittarna kommer märka stor skillnad i det nya morgonprogrammet.

– Ibland blev det lite väl mycket radio i tv, och studion var lite daterad, det är det många som tänkt på. Jag har sett saker som man skulle kunna rucka på, och göra till det bättre, säger Pelle Nilsson och fortsätter:

– I nya programmet ska vi jobba mer med bilder och uttryck, se till att det händer mer. De som kommer slå på tv:n på måndag kommer se skillnaden, med ett mer modernt uttryck.



Marianne Rundström har tidigare varit kritisk mot SVT:s val att bara ha yngre programledare i "Morgonstudion", men tycker samtidigt nu att det är bra med utveckling.

– Det är bra att det händer en del nya saker. Allt måste utvecklas, och jag kan nog ha tyckt att vi satt fast i en del former, och tänkt att här borde det tas omtag, medan vissa delar av programmet har hållit toppkvalité hela tiden, säger Marianne Rundström.

I fredagens avslutningsprogram håller Lotta Bouvin-Sundberg och Lennart Persson i ett vanligt - men ändå speciellt - "Gomorron Sverige"

– Vi kommer göra ett vanligt "Gomorron Sverige", och ha både tillbaka- och framåtblickar med gäster som blickar tillbaka lite. Soffan ska hämtas, säger Lotta Bouvin-Sundberg.

– Det har hållit på i 24 år, och någon gång måste det ta slut. Vi har gjort bra ifrån oss med den budget vi haft, och hållit hög kvalitet. Jag tycker vi ska vara stolta över det som har varit, vi faller med flaggan i topp. Nu bollar vi vidare till nästa, säger Lennart Persson.

Samtidigt som programledare som Lotta Bouvin-Sundberg och Lennart Persson lämnar morgon-tv bakom sig för uppdrag på bland annat Aktuellt, så gör kollegerna Alexander Norén och Pelle Nilsson sig redo för att sjösätta den nya morgonsatsningen "Morgonstudion".

– Det blir ingen soffa, vilket är symboliskt. Det är mindre tillbakalutat, mindre personporträtt. Mindre mys, mer news
