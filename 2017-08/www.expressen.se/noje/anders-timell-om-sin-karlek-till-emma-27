Anders Timell om sin kärlek till Emma, 27
David Lillemägi

I kvällens "Bergs bärbara talkshow", i Kanal 5 20.00, möter programledaren Carina Berg hovmästaren och radioprofilen Anders Timell på krogen Riche i Stockholm.

Där berättar Timell bland annat om hur han kämpar med bilden av sig själv som alltid glad och framåt.

– Jag är lite rädd för att jag inte vågar landa i mig själv. Jag kanske inte vill vara den som är på flykt hela tiden, jag kanske vill vara lugnare, säger han i programmet.

Här berättar han också om mörkrädslan, att han aldrig vågat sova själv - förrän nu, och kärleken till Emma, 27.

– Jag känner mig mer glad för att hon gillar mig, säger han om huruvida ålderskillnaden får honom att känna sig yngre.

– Jag har inte tänkt så mycket på åldern med oss, fortsätter han.

Samtidigt som han nu bor hos Emma för det mesta, är han också för första gången bekväm med att sova själv, berättar Timell.

– Jag har alltid haft någon bredvid mig i sängen, nu kan jag sova själv, säger Timell och förklarar att han även dagtid kommit närmare sig själv.

– Jag står ut med mig själv och tycker det är okej, säger Anders Timell till Carina Berg.
