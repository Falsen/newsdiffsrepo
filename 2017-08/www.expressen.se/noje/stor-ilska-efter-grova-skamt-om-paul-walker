Stor ilska efter grova skämt om Paul Walker
Johannes Selåker

Det var i slutet av 2013 som "The Fast and the Furious"-stjärnan Paul Walker avled efter en tragisk bilkrasch.

Porschen som skådespelaren och vännen Roger Rodas färdades i kraschade i hög hastighet in i ett träd och fattade eld. Paul Walker blev 40 år.



LÄS MER: Obduktionen visar: Så dog Paul Walker



När Comedy central spelade in en roast av Justin Bieber drog flera komiker grova skämt om dödskraschen.

Komikern Jeff Ross gjorde en referens till en Ludacris-låt genom att säga: "Move bitch, get out of the way!" Sedan kopplade han samman textraden med Paul Walkers dödsolycka:

– Det är vad Paul Walker borde ha sagt till det där trädet. Too soon? Too fast? Too Furious?, sa han under inspelningarna.

I publiken satt Ludacris, som var en nära vän till Paul Walker, och medverkade i "Fast and furious"-filmserien.

Han blev rasande, rapporterar New York Posts Page Six.

– Ludacris blev djupt upprörd. Skämten var över gränsen och förstummade publiken. Flera gäster blev upprörda, särskilt Ludacris, eftersom att Paul Walker var som en bror för honom, både framför och bakom kameran, säger en källa till tidningen.



LÄS MER: Övervakningsbilderna visar våldsamma dödskraschen





Men skämten bara fortsatte. Komikern Pete Davidson pekade på likheterna mellan Justin Bieber och Paul Walker.

– Bara nyligen greps Justin för gaturacing. Tyvärr var det inte tillsammans med Paul Walker. Vadå? Allt går fantastiskt för Paul Walker. Han har ju en film som kommer ut, sa han och syftade på filmen "Furious 7" som släpps postumt.

Efter ilskan klipper nu Comedy Central om programmet. Då stoppas de grova skämten.

– Roasts ligger alltid nära gränsen för vad som är smakfullt. I bland upptäcker man gränsen just genom att gå över den. Referenserna till Paul Walker kommer inte att finnas kvar i tv-sändningen, säger en representant för kanalen.





Följ Expressen Nöje på Facebook - där kan du kommentera och diskutera våra artiklar.
