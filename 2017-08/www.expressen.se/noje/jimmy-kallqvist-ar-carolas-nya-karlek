Jimmy Källqvist är Carolas nya kärlek
Pascal Engman

Expressen kunde i förra veckan berätta att Carola Häggkvist, 48, hittat kärleken igen.

– Jag är inte singel, det kan jag inte säga i alla fall, sa hon då.

Hon beskrev sin nya pojkvän med orden:

– En fantastisk, fantastisk, man.

Ändå ville hon inte berätta vem den nye mannen var – fram tills nu.

Stjärnans pressperson Linn Westlund bekräftar för Expressen att Carolas nya kärlek heter Jimmy Källqvist, 44.

– Jag kan bekräfta att de träffas och att de trivs tillsammans. I övrigt har vi inga kommentarer, säger stjärnans pressperson Linn Westlund.

Jimmy Källqvist är musiker och spelar bas i bandet JB Quartet. Tidigare var han i en relation med "Allsång på Skansen"-programledaren Petra Marklund, 30. Men exparet gick skilda vägar i maj 2011, efter fem år tillsammans.

Carola berättade om sin längtan efter kärlek i "Så mycket bättre", utan att veta att hon bara veckor senare skulle träffa Jimmy.

Paret har nu träffats i några månader, men bor inte tillsammans.

Enligt veckotidningen Hänt i Veckan, som var först med att berätta om relationen, hade paret tänkt offentliggöra sin kärlek redan för en månad sedan under premiären av "Dödsdansen" på Maximteatern.

Istället väljer paret alltså att bekräfta sin relation för Expressen.

Och kärleken är efterlängtad för Carola.

– Tänk dig så många singlar det är i Stockholm. Man går upp i jobbet, i barnen. Men egentligen är det, det handlar inte bara om det fysiska, om sex, utan om närheten och att få leva tillsammans. Få drömma tillsammans, dela livet. Den längtan har funnits i mig väldigt länge. Det har inte varit lättare för att man är känd. Jag har varit glad och på ett sätt lycklig och relativt hel ändå som singel, men längtan har ändå funnits där, sa Carola till Expressen förra veckan.

I samma intervju berättade hon om den tuffa tiden och ensamhetskänslorna innan hon adopterade dottern Zoe.

– Alltså, innan Zoe var det inte kul. Ouff. När Zoe kom så, eftersom jag redan var mamma, ville jag verkligen fortsätta vara mamma. Tiden springer i väg biologiskt. Och om du adopterar i Sverige får du inte vara äldre än 42 eller om det är 43 innan du blir godkänd. Inte äldre än 45 när du får ditt barn. Det gick bra. Men glädjen vill man dela. Det har alltid legat i en. Jag har ändå klarat att fylla på med kärlek genom min tro. Jag upplever att jag kan få kärlek och tröst från Gud. Jag har kunnat fylla på och gå vidare glad och stark. Men man måste ändå erkänna biten att man längtar.
