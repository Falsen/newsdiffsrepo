Anders Öfvergårds
stora ilska i TV4
Aino Oxblod

Efter succén med "Arga snickaren" på Kanal 5 har Anders Öfvergård nu bytt kanal till TV4, och slagit sina påsar ihop med Martin Timell. I "Fuskbyggarna" ska landets två mest profilerade snickarprofiler sätta stopp för fuskande hantverkare, och hjälpa familjer som hamnat i kläm.

– Det är ett fantastiskt program som handlar om att hjälpa de som sitter i klistret ordentligt. Vi konfronterar fuskbyggarna, som får sig ett "wake up call". Fuskbyggare är det som vi hederliga snickare ogillar bland det grövsta, de skadar vårt yrkes rykte, som inte alltid är på topp från början, säger Anders Öfvergård.

Inför inspelningen av "Fuskbyggarna" var snickarprofilen orolig för hur mötena med de fuskande hantverkarna skulle bli.

– Jag hade det som tanke innan, "vad kommer hända? Blir de arga?". Och en del blir arga, men de vet att de har gjort fel. Det är skrupelfria människor, och när jag konfronterar dem kan de bli som ormar som försöker slingra sig i väg, säger Anders Öfvergård.



LÄS MER: Pernillas utbrott på Anders Öfvergård



Alla som har kollat på "Arga snickaren" kommer inte bli förvånade över att Öfvergård höjer rösten även i "Fuskbyggarna" - även om det inte har ett egensyfte.

– Jag har ju varit "Arga snickaren" med hela svenska folket, och det är klart jag kanske höjer på rösten, men det viktigaste nu är att göra nytta och förklara att "så här kan du inte hålla på", säger han och fortsätter:

– Det blev otroligt bra möten med lite längre snack, något som jag blev förvånad och glad över, säger Öfvergård.



LÄS MER: Avslöjade nya jobbet i en Instagram-video



Från att ha varit ensam stjärna i "Arga snickaren" delar tv-profilen rampljuset med Martin Timell, som han har umgåtts med, men aldrig arbetat tillsammans med förut.

– Det var en erfarenhet, vi har träffats men aldrig jobbat ihop. Två alfahannar som ska samsas. Det är två starka viljor men tycker vi är en bra kombination. Min tanke från början var "hur ska det här fungera?", men båda vi är vuxna nog, och duktiga på att läsa människor, säger Anders Öfvergård om samarbetet med Martin Timell.
