Pernillas lyxköp –
nya huset utomlands
Nike Rydberg

Pernilla Wahlgren har tillbringat den senaste veckan i spanska kuststaden Marbella, i jakt på ett nytt sommarhus. Med sig hade hon dottern Bianca, ett tv-team och skyhöga förväntningar.

”Sååå spännande!!” skrev Pernilla Wahlgren i ett blogginlägg inför husjakten. Nu verkar den nya semesterbostaden vara säkrad.

På sin Instagram-story delar Bianca Ingrosso en selfie tillsammans med texten ”We just bought a house in Marbella” (”Vi köpte just ett hus i Marbella”, reds. anm).

Också Bianca har bloggat flitigt under Spanien-resan. Om husletandet skrev hon: "Vi är ju här för att leta efter ett hus att köpa då mamma har förälskat sig i Marbella och vill gärna ha ett semesterhus här, ingen är lyckligare än jag.”



LÄS MER: Biancas ord efter bråket med prinsen



"Wahlgrens värld"-stjärnorna gick på sin sista visning i fredags. "Sedan ska vi sätta oss ner och ta oss en ordentlig funderare och känna efter vad som känns mest rätt. Men TÄNK alltså om jag skulle skaffa mig ett boende utomlands…!", bloggade Pernilla kvällen innan.

Pernilla är inte den första i Wahlgren-familjen att söka sig till Spanien – föräldrarna Hans Wahlgren och Christina Schollin har bostad i turistorten Nerja, medan Biancas pappa Emilio Ingrosso har ett hus i Palma.

Snart kommer säsong två av "Wahlgrens värld" till Kanal 5. Programmet är nominerat till "Årets realityprogram" på årets upplaga av Kristallen-galan, som går av stapeln den 1 september.
