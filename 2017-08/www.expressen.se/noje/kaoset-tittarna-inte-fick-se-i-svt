Ilskan efter
kaoset i SVT
Aino Oxblod

"Gomorron Sverige" sänds för sista veckan någonsin, innan nya morgonprogrammet "Morgonstudion" tar över nästa vecka. Men under onsdagens sändning gick det inte som planerat för programledarna Lotta Bouvin-Sundberg och Lennart Persson.

Mitt under direktsändning blir Bouvin-Sundberg nämligen informerad om att programmet, som var planerat att sändas till klockan 10, bara skulle gå till 8.30, på grund av EM i ridsport. Något som stod i tv-tablån, men som inte hade nått fram till "Gomorron Sverige"-redaktionen.

– Tjugo i åtta är klockan, där vi just fick veta att vi blev av med 1,5 timmes sändningstid, vi visste inte om detta. Vi ska till EM i ridsport i Göteborg klockan halv nio, vilket förändrar mycket av det vi har utlovat under den här morgonen, säger Lotta Bouvin-Sundberg i sändningen.

För Aftonbladet berättar Lotta Bouvin-Sundberg att folk har ilsknat till efter incidenten.

– Det är klart att folk är arga, det är ett sjabbel som inte ska behöva inträffa, säger programledaren Lotta Bouvin-Sundberg till Aftonbladet.

Programledaren förklarar att de försöker få ihop programmet på bästa sätt, och att de har många gäster i kulisserna som de inte vet hur de ska hinna få med i tv - och att tittarna får hänga med i svängarna bäst de kan.

– Vi ska se vad vi kan dra ihop och hur vi ska få ihop det här, för vi har ju många gäster på ingång. Ni får hänga med de närmsta 40-50 minuterna som återstår av vår sändning, säger hon i sändningen.

Efter sändningen förklarar Lotta Bouvin-Sundberg att det har skett en miss någonstans, som de försöker reda ut.

– Det är inte helt ovanligt att sändningstiden förkortas, men då har vi alltid fått veta det innan. Ingen har fått veta det på redaktionen, så folk är missnöjda nu och vill veta vad som hänt, säger programledaren.

Hon menar att flera live-utsända fick sållas bort, och att alla ansträngde sig för att få ihop tv-sändningen. Nu ska programredaktionen försöka reda ut vad det är som har gått fel i kommunikationen.

– Det ska inte behöva hända, och det är väldigt tråkigt att någon har gjort ett misstag som får så stora konsekvenser. Det är synd om gästerna som har stigit upp tidigt, och vi som har planerat, säger Lotta Bouvin-Sundberg, och tillägger:

– Vi ska gå till botten med det här.



LÄS MER: SVT avbröt inspelning – profilen kollapsar i tv





LÄS MER: Edward Bloms stora ilska mot SVT-maten



Programledaren Lennart Persson beskriver en förvirrad situation i tv-studion.

– Jag vet inte vad som hände, det var någon som hade missat att meddela att programmet är kortat. Så vi fick göra om och trolla med knäna. Det gäller att hålla sig lugn och inte gå upp i falsett, säger Lennart Persson.

Efter sändningen hade redaktionen möte för att reda ut vad som gått fel.

– Man jobbar och förbereder, och så får man ställa in, det är inte så roligt. Men vi slickar våra sår, det är inte alldeles enkelt med tv, säger Persson.

Bland gästerna fanns svenske astronauten Christer Fuglesang och guldpalmsvinnaren Ruben Östlund, samt kulturprofilen Åsa Moberg.

Sociala medier-experten och digital chef och ansvarig utgivare på Bonnier magazines & brands, Frida Boisen:

– Jag satt i studion och blev utryckt i sista stund. Så är det med live-tv, ibland blir man kastad in på två sekunder och ibland blir man utkastad, så är det. Som jag förstod det så insåg man plötsligt att "oj, nu tappade vi 1,5 timmes sändningstid", säger Frida Boisen.

Judith Ek, inrikeschef på SVT, säger att de nu har rett ut sina rutiner, och jobbar för att något liknande inte ska hända igen.

– Rätt information har inte nått fram till rätt människa, säger Judith Ek.
