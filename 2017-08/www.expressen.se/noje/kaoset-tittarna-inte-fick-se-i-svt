Kaoset tittarna inte fick se i SVT
Aino Oxblod

"Gomorron Sverige" sänds för sista veckan någonsin, innan nya morgonprogrammet "Morgonstudion" tar över nästa vecka. Men under onsdagens sändning gick det inte som planerat för programledarna Lotta Bouvin-Sundberg och Lennart Persson.

Mitt under direktsändning blir Bouvin-Sundberg nämligen informerad om att programmet, som var planerat att sändas till klockan 10, bara skulle gå till 8.30, på grund av EM i ridsport.

– Tjugo i åtta är klockan, där vi just fick veta att vi blev av med 1,5 timmes sändningstid, vi visste inte om detta. Vi ska till EM i ridsport i Göteborg klockan halv nio, vilket förändrar mycket av det vi har utlovat under den här morgonen, säger Lotta Bouvin-Sundberg i sändningen.

Programledaren förklarar att de försöker få ihop programmet på bästa sätt, och att de har många gäster i kulisserna som de inte vet hur de ska hinna få med i tv - och att tittarna får hänga med i svängarna bäst de kan.

– Vi ska se vad vi kan dra ihop och hur vi ska få ihop det här, för vi har ju många gäster på ingång. Ni får hänga med de närmsta 40-50 minuterna som återstår av vår sändning.

Bland gästerna fanns svenske astronauten Christer Fuglesang och guldpalmsvinnaren Ruben Östlund, samt kulturprofilen Åsa Moberg.

Sociala medier-experten och digital chef och ansvarig utgivare på Bonnier magazines & brands, Frida Boisen:

– Jag satt i studion och blev utryckt i sista stund. Så är det med live-tv, ibland blir man kastad in på två sekunder och ibland blir man utkastad, så är det. Som jag förstod det så insåg man plötsligt att "oj, nu tappade vi 1,5 timmes sändningstid", säger Frida Boisen.

Expressen söker ansvariga för "Gomorron Sverige".
