Little Jinder i pengabråk med H&amp;M
Dante Thomsen

Det var i oktober som artisten Josefine "Little" Jinder medverkade i H&M:s feministiska reklamkampanj #ladylike. Artisten hann dock bara lägga upp en bild innan hon valde att hoppa av samarbetet.

"Här står jag i samarbete med H&M och drömmer om att få prata, skriva och ta den platsen jag känner för, utan att ständigt bli definierad som en störig eller provocerande tjej", skrev hon i samband med att hon la ut bilden.



LÄS MER: Little Jinder sågar sin egen sponsor H&M



Bara timmar senare gick Josefine Jinder till frontalangrepp på H&M i en kommentar på Instagram som handlade om en av H&M:s fabriker i Kambodja.

"Feminism börjar inifrån och jag tycker inte man ska använda sig av det som säljknep för att folk ska konsumera mer kläder sydda av bland annat kvinnor som jobbar under vidriga arbetsförhållanden som får sparken om de engagerar sig fackligt. Jag kände mig äcklig, i-land och falsk. För vaddå? Inte ens mycket pengar", skrev Josefine Jinder bland annat.

I podcasten "Värvet" berättar nu Josefine Jinder om de upprörda reaktionerna efter att hon valde att hoppa av H&M:s kampanj.

– De gjorde en kampanj för att sälja sina kläder där de ville appropriera på feminism. De köpte Kakan Hermansson, mig och lite annat folk och skulle ge oss betalt för att lägga upp bilder med den här hashtagen #ladylike, säger hon.

Josefine Jinder berättar att hon diskuterade kampanjen med vänner innan hon valde att tacka ja.

– Hur soft är det egentligen att H&M som företag med allt det som de har gjort och fortfarande gör med tredje världen ska sälja kläder med en feministisk agenda. Och så är det massor av liberala som tycker att det är jättebra att man sprider det här budskapet, men man kan problematisera det också, säger hon och fortsätter:

– Det är ett företag som säljer kläder och de ska tjäna pengar på att vi i väst är feminister, vilket vi inte ens är om man tittar på hur det ser ut. Jag vet inte riktigt om det är deras uppgift.



LÄS MER: Little Jinders svar efter kängan mot H&M



Josefine Jinder  tillägger att uppdraget dessutom var "fruktansvärt dåligt betalt".

– Jag gjorde i alla fall ett inlägg där jag synade den här grejen och så fick jag svinmycket skit. Till historien hör att de refuserade mig fem gånger i den text som jag skrev till den här bilden.

Little Jinder hävdar också att hon inte fått betalt av HM.

– Sedan fick jag inga pengar, så jag har inte ens fått några pengar av H&M by the way. Men det jag tyckte var kul var exakt den här grejen. Kan man få vara både och? Jag är en feministisk profil som skulle kunna ha tagit de här pengarna för de får gärna betala min hyra, men jag kan inte stå för det här företaget. Och det tycker jag man ska problematisera. Sedan huruvida jag var smart eller inte i mitt utförande det är en helt annan diskussion tycker jag.

Artisten anser också att det är viktigt att få ändra sig.

– Ett av mina viktigaste feministiska uppdrag är tjejer ska få göra fel. Man ska få ångra sig och vara komplex. Att få ha en åsikt och sedan säga "fan jag har tänkt om". Att ha det här utrymmet att vara många saker samtidigt som jag tycker att kvinnor aldrig får, säger hon och fortsätter:

– Man straffas så otroligt hårt hela tiden. Om man säger en sak så måste man leva upp till den hela livet. Jag tycker att man ska få växa upp och ha en åsikt utan att behöva leva upp till den hela tiden. För så är ingen människa. Jag vill inte att man hela tiden ska vara så hårt strypt i sin kvinnoroll.
