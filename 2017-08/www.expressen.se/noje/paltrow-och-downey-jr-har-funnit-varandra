Paltrow och Downey Jr har funnit varandra
Tomas Kvarnkullen

När seriefiguren “Iron Man” blev film första gången överraskades producenterna och skådespelarna av hur den så snabbt blev en stor succé.

Uppföljaren blev också en framgång – och enligt Box Office Mojo är den totala summan filmerna spelat in uppe i över 1,2 miljarder dollar.

Mycket talar för att “Iron Man 3” ska bli minst lika stor som föregångarna.

Även den här gången spelas supergeniet Tony Stark av Robert Downey Jr och i den andra huvudrollen, som Pepper Potts, syns Gwyneth Paltrow.

Hon får en mer framträdande roll och tvingas kasta sig in i betydligt tuffare scener än hon någonsin varit med om tidigare.

När Expressen träffar de båda filmstjärnorna på ett hotell i London beskriver Paltrow hur hon njöt av att få göra något helt nytt.

– Jag har ju sett när andra gjort stunts tidigare, men det är mycket roligare att göra dem. Det var en utmaning. Det var något helt nytt och jag älskade att göra det, säger hon.

Är det den riktiga Gwyneth Paltrow vi får se här?

– Precis. Nu ska jag bara göra actionfilmer.

Konstigt nog låter sig Gwyneth Paltrow och Robert Downey Jr inte intervjuas tillsammans.

För det är så de trivs bäst.

Iron Man-filmerna har fått de båda Hollywoodskådisarna att växa samman och i dag är de mycket nära vänner.

När filmen premiärvisades i Paris för några veckor sedan uppträdde de nästan som ett par och höll varandra i handen framför kamerorna, vilket skapade viss uppmärksamhet.

Skulle du kalla honom kollega eller bästa vän?

– Han är både och. Han är verkligen en av mina bästa vänner, definitivt en av mina bästa skådespelarvänner. Och han är en av mina favoritkollegor, säger Gwyneth Paltrow.

Hon berättar att deras djupa vänskap inleddes mycket snabbt, i samband med inspelningarna av “Iron Man”.

– Jag kunde hänga med i hans takt. Han hade kul, jag hade kul. Och så var han ju också i en helt annan period i sitt liv när vi gjorde den första filmen. Så det var en annorlunda känsla och mycket samarbete. Det var en bra grund att skapa vänskap av.

Perioden hon syftar på är den, när karriären för kollegan och bästa vännen hade stannat av.

Downey Jr hade haft en turbulent tid med drogmissbruk, polisingripanden, återfall och fängelsestraff. Det var inte en särskilt eftertraktad skådespelare som fick tjata till sig en provfilmning – trots att han tidigare under karriären både nominerats för en Oscar i “Chaplin” och gjort framträdande roller i filmer som “Kiss Kiss Bang Bang” och “Wonder Boys”.

Rollen som Tony Stark blev vändpunkten.

– Det är en trevlig story. Och den råkar vara sann, säger Downey Jr när vi träffas i en annan hotelloge.

Berätta den storyn.

– De såg inte mig som någon som skulle vara i den här filmen. Men Jon Favreau (regissör för Iron Man) trodde på mig. Det var i och för sig samma sak när jag gjorde “Chaplin” för tjugo år sedan. Jag var tvungen att provfilma och tvungen att övertyga om att jag var rätt man för jobbet.

Precis som Robert Downey Jr återigen blivit populär bland fansen har Gwyneth Paltrow fått mycket positiv uppmärksamhet för rollen som Pepper Potts.

Det kan hon onekligen behöva.

Den senaste tiden har hennes andra projekt – en kokbok – väckt ilska över hela världen, bland annat för att hon skrev att hennes man och barn känner sig hungriga när hon stoppar dem från att äta kolhydrater.

Paltrow har provocerat så mycket att hon nyligen röstades fram till Hollywoods mest hatade.

Men hon säger att hon inte bryr sig om vad som skrivs eller sägs.

– Jag läser ingenting, så jag vet ingenting. Du hade kunnat berätta för mig att folk säger bra och dåliga saker om mig och jag skulle inte ha en aning. Mitt ansvar är att göra det jag gör så gott jag kan. Vad folk tycker är inget jag har med att göra. Jag bryr mig bara om vad de säger, de som känner mig och älskar mig.

I samband med premiären av “Iron Man 3” har spekulationerna tagit fart om en eventuell uppföljare.

Och om Downey Jr kommer tillbaka ännu en gång som superhjälten.

Han har gjort klart att det inte är säkert att han hoppar i järndräkten ännu en gång. Kontraktet var för tre filmer, men det verkar inte vara svårt att övertala honom om diskussionerna skulle inledas på allvar.

Han säger om framtiden:

– Jag vet inte, jag har haft så kul när jag gjort “Iron Man 3” att det har fått mig att undra vad jag ska göra nu. Men jag vill inte vara en av de som närmar sig femtio och fortfarande gör de här grejerna. Det beror helt och hållet på hur publiken tar emot den.

Skulle det vara ledsamt att lämna Tony Stark bakom dig?

– Absolut. Det har ju karriärmässigt varit ett mirakel för mig. Men på ett sätt är den här filmen just om att släppa taget. Och ibland tar jag efter och gör själv, precis som jag gör i mina projekt.
