Klart: Då ska Chris
Cornells begravas
Dante Thomsen

Det var i onsdags som Chris Cornell, frontman i Soundgarden, Temple of The Dog och Audioslave, hittades livlös i sitt hotellrum. Sjukvårdarnas upplivningsförsök misslyckades och kort därefter förklarades rockstjärnan död.

I en polisrapport konstaterades senare att Chris Cornell, som blev 52 år gammal, tagit sitt eget liv.

Så väl fans som en stor mängd kända musiker har uttryckt bestörtning och sorg över förlusten av sångaren.



LÄS MER: Hårresande detaljerna om Chris Cornells sista timmar



Nu rapporterar CNN att begravningen av Chris Cornell kommer att ske fredag den 26 maj i Los Angeles. Det säger flera uppgiftslämnare till sajten. Sångarens kropp kommer att flygas från Michigan till Los Angeles under söndagen och han kommer att begravas på Hollywood Forever Cemetary.

– Familjen funderar på att ha en offentlig minnesstund för fansen men just nu försöker de hantera sorgen och begravningsceremonin, säger en uppgiftslämnare till CNN.

När Chris Cornell tog sitt liv hade han bara timmar tidigare uppträtt med sitt Soundgarden, som efter 12 års uppehåll återförenades 2010. När Chris Cornell gick bort arbetade bandet på sin nya skiva.

Tillsammans med Pearl Jam, Nirvana och Alice In Chains ingick Soundarden i grungens "Big four". De fyra banden, som alla bildades i Seattle, var stilbildande men deras enorma framgångar har också präglats av tragedier. 1994 begick Nirvanas frontman Kurt Cobain självmord och 2002 omkom Layne Staley, sångare i Alice in Chains, efter en drogöverdos.



LÄS MER: Chris Cornells familj kritiska mot läkaren



Stone Temple Pilots kom visserligen inte från Seattle men under 90-talet tangerade de samma scen som "Big four". Även Stone Temple Pilots har förlorat sin frontman Scott Weiland, som dog av en överdos i december 2015.

Och nu har alltså även Chris Cornell gått bort. Av grungens fyra stora frontmän är det därmed bara Pearl Jams sångare Eddie Vedder som fortfarande är i livet.
