Malik - från barnens favorit till världsstjärna
Emelie Henricson

Efter dokumentärfilmen "Searching for Sugar man" om amerikanska folkmusikern Sixto Rodriguez är Malik Bendjelloul plötsligt ett namn för hela världen. Under måndagsnatten vann filmen en Oscar för bästa dokumentärfilm.

En överraskning för några av de som kände honom som en tioårig barnskådespelare i "Ebba och Didrik", där han spelade Ebbas bästa vän Philip, och som medarbetare på SVT:s "Kobra".

- Jag minns honom som sympatisk, och med mycket utstrålning, säger Helge Skoog som gjorde karaktären Kaj Husell i "Ebba och Didrik".

Malik Bendjelloul föddes 1977 i Ystad, men växte upp i skånska Ängelholm.

När hans morbror Peter Schildt, regissören bakom "Ebba och Didrik", sökte skådespelare föll valet på systersonen.

- Vi brukade skoja om att det var nepotism och vänskapskorruption, men han fick som alla andra provfilma innan vi bestämde oss, säger Peter Schildt.

- Sedan visade det sig att han var bra. Han hade ju aldrig hållit på med något sådant här.

Malik Bendjelloul fick även följa med morbrodern på andra produktioner. Och än i dag samarbetar de. Peter Schildt har varit med som rådgivare och moraliskt stöd under produktionen av "Searching for Sugar man".

- Han gjorde en bra film och har gett fyra år av sitt liv åt den. Han har helt enkelt jobbat, han har slitit och gjort om, säger Peter Schildt.

Efter att Malik Bendjelloul tagit studenten från Rönnegymnasiet 1996 flyttade han till Kalmar för att studera film. Där började karriären, som skulle fortsätta på produktionsbolaget Barracuda och "Kobra".

Åke Sandstedt undervisade i ämnet kommunikation när Malik Bendjelloul gick samhällsvetenskapliga programmet i mitten av nittiotalet.

- Alla är väldigt glada. Jag har ju följt honom nu, det är väldigt stort, säger han.

Åke beskriver den tidigare studenten som en duktig och vaken kille.

- Han tog inte särskilt mycket plats, utan var schyst och sympatisk.

- Det stora sker i marginalen faktiskt, de stora konstnärerna och musikerna gör sällan väsen av sig tror jag, säger Åke.

Malik Bendjellouls pappa Hacéne Bendjelloul beskriver sin son som snäll och hjälpsam, med en viktig egenskap - envishet. Oavsett vad det gällde. När Malik ville spendera kvällarna med att gå på bio var det inte mycket att säga om.

- Ville han gå på bio fast jag inte tyckte att det var läge så fortsatte han att insistera tills att jag sa: okej, gå på bio, säger Hacéne.

Även Clara Mannheimer känner igen Maliks ambition. Hon började arbeta tillsammans med honom som producent för "Kobra" 2005.

- Malik är en fantastiskt idérik reporter. Han är fascinerad av, för att inte säga besatt av, spännande berättelser, säger hon.

När han kom med idén till "Searching for Sugar man" insåg teamet snart att projektet krävde mer utrymme än ett sju minuter långt inslag i "Kobra".

I stället jobbade han vidare för K Special. Men redan innan "Searching for Sugar man" hade han gjort sig känd som en idéspruta.

- Han har en sådan berättarlust, och det är så kul att se honom vifta och gestikulera med hela sig när han börjar berätta.

När nästa idé kommer återstår att se, men Clara Mannheimer hoppas att de får fortsätta att arbeta ihop på SVT:s kulturredaktion.

- Han får ta lite tid att smälta det här, men att Malik skulle bli utan idéer och berättelser, det finns ingen risk. Han är inte sådan som person, han blir aldrig tom.
