Här lackar Linda ur på juryn i 'Mästerkocken'
Johannes Selåker

Under onsdagens "Sveriges mästerkock" tröttnar Linda Letelier Hansson, 39, på juryns tuffa omdömen.

I programmet tillagar hon en nutellakyckling. På väg till bedömningen beskriver hon känslorna inför Markus Aujalays sätt att kritisera deltagarna.

– Det är en lång väg att vandra fram till juryn. Hjärtat bultar. Det är samma sak varje gång, säger hon.

Markus Aujalay inleder med att hylla Lindas minestrone från förra veckan. Sedan passar han på att nämna hur ojämn Linda varit under tävlingen:

– Du är ju lite upp och ned här. Det har varit lite spretigt, vi har varit ute på olika resor med dig i våra sinnen. Det har blivit lite hursomhelst.

Men när han sedan smakar på rätten är han fåordig:

– Oj. Mm.

Linda frågar oroligt:

– Du behöver en öl till det där?

Markus svarar kallt:

– Jag behöver många öl till det här. Kycklingklubban fullt godkänd. Och sen kommer vi till det som sticker ut mest här. Den här såsen som du har gjort. Det är inte gott alltså. Vilket är synd. För konceptet är fantastiskt. Det är stilrent och snyggt presenterat. Men det är jättekonstigt att äta det. Det ska vara minestronenivå på dig. Inte det här, säger han i programmet.

Linda kan inte hålla känslorna inne. Hon ilsknar till på jury-Marcus.

– Jag blir förbannad. Ah. Det är ju skitgott. Vadå inte gott? säger hon.

Även Fredrik Jonsson, 29, tröttnar på juryns tuffa omdömen.

– Man får väl höra igen från Mischa där, om uppläggningen, det ska ju vara så puttenuttigt. Duttelidutt hela tiden. Själv så smackar man dit en klubba liksom. In my face, säger han.
