Blondinbellas nya besked:
"Kommer inte gifta mig igen"
Nike Rydberg

På sin blogg har entreprenören Isabella Löwengrip, 26, skrivit känslosamt om sitt uppbrott från Odd Spångberg, 29. Paret skilde sig i maj efter drygt fyra års äktenskap – och något nytt blir det inte, enligt Isabella Löwengrip.

I ett blogginlägg med rubriken "En egen kväll" beskriver Löwengrip en ensam kväll med läsning, choklad, musik och kvällsjobb och lägger till att "livet är fantastiskt". Hon skriver också att "Det kommer att bli väldigt svårt att leva sambo igen. Jag älskar detta för mycket."

När en läsare frågar om hon föredrar att leva som ensam eller gift är svaret tydligt, rapporterar nöjessajten Hänt. "Jag trivs i att leva i en relation men inte just nu. Nu vill jag leva och bo själv, den dagen jag träffar en ny kommer det bli ett särbo-förhållande under en lång period. Jag kommer inte att gifta mig igen", svarar hon själv i kommentarsfältet.



LÄS MER: Hemliga miljonären – är Blondinbellas tröst



Sedan skilsmässan från Odd Spångberg har den amerikanska entreprenören Randy Goldberg pekats ut som Blondinbellas nya pojkvän. Goldberg är känd från det amerikanska tv-programmet "Shark tanks" och sågs tillsammans med Löwengrip på Amalfikusten i somras.

Tillsammans med Odd Spångberg har Isabella Löwengrip barnen Sally Spångberg, 2, och Gillis Spångberg, 3. "Jag trodde nog att Sally och Gillis skulle ta skada av separationen men än så länge är det knappt märkbart", skrev hon om dem i ett blogginlägg i går.
