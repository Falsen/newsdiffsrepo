Bråket om nya
Solsidan-filmen
Maria Brander

I höst är konkurrensen på bioduken hårdare än någonsin. 23 filmer ska upp, och det är dagarna kring jul som är de kommersiellt mest avgörande. Kampen om salongerna liknar därför inget annat i år.

– Under mina 33 år i filmbranschen, har jag aldrig varit med om en höst som varit så späckad med bra och stora filmer, säger Lena Rehnberg, producent för Ted-filmen.

Helena Bergströms ”Vilken jävla cirkus” går därför upp redan i höst, medan Filip och Fredriks "Tårtgeneralen" väntar till nästa år. Kvar blir Maria Bloms "Monky", "Solsidan" och ”Ted”-filmen. Den senare har sen länge varit planerad till juldagen, men petas nu av "Solsidan", vilket skapar konflikt i de respektive filmlägren.

– Det är inte bra naturligtvis. Vi har i princip haft juldagen i ett och ett halvt år, och plötsligt ska "Solsidan" ligga kvar hela december. Vi är naturligtvis jättebesvikna över det. Nu säger SF Bio att vi ska inte ha några premiärer på juldagen, och varför har vi inte riktigt fått någon klarhet i, säger Lena Rehnberg.



LÄS MER: De spelar i filmen om Ted Gärdestad



När blir det i stället?

– Vi håller på att diskutera olika datum.

Även Hannes Holm hade sett fram emot en premiär över julhelgen:

– Jag har haft jättemånga juldagspremiärer i mitt liv med ”Sune” och med ”Ove”. Det skulle vara häftigt att återuppleva ”Ove” när man öppnade upp en massa biografer över hela landet, och de började leva igen med personal som jobbade dygnet runt.

– Sen är det helt okej med mig om folk ger bort en biobiljett i julklapp och ser "Ted" i januari i stället. Men för producenten är julpremiären jätteviktig, faktiskt lite på liv och död.

– Sen kan jag inte råda över det där. Det är lite politik i det som jag inte känner till. Men juldagen är givetvis den bästa dagen att gå upp på. Så är det ju.

Måns Herngren som regisserat "Solsidan" skämtar om hur han och Hannes Holm ska göra upp om salongerna på juldagen. Men när han blir allvarlig är han främst intresserad av den egna filmens spridning:

– Det vore väldigt konstigt om SF kör upp den här filmen i endast femton kopior. De har säkert en avsikt, och vill att alla i Sverige ska få en möjlighet att se den här filmen. Sen vet jag inte exakt vilket datum den går upp, men det är ju kring jul när folk har lust att gå på bio.



LÄS MER: Brodern om Ted Gärdestads sjukdom



Thomas Runfors är informationschef på SF Bio:

– Det är klart att juldagen av tradition är ett stort premiärdatum. Men det är också vår uppgift att sprida filmerna så att inte alla har premiär på juldagen för då tar de ju ut varandra, säger han och fortsätter:

– Alla filmer tjänar på att man flyttar sig litegrann åt olika håll så att allt inte ska komma över jul och då har vår programavdelning gjort den bedömningen att "Solsidan" är den film som bäst lämpar sig för en juldagspremiär. Det hade kunnat vara "Ted", det är olyckligt att filmerna kommer samtidigt.

Har du förståelse för att de som arbetar med "Ted" är besvikna?

– Besvikelse tror jag man känna om filmen inte fungerar på bio. Nu vet jag inte när "Ted" ska ha premiär men vi har många exempel på filmer som haft premiär efter jul som har gått väldigt bra. Det är inte någon garanti att filmen ska gå bättre för att den har premiär på juldagen. Man kan väl återkomma när filmen har haft premiär och man är besvike då.
