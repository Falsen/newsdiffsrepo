Skräcken i djungeln – fick nödevakueras
Johannes Selåker

Inspelningarna slutade i en mardröm.

De tävlande i "Det största äventyret", som har premiär på TV4 den 13 december, fastnar i ett kommande avsnitt i den afrikanska djungeln.

Dimman sänkte sig, och maten började ta slut. Programledaren Peter Jihde berättar nu om räddningsaktionen.

– De kom inte loss och dimman började komma in. De fick tillbringa ett extra dygn i djungeln och maten började sina. De fick gå ned på ransonering, säger han.

Produktionens första mål blev att försöka lokalisera deltagarna i den täta bambudjungeln.

– Vi hann flyga in med helikopter och skapa oss en bild av var de var, var man skulle kunna nödlanda och hämta upp dem. Vi jobbade med gps-koordinater. Vi hade rutinerat folk på plats i bägge lagen som var någon form av säkerhetsansvariga. De har ju militär utbildning, och vet hur man ska hantera sådana här situationer. De fick hjälpa till i det läget, och göra rätt för sin lön, säger han.

Men där uppstod nästa problem. Helikoptrarna kunde inte landa. Deltagarna tvingades hugga tre landningsbanor innan nödevakueringen var ett faktum.

– De var tvungna att hugga två landningsbanor. Men de fungerade inte. Så de fick klättra tvåhundra höjdmeter högre upp och hugga en landningsbana till, för att kunna bli räddade.

Trots dramatiken säger Peter Jihde att han kände sig lugn under händelsen.

– Direktsänd tv handlar ju ofta om att lösa problem. Jag tycker att det är rätt spännande situationer. Det brukar ju sällan löna sig att jaga upp sig. Det är fakta. Det här projektet handlar om att lösa situationer som uppstår. När vi satt i baslägret en gång så sa vi till varandra: "Nu har det gått 55 minuter utan att något har hänt som inte skulle hända". Det var den längsta perioden under den här inspelningen som det gick som det skulle, säger han och fortsätter:

– Det säger sig självt att om man släpper människor på platser runtom i världen där människor sällan är – vid ett tillfälle var vi på en plats där ingen människa varit på över 30 år – då kan man inte alltid ha blykoll på läget. Man får gilla läget och lösa de situationer som uppstår. Det är det spännande med det här projektet, säger han.



Fotnot: Av hänsyn till Expressens läsare som kommer att se programmet avslöjar vi inte vilka deltagare som fastnade i djungeln.
