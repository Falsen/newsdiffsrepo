Radio- och tv-profilenAlicia Lundberg är död
Dante Thomsen

Alicia Lundberg har gått bort efter en tids sjukdom. Dödsfallet bekräftas av hennes dotter Johanna Hermann Lundberg.

– Jag kommer sakna henne jättemycket. Det har redan varit konstigt den här veckan, jag har tänkt att jag måste ringa mamma och sedan bara "just det, det måste jag ju inte". Vi pratade ofta med varandra, framför allt den senaste tiden, säger Johanna Hermann Lundberg.

Alicia Lundberg var sedan flera år tillbaka sjuk i lungfibros och i lördags somnade hon in på sitt vårdhem i Lidingö, 300 meter från hennes gamla lägenhet.

– Det är ungefär som KOL. Hon har varit sämre en längre tid och det har blivit sämre och sämre. Men hon blev inget vårdpaket utan hon hade kvar sitt goda humör, det är det som är så roligt. Hon var en väldigt tuff kvinna, säger Johanna Hermann Lundberg och fortsätter:

– Hon dog lugnt och stilla till skillnad från många andra, just lungsjukdomar brukar vara väldigt ångestfyllt. Hon hade precis flyttat och hann bara bo på det här jättefina vårdhemmet i fyra veckor så det var väl lagom länge.



LÄS MER: Programledare genom tiderna – Melodifestivalen 1959-2005



Hur länge hade hon varit sjuk?

– Den här sjukdomen smyger sig ju på men det senaste året har hon varit riktigt dålig. Hon kunde inte ta sig för saker utan höll sig hemma. Eftersom det inte finns någon syretillförsel var det svårt att gå och så där.

Hade hon ont?

– Nej, det har hon inte haft. Naturligtvis blir det följdgrejer som ont i ryggen och lungornas muskler, det får man när man försöker andas fast man inte kan. Men hon andades inte genom ett sugrör eller så där, även om hon hade syrgas hela tiden de senaste två åren.

När Alicia Lundberg somnade in hade hon personal hos sig. Johanna Hermann Lundberg kom till vårdhemmet ungefär en timme senare.

Alicia Lundberg hade en lång karriär bakom sig på Sveriges Television och Sveriges Radio. 1959 började hon arbeta på Sveriges Radio som bland annat var presentatör, redaktör och programvärd inom radio och tv. Hon har också varit programledare för Melodifestivalen (1973) samt svensk tv-kommentator i Eurovision Song Contest samma år. Alicia Lundberg har också varit programledare för bland annat "Svensktoppen" och "Stjärnornas musik".

Mest känd är hon kanske för sitt engagemang för bergsgorillorna i Virungabergen, Rwanda. Alicia Lundberg vigde en stor del av sitt liv av att skildra gorillornas situation och under hennes livstid blev det fler än 30 resor till Virungabergen. Resorna resulterade i flera inslag och en dokumentärfilm som visats flera gånger på tv.

– Först var det gorillorna och sedan blev det ju krig där nere, det där fruktansvärda kriget. Där vred sig intresset från gorillor till människorna som led så svårt. Framför allt så många barn. Hon fixade sponsring på kläder från H&M och hade kontakt med ett barnhem som hon hjälpte.

När Johanna Hermann Lundberg skulle välja karriär följde hon i sin mammas fotspår. Hon har bland annat arbetat som programpresentatör på SVT och driver det egna företaget Pratbubblan.

De flesta känner nog igen Johanna Hermann Lundbergs röst i Fröken Ur. Hennes röst hörs också i flera automatiska telefonsvararsystem – bland annat hos Skatteverket, Försäkringskassan, Telia och Nummerupplysningen.

– Mamma var verkligen en stor inspirationskälla, hon har varit min förebild hela tiden. Och det är så kul när jag ser gamla saker som min mamma har gjort. Hon ser ut precis som jag och jag känner att jag verkligen har härmat henne. Det fattar man inte tills man ser det.

– Hon hade ett långt liv och en lång karriär.

Hur mådde hon sista tiden, var hon pigg och alert?

– Ja, det tycker jag faktiskt. Det här vårdhemmet hade en så härlig personal så de hade bestämt att mamma skulle hålla sin föreläsning om gorillorna som hon åkte runt med innan hon blev sjuk när hon blev lite piggare. Och hon skulle börja väva och så där så det var verkligen full fräs. Fast sedan var det inte riktigt så, men jag tycker det är så härligt att tanken och hoppet finns, att det nog blir bättre.

– Hon gick bort med flaggan i topp. Ett halvår till så hade hon varit ett vårdpaket. Det är en lättnad mitt i sorgen att hon fick gå när hon fortfarande var med. Hon blev inte dement eller så och det var också skönt.



LÄS MER: Radioprofilen Kjell Alinge är död



Alicia Lundberg var bosatt i Lidingö och var tidigare gift med Göran Lundberg. Förutom Johanna Hermann Lundberg hade hon döttrarna Lotta och Bella. De sista åren levde hon ensam.

Den 31 maj blir det en minnesceremoni för Alicia Lundberg.

– Min mamma var väldigt okyrklig. Nils Linnman hade en minnesceremoni på S:ta Annagården på Lidingö, det var många år sedan men vi har fått höra det länge. Men där vill jag också ha det. Så nu håller vi på och planerar inför minnesceremonin. Det känns bra att veta hur hon ville ha det och att vi kan göra det. Det blir lite musik och tal.

– Jag är glad för hennes skull att hon fick ett bra långt liv och att hon betydde så mycket för så många människor. Hon har gjort skillnad och det känns härligt.

Pratade hon något om döden?

– Nej, väldigt lite. Det var inte hennes grej. Hon levde väldigt mycket i nuet och har alltid gjort. Hon visste ju så klart att hon skulle dö, det var ingen hemlighet. På lördagen när hon dog pratade hon med sin bästa vän Kicki Engerstedt (SR-profilen, reds anm.). Det var vid femtiden och då sa hon att det var så dåligt. Sedan dog hon vid sju. Så det gick väldigt fort. Hon hade ingen ångest eller någonting men däremot kände hon sig verkligen dålig.

– Hon kände sig älskad och sedan dog hon med en i personalen bredvid sig. Jag tror att hon kände sig väldigt trygg på vårdhemmet. Den här sjukdomen medför att man inte får någon syretillförsel så hon föll lite då och då. Och det är ju ganska jobbigt att hålla på och ramla omkring där hemma och så fick hon ringa på larmet. Det är inte så roligt.

Alicia Lundberg blev 83 år gammal.
