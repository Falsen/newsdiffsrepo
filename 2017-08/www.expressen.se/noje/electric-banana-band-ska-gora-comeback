Electric Banana Band ska göra comeback
Thomas Kingdahl

Lasse Åberg, 73, och Janne Schaffer, 68, möttes i ett program på SVT för 50 år sedan.

I mitten av 1970-talet fick Åberg uppdraget att göra ett barnprogram. Ur det växte figurerna "Trazan" (Lasse Åberg) och "Banarne" (Klasse Möllberg) fram.

När musiken skulle skrivas till serien klev även gitarristen Janne Schaffer in som en av frontfigurerna.

Mellan 1977 och 2006 släppte bandet 13 album. Nu gör Electric Bana Band comeback. Den sker på nationaldagen i Sölvesborg under Sweden Rock Festival där hårdrockslegender som Alice Cooper, W.A.S.P., Magnum och Uriah Heep uppträder.

Hur tror ni att publiken kommer att ta emot er?

- Bra hoppas jag. Det är ju en publik som växt upp med oss och följt oss under alla dessa år. Jag tror inte att de kommer att slänga tomater på oss i alla fall, säger Lasse Åberg.

- Jag kan garantera att alla i publiken kommer att få röra på sig. Det kommer bli svettigt värre, säger Janne Schaffer.

Hur tänkte ni när frågan om att spela på festivalen dök upp?

- Kul, grymt och stimulerande. Det var svårt att säga nej, säger Janne Schaffer.

Electric Banana Band började egentligen som ett nonsensprojekt för snart 40 år sedan.

- Hade någon sagt till mig då att vi skulle sälja dubbel platina hade jag sagt att den här personen direkt skulle gå till en psykiatriker, säger Lasse Åberg.

I dagarna släpper Lasse Åberg och Janne Schaffer även en ny skiva.

- Vi kommer att spela våra nya låtar i flera sammanhang under vintern och våren, säger Janne Schaffer.
