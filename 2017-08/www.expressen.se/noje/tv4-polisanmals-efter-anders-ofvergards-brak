TV4 polisanmäls efter
Anders Öfvergårds bråk
Dante Thomsen

De skulle renovera badrummet – sedan gick allt helt fel. I tisdagens avsnitt av TV4:s "Fuskbyggarna", som sänds klockan 21.00, konfronterar programledarna Martin Timell och Anders Öfvergård hantverkaren Kjell Jansson, som ska ha lurat paret Tewelde Asfaha och Ruta Haile på nära 100 000 kronor.

När Anders Öfvergård får se familjens badrum blir han chockerad.

– Oj, oj, oj. Men vad är det här? Åh herregud, det här är ju helt sanslöst. Jag har aldrig sett något liknande. Det är ju värre än om en treåring hade gjort det, säger han i programmet.

Badrummet är angripet av mögel. Dessutom sitter allt kakel löst. Och det är bara början på felen. Badrummet har också en bristfällig fuktspärr och en livsfarlig elkabel som hänger löst.





Tewelde Asfaha och Ruta Haile betalade Kjell Jansson i förskott och hävdar att de aldrig fick några kvitton. Dessutom påstår de att hantverkaren ville ha betalt i presentkort.

När Martin Timell och Anders Öfvergård börjar nysta i Kjell Janssons verksamhet kommer de bland annat fram till att han enbart taxerat 7000 kronor mellan 2013 och 2015. Han har dessutom tidigare drivit ett bolag som blev dömt att betala skadestånd på över 300 000 kronor för bristfälliga byggnadsarbeten. Hans certifikat ska också ha dragits tillbaka av Byggkeramikrådet.

Programmet avslutas med en konfrontation där Anders Öfvergård går hårt åt Kjell Jansson, som kom till mötet i tron om att han blivit erbjuden ett renoveringsjobb.



LÄS MER: "Fuskbyggarna" anmäls igen



Nu hävdar Kjell Jansson, som anser sig ha blivit utmålad som en svartjobbare, att allt är lögn.

– Det är fruktansvärt. Jag vet inte var jag ska börja. Jag fick höra av min son att jag var med på tv och har inte fått något meddelande om att det skulle sändas. Jag kan ta det men det har tagit hemskt hårt på mina barn. De har ett kompistryck som är enormt även om de är i 30-årsåldern, säger han och fortsätter:

– Att sitta och säga att jag inte ville ha betalt i pengar utan i presentkort... och sedan att de drar upp mina skatter.





Under konfrontationen med Anders Öfvergård hävdar Kjell Jansson att han varit utomlands och därför inte betalat mer än 7000 kronor i skatt. Nu påstår han att han inte betalat skatt då han har varit sjukskriven.

– Jag har hjärtproblem. Det här var mitt första jobb efter sjukskrivningen. Jag tänkte att jag skulle börja lite lugnt och så fick jag det här. Och sedan sitta och ljuga som de gör i tv.

Vad är det i programmet som du menar inte stämmer?

– Alltså de sitter och ljuger och gapar. Sedan har de dragit in min ekonomi. Jag har precis börjat jobba efter 3,5 år. Jag fick till och med gå till socialen de sista tre månaderna och leva på dem. Jag har ett blodtryck i dag som är över 230. Bara jag står och pratar med dig så snurrar det i huvudet på mig.

– Jag vet inte hur jag kommer ta det när de sänder det här i kväll. Det är möjligt att jag får åka till sjukhus och lägga in mig.



LÄS MER: Anders Öfvergårds stora ilska i TV4



Och de här 100 000 kronorna som paret har betalat?

– Vi köpte material och han var med. Han satte in 62 000 kronor på mitt konto och så fick han kvitton som gick på 72 000. Han fick alla kvitton (som var från återförsäljaren, reds anm.). Jag har undanhållit skatt för 3000 kronor kan jag påstå rakt av.

Kjell Jansson hävdar nu att han har polisanmält TV4, som är ansvarig utgivare för "Fuskbyggarna".

– Jag har polisanmält dem för grovt förtal och kommer gå vidare, säger Kjell Jansson.

Bengt Danell, stationsbefäl på Södermalmspolisen, vill inte uttala sig om anmälan men att en sådan har gjorts bekräftas av kanalen själva.

– Vi är medvetna om att han har polisanmält programmet. Vi känner oss trygga med det grundliga och gedigna arbete som ligger bakom det här och alla andra avsnitt av "Fuskbyggarna", säger Johan Janrell, exekutiv producent för programmet.

"Fuskbyggarna" har tidigare polisanmälts av upprörda hantverkare. Programmet har även fällts för osaklighet av Granskningsnämnden för radio och tv.
