"The Square" blir Sveriges bidrag till Oscarsgalan
Michael Töpffer

Ruben Östlunds "The Square" blir årets svenska bidrag till Oscarsgalans kategori för bästa icke-engelskspråkiga film.

– Amerikanarna har känslor för dramaturgi, säger Ruben Östlund, och fortsätter:

– Amerikanarna älskar ju öden där man återfår sin värdighet, så jag tror att de kommer att gilla om vi vinner, säger Ruben Östlund i en första kommentar.



LÄS MER: Ruben Östlund drabbad av inbrott i Cannes - medan han låg och sov



Det senaste svenska bidrag som tog sig ända till en Oscarsnominering var filmen Hannes Holms "En man som heter Ove" 2017, men Ruben Östlund ser inga likheter mellan de båda filmerna.

– Inga överhuvud taget, men jag hoppas att "The square" kommer att gå lika bra i USA. Det blir förhoppningsvis en likhet, säger han.

Enligt Ruben Östlund handlar mycket om chanserna om att faktiskt vinna en Oscar om att skaka hand med branschfolk i USA och sälja in filmen. Med filmens Guldpalm kommer detta gå lättare, menar han.

– När det är en Guldpalmsvinnare så kommer många av medlemmarna i Oscarsjuryn att titta på den här filmen automatiskt. De har en bra grundförutsättning, säger Ruben Östlund.

"The square" utspelar sig i konstvärlden och i huvudrollerna syns den danske skådespelaren Claes Bang, Elisabeth Moss ("Vita huset", "Mad men") och Dominic West ("The wire", "Chicago").

Handlingen kretsar kring konstinstallationen "The square", en avgränsad ruta där tillit ska råda mellan människor. I filmen blir Christian (Claes Bang), chef för det fiktiva museet X-Royal rånad och försöker få tillbaka sina saker, samtidigt som en PR-byrå skapar ett viralt marknadsföringsklipp – något som sedan leder till att Christian och hans museum blir utsatta för ett mediedrev.



LÄS MER: Ruben Östlunds påhopp på Hannes Holm – och spydiga svaret



Över 30 svenska filmer slogs om det prestigefulla valet att bli nominerad i Oscarsgalans kategori för bästa icke-engelskspråkiga film.

Ruben Östlund har två gånger tidigare fått representera Sverige i kampen om Oscarsstatyetterna, med filmen ”Turist” 2014, och ”De ofrivilliga” 2009.

Andra svenska regissörer som tidigare tävlat om Oscars har varit Ingemar Bergman, Bo Widerberg och Jan Troell.
