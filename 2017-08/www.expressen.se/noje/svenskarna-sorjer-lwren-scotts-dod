Svenskarna sörjer L´Wren Scotts död
David Lillemägi

Rolling Stones har haft en förkärlek för Sverige genom sin långa karriär - och turnén 14 on fire, som drar i gång i Australien i dagarna, har också den ryktats landa i Sverige. I dagarna kom också flera europeiska datum, men ännu ingen bekräftelse på ett stopp i Sverige. Sedan tidigare är det känt att Ullevi i Göteborg har två lediga datum som passar rockbandets spelschema, och även Stockholm ska ha varit uppe till diskussion.

Beskedet att Mick Jaggers flickvän L'Wren Scott hittats död togs emot med sorg världen över, så också i Sverige där bandet har flera vänner och bekanta.

– Jag har träffat henne några gånger under åren de varit tillsammans. En jättetrevlig tjej, säger konsertarrangören Thomas Johansson på Live Nation.

Skådespelaren Johannes Brost, 67, är en av svenskarna som festat med Rolling Stones under åren i Sverige, och framför allt Mick Jagger.

– Jag visste inte om det här. Det är väldigt tragiskt för mr Jagger att det blivit så, men jag känner inte till något om det, säger han.

Ove Tingvall, en av Sveriges främsta Stones-kännare och ett stort fan som mött bandet genom åren:

– Det här var tragiska, tråkiga nyheter. Jag kan bara instämma i massan som tycker det är fruktansvärt smärtsamt att höra, tankarna går till honom, Michael Philip (Mick Jagger, reds. anmärkning) , han som varit hemma och botaniserat i mitt kylskåp, fortsätter han.

Han menar att beskedet kan komma att påverka turnén som drar i gång i dagarna.

– Nu börjar det ju komma officiella bekräftningar på turnédatum i Europa, och det pratas ju om Stockholm eller Göteborg också. Detta kommer säkert påverka turnén, det är jag ganska övertygad om. Det får man ha förståelse för, säger han.

Thomas Johansson har inga uppgifter kring eventuella spelningar i Sverige.
