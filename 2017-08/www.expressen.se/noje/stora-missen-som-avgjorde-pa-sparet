Stora missen som avgjorde "På spåret"
Aino Oxblod

Det hade kunnat bli en jämn match mellan Isobel Hadley-Kamptz och Kalle Lind i dressinen och motståndarlaget i första klass, Kristin Lundell och Johan Hilton.

Men redan under första resan gör laget i dressinen en stor tabbe, och gissar fel resemål på tio poäng.

Samtidigt som de får noll poäng i det momentet lyckas det andra laget skrapa ihop åtta poäng - och dressinen kommer aldrig ikapp efter det.

När rätt svar var Las Vegas, så vilseleddes Isobel Hadley-Kamptz och Kalle Lind av den svåraste ledtråden, och gissade på San Diego.

– Det var "den civila zorro" som vilseledde oss, säger Kalle Lind i finalavsnittet.

Svaret på "den civila zorro" var "Don Diego de la vega", där dressinen fokuserade på första delen, när de snarare skulle kolla på andra delen av frasen - för rätt svar var Las Vegas.

Isobel Hadley-Kamptz tar på sig missen och berättar att hon gjorde ett ödesdigert misstag innan hon satte sig i dressinen.

– Jag satt och hetsläste på precis innan vi skulle spela in. Då hade jag gjort en uträkning och kommit på att det inte varit USA på länge. Jag läste på om amerikanska städer, för att snabbt få någon form av koll – och San Diego var en av städerna som fastnade och som jag hade överst i huvudet. Sensmoralen är att inte plugga i sista stund, säger hon.

Förutom Zorro-ledtråden så fastnade Isobel Hadley-Kamptz för naturbilderna som visades i samband med frågan.

– Jag har varit i sydvästra USA och jag kände igen naturen. Det ska väl sägas att San Diego och Las Vegas inte ligger särskilt långt i från varandra heller, säger hon.

Men Hadley-Kamptz är ändå stolt över sin och Kalle Linds prestationer i ”På spåret”.

– Vi är ju i chock. Att komma till finalen i På spåret är ju fantastiskt. Just nu är jag jävligt bitter över att inte ha vunnit. Men Johan och Kristin var fantastiskt bra. Det bittra är att jag känner att det avgjordes vid feldragningen på tian, säger hon.



LÄS MER: Tittarna stormar mot "På spåret"





LÄS MER: Sanningen om Malous tystnad i "På spåret"



Kristin Lundell tycker det var modigt av laget att chansa det första de gjorde i finalprogrammet, och menar att det är rätt inställning att ha i "På spåret".

– I en final ska man ju spela tufft, de gick ut hårt och chansade, säger Kristin Lundell.

Samtidigt sågar hon sin och Johan Hiltons taktik, även om det visade sig vara ett vinnande koncept.

– Jag och Johan fegkörde mer, matchmässigt tog vi det lite lugnt, säger Lundell.





Följ Expressen Nöje på Facebook - där kan du kommentera och diskutera våra artiklar.
