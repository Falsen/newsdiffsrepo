Anna Anka tvingas till vård
Sebastian Parkkila

Anna Anka, 46, är mitt uppe i en smutsig vårdnadstvist med exmaken Paul Anka, 75.

Paret ansökte om skilsmässa 2009 – och bråkade länge om uppgörelsen efter separationen. Efter skilsmässogrälen kom nästa dråpslag. Stjärnsångaren anklagade henne för att ha misshandlat deras 11-årige son och hon förlorade vårdnaden.

Samtidigt har Anna Anka kämpat för att få tillbaka dottern Elli, 15, där exmaken Lou Yeager anklagat henne för misshandel och har haft vårdnanden om dottern.

Paul och Anna gör nu upp i en utdragen domstolsprocess i Venice i Los Angeles och Anna Anka har inte fått träffa sin son under perioden. Anna Anka menar att Paul hjärntvättat deras barn.

– Jag har inte sett honom på två år. Paul har köpt den här tiden genom att anklaga mig och sett till så att utredningar ska göras. Från hans sida har det här varit perfekt – för han har köpt två år där jag inte får träffa Ethan, säger Anna Anka.

Anna Anka är förbannad över Pauls anklagelser och dömer ut dem som påhitt.

– Anklagelserna som Paul kastade var fruktansvärda. Det är de mest fruktansvärda man kan få som människa, säger hon.

Paul Anka har under domstolsprocessen även anklagat Anna Anka för att vara prostituerad.

– Man kan inte kasta en sådan anklagelse, man måste kunna backa upp med fakta och det fanns ingenting som visar att jag är prostituerad eller får hjälp för att jag ligger för pengar, säger Anna Anka.



LÄS MER: Anna Ankas bittra bråk med maken Paul



En av orsakerna till anklagelserna är att Anna Anka fått stöd av en 78-årig miljonär med att betala advokatkostnaderna. Anna Anka avfärdar Pauls anklagelser.

– Min vän, i New York, är en personlig vän som hjälper till finansiellt. Som alla vet handlar det om pengar i USA och den här rättegången kostar en förmögenhet.  Jag har inte de pengarna som Paul Anka har och då får man ta hjälp av folk, säger hon.

Anna Anka hävdar att Paul Anka undvikit domstolsprocessen.

– Jag är inte besviken på att Paul inte är här. Den enda gången han har kommit till domstolen under de här två åren var under rättegången. Annars är han aldrig här. Det bevisar att han inte bryr sig egentligen inte om det här. Utan det är ett spel för honom. Han använder min son som ett vapen mot mig – och det är fruktansvärt, säger hon.

Anna Anka ska nu få träffa sonen inom ramen för ett familjebehandlingsprogram och hon är övertygad om att hon återfår vårdnaden.

– Jag vet att min son kommer hitta mig en dag. Om jag förlorar honom i några år – okej, då får han njuta av den tiden – men jag vet att han kommer tillbaka.

Hollywoodfrun passar även på att pika exmaken för hans ålder.

– Jag tror inte att jag kommer förlora min son för evigt. För det första är Paul 75 år. Någonting som jag har är tid. Paul Anka har inte tid.
