Tisdag 22 augusti 2017
Exmakens oväntade
kärlek till Lotta Engberg
Max Sohl Stjernberg

Artisten och programledaren Lotta Engberg, 54, skilde sig 2015 från Patrik Ehlersson, 53, efter 16 års äktenskap.

Efter skilsmässan har Lotta Engberg flyttat in ensam i ett hus utanför Göteborg. Lotta Engberg berättar att hon kommit till ro med livet som singel – och njuter av tillvaron.



LÄS MER: Lotta Engbergs möten med exet



– Jag är väldigt singel och trivs väldigt bra med det. Man kan faktiskt må väldigt bra av att vara singel – och det är helt okej, säger hon.

Lotta Engberg ägnar flera dagar i veckan åt sitt uppdrag som programledaren för ”Lotta på Liseberg”, hon har dessutom spelningar utanför programmet.

Hon har döttrarna Amanda och Malin från förhållandet med musikern Anders Engberg, 66. Lotta Engberg har i år blivit morförälder till sammanlagt fem barnbarn och trivs i rollen som mormor.

– Jag har en fantastiskt fin och stor familj. Jag har två hundar som är mina bästa kompisar och flera goda vänner. Jag har ju också ett jättekul jobb och jag tycker att mina dagar är fulla av kärlek. Jag känner mig absolut inte ensam, säger hon.

Lotta Engberg umgås fortfarande med sin exman och berättade i juni för Expressens Karin Sörbring om sin kärlek till honom.

– Han är lite "urfadern". Jag känner en enorm kärlek till "morfar Anders", han är morfar till alla barnbarnen och det delar vi, sa hon då.



LÄS MER: Lotta Engbergs krav på TV4



Anders Engberg har formellt gått i pension, men delar sedan 11 år tillbaka sin tid mellan Sverige och Thailand – där han driver byggprojekt. Han blir glad när han hör Lottas varma ord.

– Det är väl trevligt att höra från ett gammalt ex. Det är besvarat från min sida också. Vi har väldigt trevligt när vi umgås. Vi är två goda kompisar med gemensamma barn.

Lotta Engberg spelar golf och tillbringar gärna ledig tid i skogen och på jakt efter kantareller. Men någon kärleksjakt på dejtingsidor kommer inte på fråga för programledare.

– Jag kommer aldrig gå ut på Tinder – det är inte min grej. Jag är mer en sådan som träffar någon i skogen. En som har samma intressen som jag och tycker det är roligt med naturen, säger hon.

Programledaren har inte stängt dörren för att hitta kärleken på nytt.

– Men man vet aldrig. Det kanske kommer plötsligt, säger hon.
