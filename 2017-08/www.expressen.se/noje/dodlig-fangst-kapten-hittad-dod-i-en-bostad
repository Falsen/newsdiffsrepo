'Dödlig fångst'-kapten hittad död i en bostad
Therese Färsjö

Kapten Tony Lara medverkade i det populära Discovery-programmet "Deadliest catch", som i Sverige heter "Dödlig fångst". Han var en veteran på havet och tog över som kapten på båten Cornelia Marie, efter att fartygets förra kapten Phil Harris 2010 dog av en stroke medan han lastade av båten, 53 år gammal.

Men i lördags gick även Tony Lara bort, 50 år gammal, skriver ABC News.

Han hittades i en privat bostad i Sturgis, Sout Dakota, uppger den lokala polismyndigheten. Han ska ha dött i sömnen, men det finns ännu inga obduktionsresultat att tillgå för att fastställa dödsorsaken.

Under söndagen skrev man på programmets officiella Twitter om Tony Laras bortgång.

"I går förlorade vi en medlem av "Catch-familjen". Må du vila i frid kapten Tony Lara", skrev man till en bild av kaptenen och hans besättning.













"Deadliest catch" har visats på Discovery Channel sedan 2005 och har hittills gjort 11 säsonger. I programmet får man följa fiskarna medan de fiskar krabba i Berings hav utanför Alaska. Arbetet räknas som det dödligaste i världen, med hårda väderförhållanden och hav som ofta stormar.

Programmet har i flera år vunnit det prestigefyllda priset Emmy för bästa foto i ett realityprogram, för bästa klippning, för bästa foto och 2011 vann de en Emmy för bästa realityprogram.

I Sverige börjar den tionde säsongen sändas på Discovery channel den 5 augusti.





Följ Expressen Nöje på Facebook - där kan du kommentera och diskutera våra artiklar.
