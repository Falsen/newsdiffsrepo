The Square – ett satiriskt mästerverk
Maria Brander

Här finns scenen där journalisten Anne (Elisabeth Moss) och konstkuratorn Christian (Claes Bang) slåss om en använd kondom, och det helt oförglömliga crescendot där performanceartisten Olegs (Terry Notary) performancenummer som apa under en uppklädd galamiddag helt spårar ur i primitiva drifter.

Ögonblicken fullkomligt vibrerar, och är omöjliga att slita sig från. Skulle jag nämna en brist hos den här nära 2,5 timme långa filmen, så är det att nyckelscenerna tenderar att bli självlysande öar som flyter omkring lite planlöst i berättelsen. Liksom i ”Turist” har Östlund valt att dissekera  den ovanligt privilegierade vite mannen, nu i form av den attraktive konstkuratorn Christian vars nedstigande från piedestalen börjar den dag han blir bestulen, och bestämmer sig för att ta sina ägodelar tillbaka. Det leder till att han tappar greppet om jobbet med konstinstallationen ”The Square”, vilket i sin tur får skandalösa följder.

Utöver analysen av den mänskliga naturen, finns här även en klockren satir över både konst- och pr-världen. Med exakta detaljer och knivskarpa iakttagelser är det omöjligt att sluta grunna på ”The Square”.
