"Sully" – en pulshöjande thriller
Maria Brander

För mig är Hanks den filmiska motsvarigheten till Bruce Springsteen - en genomsympatisk amerikansk hjälte som alltid levererar. Fast kanske inte så mycket på arenor då, utan mer som diplomatisk advokat ("Spionernas bro") eller självuppoffrande kapten ("Captain Phillips").

Det går knappt ens att föreställa sig en annan skådespelare i rollen som den blygsamme och reserverade piloten Chesley "Sully" Sullenberger, mannen som 2009 räddade livet på 155 passagerare när han lyckades nödlanda på Hudsonfloden.



LÄS MER: Så bra är "Captain Fantastic"



Men för att göra långfilm av 208 sekunder flygkrasch krävs det något extra, och regisserande Clint Eastwood missar naturligtvis inte tillfället att måla upp bilden av en heroisk vanlig amerikan som gjorde sitt jobb och sen får sota för det. När man tycker att Sully borde bäras runt på guldtron, inleds i stället en undersökning där han paradoxalt misstänks för att ha riskerat passagerarnas liv genom att inte vända tillbaka till flygplatsen.





Med utredningen som ram bryts kraschens kronologi upp. Istället för att bli den sedvanliga pulshöjande finalen, så får vi återuppleva den gång på gång ur flera olika perspektiv. Själva flyghaveriet är vansinnigt skickligt skildrat med en kombination av svindlande höjder och grå vardagsidentifikation. De bekanta rutinerna: Flygvärdinnornas trötta "spänn fast bältet, stäng av telefonen" som så småningom byts mot deras gällt unisona kör "Brace, brace, brace, heads down, stay down". Det är flygångest så total att jag känner paniktårarna lura i ögonvrån.



LÄS MER: Så bra är "Suicide squad"



Både i det tekniskt säkra spänningsbygget, och vurmandet för den plikttrogne, men utsatte amerikanska hjälten påminner "Sully" om "Eastwoods American sniper". Men här finns trots all inte lika mycket att bygga vidare på. Hanks och själva kraschen är den här filmens stora paradnummer, men däremellan kunde detta lika gärna vara ett ovanligt påkostat avsnitt av "Mayday".

Som nervpärs fungerar det ändå utmärkt, där man kastas mellan sina värsta flygmardrömmar och Hanks trygga famn.





Följ Expressen Nöje på Facebook - där kan du kommentera och diskutera våra artiklar.
