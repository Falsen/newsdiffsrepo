Blodig krigsfilmav Mel Gibson
Maria Brander

Jag vet inte om det här är Mel Gibsons sätt att säga förlåt. Men det är utan tvekan intressant att den numera ökända filmmakarens comeback är en ultravåldsam och tillika pacifistisk krigsfilm. Baserad på den sanna historien om menige sjukvårdaren Desmond Doss (en fin Andrew Garfield) och hans insatser vid slaget om Okinawa 1945, inleder filmen förhållandevis konventionellt.

Godhjärtad lantis växer upp under svåra omständigheter som får honom att sky våld, han möter sitt livs kärlek, tar värvning och genomgår det sedvanligt testosteronstinna träningslägret.



LÄS MER: Mel Gibson ska bli pappa igen



Men Doss visar sig snabbt vara en udda hjälte. Han är inte bara patriot, utan även en djupt troende sjundedagsadventist som både vägrar vapen och machoattityd. En intelligent Jesusfigur som hellre vänder andra kinden till.

Intressant i teorin, fast ännu mer i praktiken. För det är i de oerhört blodiga krigsscenerna av knastrande brosk och rinnande inälvor, som filmen kommer till sin rätt. Liksom i ”Braveheart” och ”Passion of the Christ” utforskar Gibson offrandet och lidandet i en rå och svulstig anda.



LÄS MER: Mel Gibsons hårda krav på ex-flickvännen



Slagfältet är ett förvridet Inferno, men Doss blir aldrig den ”svaga länken” han utpekats som, utan den som på riktigt räddar liv.

Kanske blir det ibland lite för mycket av allt, men jag kan samtidigt inte tänka mig ett viktigare budskap än att det går alldeles utmärkt, rentav bättre, att älska sitt land utan att slå ihjäl folk.
