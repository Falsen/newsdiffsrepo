"The man from UNCLE"
Maria Brander

För liksom fallet är med de flesta leksaksaffärer så saknas här en kärna av innehåll bakom den kommersiellt perfekta ytan. Den amerikanska originalserien "Mannen från UNCLE" är mest en förevändning för att få använda de stiliga 60-talsmiljöerna, och publiken förväntas inte ha någon förkunskap om berättelsen fond – det kalla kriget. Förtexterna är nämligen försedda med en historisk genomgång, så att även 11-åringarna ska fatta grejen med att den amerikanske agenten Napoleon Solo (Cavill) samarbetar med den ryske Illya Kuryakin (Hammer).

Agenternas uppdrag är att stoppa ett excentriskt ondskefullt par från att skapa en hemgjord atombomb, medan den ofrivillige bombingenjörens dotter Gaby (Alicia Vikander) är länken för att komma åt dem.

Det är ett standardupplägg för en spionfilm som vill åt något av Roger Moores eleganta lätthet, utan att riktigt lyckas. Skådespelarna saknar kemi, och det är först när Hugh Grant gör entré i en mindre roll som man inser hur svalt och fattigt på karisma det är.

Avsmaksfyllt minus dessutom för en kort scen med referenser till nazisternas medicinska experiment. Inte kul, utan bara omdömeslöst.

Men filmen speedar vidare och ögat är svagt för skönhet. Den förföriska ytan är fungerande underhållning i sig, och när Alicia Vikander doppar fötterna i en italiensk fontän är det ändå lite som att se en ikon födas.
