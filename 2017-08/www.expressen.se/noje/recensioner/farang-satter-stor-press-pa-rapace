”Farang” sätter stor
press på Rapace
Mattias Bergqvist

Först ett uppmärksammat bankrån. Sedan lämnar han sin familj och flyr Sverige. När vi träffar Richard för första gången har det gått tio år. Han befinner sig i Thailand och hankar sig fram som småkriminell på Phukets bakgator med skyddad identitet och ett pris på sitt huvud



Sedan dyker hans dotter Thyra, 15 år gammal, upp och är på jakt efter sin far. Därför: Richard tvingas välja mellan att avslöja vem han egentligen är och riskera sitt liv, eller att på nytt förlora kontakten med sin dotter.



Allt går naturligtvis inte som planerat.



Det där är premissen för ”Farang”, tv-serien med Ola Rapace i huvudrollen som hade premiär i mars på C More. Nu är det dags för TV4 att sända de åtta avsnitten.



Erik Leijonborg är huvudregissör för ”Farang”. Han har tidigare bland annat gjort ”Tjockare än vatten” och ”Tusenbröder”, en serie där även Ola Rapace finns med.



I samband med att ”Farang” sändes på C More snackade jag med Erik Leijonborg om inspelningen. Han återkom vid flera tillfällen till hur kul det var att ha de musklerna som det innebar att arbeta med ett thainländskt filmteam.



– Värmen var inte heller något konstigt. Vi är ju vana vid att filma i minusgrader så naturligtvis är de vana vid att filma i massa plusgrader. Det fanns massa tält och aircondition och paraplyer och det ena med det tredje. Så det var hårt, men väldigt kul.

Ola Rapace spelar som sagt huvudrollen i ”Farang”. Vid sin sida har han nykomlingen Louise Nyvall som med tv-serien gör sin debut i större sammanhang. Hon gör ett utmärkt jobb. Samtidigt, säger Erik Leijonborg, var det ”stor press på Ola”.



– Ambitionen var att ha ganska okända ansikten förutom Ola och det för att med någon slags autenticitet kunde hävda att det här är svenskar som bor i Thailand. Sedan var ju Louise oprövad och det var en högt tv-serietempo som vi filmade i så de fick bränna av många scener per dag. Att då ändå få det att kännas okej var det repetitioner och förberedelser i den mån vi orkade med.



– Men det som är bra när man bor borta är att man kan utnyttja tiden när kameran stängs av; sitta och jobba med texten, öva stuntgrejer och sådant som man sällan hinner med här i Sverige. Så det gick ändå att få till det på något vänster.



”Farang” har en speciellt visuell stil som jag gillar väldigt mycket. Hur skulle du beskriva den?



– Det ord som till slut fungerade med de thailändska filmarbetarna var ”gritty” – det är ju inte skitigt, men någon form av svett, hahahaha. Svett och tårar.



Ja, man ser ju om inte annat att Ola Rapace svettas mycket – i alla fall om man tittar på hans t-shirt.



– Precis. De hade många tröjor i olika grader av svett. Bara bakom det där var det en hel del logistik. Det var bland annat därför vi lät honom ha en och samma uniform eller kostym eller vad man ska säga hela vägen. Att jobba med svett och fukt i stället för att byta skjorta hela tiden.



Det har ju gått några år sedan ”Tusenbröder” – kändes det som att du och Ola hittade varandra igen direkt när ni började filma? Var det samma gamla så att säga, eller kände du att han växt som skådis och att du växt som regissör vilket gjorde det annorlunda?



– Allt det du säger stämmer. Det som var unikt med samarbetet mellan Ola och mig redan med ”Tusenbröder” var att det var då jag började förstå att skådespelarna är så mycket mer än personer som säger sina repliker; jag måste inte ha alla svar, jag kan även ställa frågor. När jag började göra det med Ola under ”Tusenbröder” kom det hur mycket input som helst.



– Det sättet att jobba är väldigt roligt. Han har ju jobbat med den där ”Bond”-filmen som alla tjatar om och han kan göra stunts. Det är lite sorgligt, för det är en lång, lång jaktscen i första avsnittet som vi har klippt bort. Vi körde den i två dagar och den är verkligen skitcool, men vi tyckte inte att den tillförde det vi ville.



– Men det jag vill ha sagt: Det är klart att Ola är erfaren och han är oerhört professionell. Han kräver mycket av alla runtomkring sig. Han kan alltid sin text och har smarta idéer om scenerna, vilka som funkar och vilka som inte gör det. För mig som regissör handlar det då på många sätt om att våga följa med, men också att bromsa. Det unika i min och Olas relation är att vi litar på varandra och inte är rädda att tycka olika.



Innan jag hade sett något av ”Farang” funderade jag på hur det skulle funka att ha en oprövad skådespelare i en sådan viktig roll som den Louise Nyvall nu har – men det fungerar ju utmärkt.



– Hon har någonting väldigt spännande. Det var svårt att veta vilken ålder den här tjejen är i. Det var lite klurigt att jobba med. Och även i klipparbetet: hur mycket information om deras relation behöver man för att emotionellt åka med på tåget? Jag har blivit mer och mer förtjust i less is more och att låta publiken själva fylla i. Man måste inte berätta alla steg i varje relation.



Malin Lagerlöf och Stefan Thunberg är upphovsmän till ”Farang”, som produceras av Eyeworks Scandi Fiction i samarbete med Matador Film och i samproduktion med C More och TV4.



Malin Lagerlöf, Veronica Zacco, Anders Sparring och Niklas Rockström är manusförfattare, medan Erik Leijonborg är huvudregissör för serien. Producent är Anna Wallmark Avelin.





”Farang” sänds med start 23 augusti på TV4. Serien har tidigare visats på C More, där alla avsnitt finns tillgängliga.
