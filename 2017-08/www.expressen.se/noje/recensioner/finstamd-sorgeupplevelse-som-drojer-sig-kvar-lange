Finstämd sorgeupplevelse
som dröjer sig kvar länge
Maria Brander

Den 11 september 1978 dog racerföraren Ronnie Peterson efter en krasch på Monzabanan, under Italiens Grand Prix. Det är nära fyrtio år sen nu, och om jag först undrade om materialet verkligen skulle hålla för en hel dokumentär är jag nu övertygad. Hur gryniga bilderna än är, så är farten och mekaniken perfekta för bioduken.

”Superswede” är snarare än en film om en svensk ikon, en skildring av sjuttiotalets speciella racingkultur med Peterson som förgrundsgestalt, martyr och skinande gladiator. När alla andra ser ut som små anemiska brittiska popstjärnor och går under namn som ”shag master”, sticker Peterson ut med en reslig och rekorderlig gestalt. Han kämpar troget, talar sanning, och gör rätt för sig i en extrem värld där livet är spänd bågsträng, ständigt nära att gå av.

Bilarna beskrivs som rullande likkistor, risken att dö är skyhög, och det skapar ett speciellt band mellan de tävlande själva och deras fruar. Arbetsvillkoren är värdelösa, men mellan loppen ryms där sprudlande Moët, rivieraglamour och äkta kärlek. Att se allting gå i tusen bitar gör ont, på ett sätt jag aldrig hade kunnat ana. Det är en finstämd sorgeupplevelse som dröjer sig kvar länge.
