Björn Borg borde
ha varit stolt
Maria Brander

Snarare än en biografi över en tennisstjärna, är ”Borg” berättelsen om två psyken som drabbar samman. Björn Borg (Gudnason) och John McEnroe (LaBeouf) framstår närmast som två jediriddare som möts i en kamp av galaktiska proportioner, med kraften fokuserad till en enda punkt i universum – bollen.

Filmen frossar i motsatsbeskrivningar: Släggan och stiletten. Gentlemannen och skurken. Men den mest målande beskrivningen är den vilt sjudande grytan mot tryckkokaren med locket hårt åtskruvat.

En match i taget får vi följa Borg fram till den legendariskt gastkramande Wimbledon-finalen 1980. Tennisögonblick varvas med tillbakablickar. Bakom varje framgångsrikt slag lurar ett barndomstrauma. Lennart Bergelin strålar av faderlighet, men vad han skapar är tennisens motsvarighet till en barnsoldat eller en maskin. ”Lova mig att aldrig mer visa en enda känsla”, säger han till en ung och snart tämjd Borg som snabbt hittar nya ventiler. Hans fokus är närmast autistisk hängivet – där han lever i en fåordig bubbla omgiven av ritualer. Hotell, bil, packning, allt måste återskapas exakt från tävling till tävling.

Med tanke på att de flesta av huvudpersonerna lever, tar sig filmen stora friheter med deras innersta tankar. Något som säkert bidragit till att ”Borg” inleds med reservationen att den är ”inspirerad av verkliga händelser”. Men för att bara vara ”inspirerad” strävar filmen efter en sällan skådad perfektion. ”Borg” härmar verkligheten med nästan skrämmande exakthet, och tennisscenerna är en teknisk triumf mätt i realism och skådespelarglöd.

Det är på alla vis den ädla, plågade och attraktive Borg vi får möta. Inte den där mixen av troskung och kvinnokarl, jag själv växte upp med som offentlig bild.

Naturligtvis förenklas berättandet när man skalat av tillvaron till endast en dimension: Vinst eller förlust. Men det koncentreras också. I den avgörande finalen är det som att faktiskt se Borg och McEnroe i en vibrerande envig på liv och död.

Det är tennisen som en metafor för en tillvaro vi släpar oss genom ”en boll i taget”. ”Vi kan väl göra vad vi vill.” säger Borg mot slutet till den högst skeptiska flickvännen Mariana. Att han faktiskt gjorde det, och la av ett år senare, inger ur det perspektivet faktiskt ett slags lyckligt hopp om livet.

Björn Borg borde vara stolt.
