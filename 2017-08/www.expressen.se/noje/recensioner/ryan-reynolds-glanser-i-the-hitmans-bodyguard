Ryan Reynolds glänser
i "The Hitman's bodyguard"
Maria Brander

Reynolds spelar livvakten vars karriär nyss gjort ett rejält magplask, medan Jackson är lönnmördaren som ska vittna mot Vitrysslands president (Oldman). De två tussas motvilligt samman efter att Interpol misslyckats med sitt vittnesskydd, och vet ni vad? Det omaka paret hatar varandra, men utvecklar så småningom en ömsesidig och varm respekt. Det är buddy-konceptet rätt av, som på den gamla goda kabel-tv-tiden. Och precis som då får Salma Hayek göra en överdrivet hetlevrad latinamerikanska, medan Gary Oldman är totalt överkvalificerad i rollen som hänsynslös skurk.

Men att vi sett det här förut är ett mindre problem, vid sidan av den svajiga tonen där rumpskämt blandas med folkmord och ett litet vitryskt barn som skjuts i huvudet (utanför bild).

Som tur är distraherar roliga Ryan Reynolds från bristerna, bland annat med sin version av Ace of base-dängan ”The sign”.
