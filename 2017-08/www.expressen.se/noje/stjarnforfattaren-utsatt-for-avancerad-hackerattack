Stjärnförfattaren utsatt
för avancerad hackerattack
Fredrik Sjöshult

Jonas Jonasson är nu i slutfasen av arbetet med att skriva uppföljningen av boken om ”Hundraåringen” Allan Karlsson. Den första boken såldes i tio miljoner exemplar i 45 länder och blivit film och Jonassons internationella agent Carina Brandt är nu mitt i en intensiv process med att sälja den nya boken världen över.



LÄS MER: Jonas Jonassons vinst efter två böcker: 150 miljoner kronor



– Den internationella budgivningen kring Jonas uppföljning av Hundraåringen har redan börjat. Intresset är enormt, säger hon.

– Det handlar om väldigt mycket pengar i alla led. Jonas har efter sin debutroman kommit med två ytterligare internationella succéer. De förskott vi erbjuds ligger på nivåer som bara Dan Brown, JK Rowling och "Millennium"-böckerna kan matcha.

Hackerattacken inleddes med ett förfalskat mejl från Brandt till Jonasson.

Det såg ut att komma från hennes mejladress men svarsadressen hade manipulerats.

I mejlet ombads Jonasson att skicka bokmanuset, som inte är färdigt, eftersom hon behövde det i försäljningsprocessen världen över.

Jonas Jonasson anade först inte oråd, inledde en dialog med sin ”agent” men bad också om att få vänta i två veckor med att skicka manuset.

– Jag är chockad, säger han.

– Det var otroligt nära att jag gav bort hela det ofärdiga verket till någon där ute, någonstans i världen. Någon som kan svenska. Det gick så långt att jag svarade och fick svar av någon som jag fortfarande trodde var min agent. Känslan är densamma som den jag föreställer mig om du fått inbrott i ditt hem.

Han skickade aldrig bokmanuset till "agenten". Efter samtal med Carina Brandt och Jonassons bokförlag Piratförlaget stod det klart att de utsatts för ett raffinerat försök att stjäla boken.

Piratförlaget hade fått samma mejl från ”Carina Brandt” med begäran om att få läsa manuset men eftersom förlaget aldrig skickar manus till agenter, och agenterna vet om detta, slog Piratförlaget larm och bluffen avslöjades.

Hackerattacken utfördes med hjälp av en modifierad svarsmejladress som gick till en utländsk proxyserver för att undvika spårning.

– Det är mycket skickligt gjort av folk som vet vad de sysslar med, säger Brandt.

– De har arbetat bakom skyddande brandväggar och de har i efterhand försökt radera ut alla spår. Vi ser över vårt IT-skydd och förstärker det som redan var starkt. Vi lägger också resurser på teknik som lättare ska avslöja den som försöker igen. Men om du luras att frivilligt ge ifrån dig något hjälper ju inga stöldskydd i världen.

Carina Brandt och hennes agentfirma Brandt New Agency har Barcelona som bas och har nu anmält hackerattacken till spansk polis.

Jonasson och Brandt kan bara spekulera om syftet med stöldförsöket som skulle orsakat mångmiljonskada.

– Den som bara vill skada skulle verkligen kunna göra det genom att översätta manusutkastet och publicera det på nätet, säger Jonas Jonasson.

– En annan tänkbar väg vore att sälja det ofullbordade manuset på nätet. Redan ett rea-pris skulle ge miljonintäkter. Det finns också en rad länder där mina böcker publicerats men har dåligt copyrightskydd eller inget skydd alls. Där skulle manuset kunna ges ut som tryckt bok för den som vill, för vidare distribution över hela världen. Utan att upphovsmannen tjänar en krona.

För Jonas Jonasson återstår nu att skriva klart boken om den hundraårige romanfiguren Allan Karlsson som ska komma ut under 2018. Han hade egentligen inte tänkt skriva en andra bok om Allan Karlsson.



LÄS MER: Jonas Jonasson om sitt författarskap, miljonerna och hönsen i stor Expressenintervju

– Men för något år sedan kände jag att han nog inte var färdig med sin uppgörelse med världen. Han tar i nya boken ytterligare ett varv runt jorden, fast i närtid och nutid den här gången, säger Jonas Jonasson.
