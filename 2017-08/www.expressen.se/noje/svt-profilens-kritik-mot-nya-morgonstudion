SVT-legendarens
hårda kritik: "Flåsigt"
Aino Oxblod

SVT:s "Morgonstudion" hade premiär under måndagsmorgonen, och axlar därmed ansvaret efter "Gomorron Sverige", som hade sitt sista program under fredagsförmiddagen.

Men tittarna är inte helt nöjda med det nya morgonprogrammet, och SVT har mottagit stor kritik på sociala medier av missnöjda tittare.

"Första intrycket är en stressad och forcerad rapportering. Jag har svårt att höra vad de säger då de pratar så fort så de snubblar på orden." tycker en person på Facebook.

"Måndagmorgon värre än vanligt med nya morgonstudion. André som är suverän i vinterstudion gör sig inte alls här men det är ju första dan på jobbet." skriver en annan.

Lennart Persson, som var en av programledarna som höll i den allra sista sändningen av "Gomorron Sverige", och som har jobbat med morgonprogrammet av och till sedan 1993, tycker att stora delar av det nya morgonprogrammet är väldigt bra.

– Den nya studion är ett jättelyft. På det stora hela tycker jag att de ska vara jättenöjda, säger Lennart Persson.



LÄS MER: Ilskan efter kaoset i SVT som tittarna inte fick se





LÄS MER: SVT-programledaren stoppas – av Säpo



Däremot är han kritisk mot det höga tempot i "Morgonstudion" jämfört med det tidigare programmet – och tycker att programledarna får ta och varva ner lite i framtiden.

– De får lugna ner sig lite tycker jag, tempot är lite väl högt. Det känns lite flåsigt, tycker Lennart Persson.

Han konstaterar också ett problem med morgon-tv överlag, att man måste upprepa sig en del, och hela tiden puffar för vad som kommer senare i programmet.

– Det blir ju mycket omtag på samma saker, men så var det för oss också. Men det blir skillnad när man inte har kockar och paneler att luta sig mot, säger Lennart Persson.

SVT svarar på kritiken:

– Jag är superglad för den här premiären. Vi har såklart saker att skruva på, men det är inte så konstigt första dagen, det är nervigt att starta ett nytt program. En återkommande kritik är att det är för stressigt och röriga skott. Vi känner själva att det ibland gick för fort och att vissa kameraskott innehöll för mycket, så det tar vi till oss, säger SVT:s divisionschef Anne Lagercrantz.
