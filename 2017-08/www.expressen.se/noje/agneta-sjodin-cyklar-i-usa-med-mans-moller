Agneta Sjödin cyklar i USA med Måns Möller
David Lillemägi

Från tv och komik - till cykelsadeln. Agneta Sjödin och Måns Möllers nya projekt är långt från det vi är vana att se dem göra.

Duon ska nämligen cykla kust till kust i USA för att undersöka hur vältränad en vanlig motionär kan bli med tillgång till elitidrottarnas förutsättningar. Före detta landslagstränaren i längdskidåkning Christer Skog står bakom projektet som inleddes med fystester på Gotland tidigare i januari innan månader av uthållighetsträning ska göra duon klar för avresa den 15 april, från Solana beach i San Diego till Madison i Jacksonville.

Totalt blir det en sträcka på cirka 4 200 kilometer, och på det ska Sjödin och Möller även delta i ett cykellopp i New York som avslutning.

Förutom studien kommer man samla in pengar som ska gå till svenskt föreningsliv som jobbar med att ge barn i behov, med till exempel adhd, autism, asperger, möjlighet att idrotta.

– Man orkar inte cykla över USA utan någon nytta. Jag kommer nog aldrig tycka det är härligt att cykla 14 timmar om dagen. Det måste betyda något, säger Måns Möller som nappade direkt på projektet:

– Ska man ha 40-årskris ska man ha det rejält och inte springa Lidingöloppet, säger han.

Duon genomgår nu rigorösa tester, deras puls bevakas och snart åker de till Spanien för att provcykla sträckorna som sker den första veckan.

– Det är lite att som motionär få tillgång till samma grejer som elitidrottare. Agneta hade jättefina värden, men jag har ju papper på att jag är överviktig. Vi har olika förutsättningar. Men båda har skallen, jag ger inte upp, säger Måns.

TV4 kommer att dokumentera projektet.

– Jag vill inspirera alla till en hälsosam livsstil - motion och kost hör ihop och är viktig för folkhälsan, cykla är något som de allra flesta behärskar och en väldigt skonsam träning, säger Agneta Sjödin i ett pressmeddelande.
