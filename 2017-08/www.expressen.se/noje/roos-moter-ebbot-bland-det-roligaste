Roos möter Ebbot: "Bland det roligaste"
Malin Roos

- Är jag sen? HUR sen? Förlåt, säger Ebbot Lundberg och slänger sig i soffan.

Han är inte sen, inte en minut. Men han är van vid att alltid vara sen.

- Det har ju hänt att några flighter har åkt utan mig. Det var samma med tåget i dag, precis att jag hann.

- Men jag gillar känslan av panik. Jag är likadan i skapandeprocessen, det händer att jag sätter en låt på väg in i studion, säger den 47-åriga sångaren.

Just i dag har han åkt från Göteborg till Stockholm för att mastra den digitala nyutgåvan av Union Carbide Productions plattor, hans numera kultförklarade band från åttiotalet.

- Det blir en jävla skillnad, säger han. Nu låter det som det kändes att det lät när vi spelade in.

Man tänkte när ni lade ner Soundtracks of our lives att du skulle göra mest solo, men har fortsatt med olika band. Är du mer flockdjur än ensamvarg?

- Nej, jag är en ensamvarg egentligen men jag gillar att interagera med andra människor. Jag har alltid varit väldigt lojal mot mina band, jag var den sista i Soundtrack som började göra saker vid sidan av.

När ni skulle ta farväl sa du "ni kommer inte att se mig i något lekprogram på tv i alla fall".

- Och det stämmer. "Så mycket bättre" är inget lekprogram. Okej, det ligger någon jävla lek mitt i, men det handlar om att skapa musik.

- Det är, handen på hjärtat, bland det roligaste jag har gjort. Vi skulle ha behövt en vecka efteråt och bara umgåtts. Kemin var väldigt stark och det VAR omtumlande.

Ken Rings program förra lördagen blev en väldig urladdning. Hur var det att befinna sig mitt i känslostormen?

- Jag hade träffat Ken hemma hos Klas Åhlund (Teddybears STHLM) en gång innan, men allt han har råkat ut för, herrejävlar, så stora saker, saker som människor inte vet om.

Det var väl inte allt som togs upp heller. Ken Ring har ett brottsregister som en telefonkatalog.

- Jo, men det är ju den genren också, det går inte att vara helylle och hålla på med hiphop, då blir det Loket Olsson av det, eller förresten, det är värre att vara Loket.

- Det är tråkigt att man ska fokusera på vad en person gör i tonåren, när man är som mest förvirrad. Man ska inte behöva stå som 35-åring och försvara vad man gjorde som 15-åring.

Vad var det värsta du gjorde som 15-åring?

- Jag blev bannlyst från skate-VM på Gotland. Eller... de la ner skate-VM, faktiskt, på grund av oss. Vi hade ingenstans att sova så vi bröt oss in i på en reklambyrå, vi stal cyklar och plankade och höll på.

- Man har gjort en hel del, såklart.

Och det slutade inte när du fyllde 16, som man har förstått det.

- Nej, jag har alltid dragits till udda personer och udda personer har dragits till mig. Man skulle vara en badboy, det var en attityd.

Stämmer det att du spelade pingis med Bono och slog honom med 21-5 när ni var förband åt U2 på Ullevi 2005?

- Haha, har jag sagt det? Nej, jag vet inte. Som jag minns det nu åkte jag till Strömstad efter spelningen och köpte en hund.

- Vi spelade i och för sig med dem i Köpenhamn också, det kan ha varit då. Ibland vet man inte om saker har hänt. Jag tror att vi får be gitarristen Edge reda ut detta.

Att spela med Rolling Stones inför 13 000 i Globen var som sagt inte nån jättesak för Ebbot Lundberg.

- Det kändes som återuppväckta spöken från Mayakulturen. Den stora grejen med Mick Jagger var att inse "fan vilken dålig kondis jag har". Jag skämdes lite för att jag var så välmående och sket i allt. Sen tänkte jag "det är inget för mig, jag har mitt eget uttryck". Men jag kan beundra både Jagger och Iggy Pop för att de kan hålla sig i så bra form.

- Iggy delade jag loge med en gång, han ser ut som något man har köpt på Buttericks.

- I Rolling Stones var det bara Charlie Watts som jag hälsade ordentligt på, säger den karismatiske sångaren och konstaterar att han inte är den som slickar upways.

- Jag förstår inte den grejen. Den enda gången jag har varit riktigt starstruck var när jag träffade Lill Lindfors, kanske Linda Haglund också, 1976. Jag har väldigt svårt att gå fram och be om autografer. Som på Fotbollsgalan nu, alla mina kompisar ville att jag skulle fixa Zlatans autograf till deras söner, men det hade varit jävligt konstigt.

Fick Zlatan din då?

- Haha, kanske, det hade varit något. Han är världens bästa fotbollsspelare, men hysterin runt honom är otrolig.

Men Jane Birkin, jag är besatt av Jane Birkin. Du måste berätta hur det var när ni sjöng duett tillsammans.

- Jane Birkin såklart! Med en vacker kvinna är det annorlunda, de kan jag bli visuellt kär i. Hon var väldigt sexig och öm, så som man önskade att hon skulle vara. Lite blyg också och jag kan vara rätt bufflig i studion, jag fick skärpa mig för att lugna ner mig.

Hur kunde Serge Gainsbourg välja Birgitte Bardot?

- Ja, hur? Jane Birkin var bättre, jag hade valt henne. De var radarpar ju. Men de hann få en söt dotter i alla fall.

Du själv är gift och hyllande din fru Susanna på ett otroligt fint sätt när du sommarpratade.

- Ja, Sanna är min idol, en mentor. Hon gillar inte det så kallade rampljuset och hade inte en aning om vem jag var när vi träffades. Det var nog bra. Det känns som att hon är nerskickad från någonstans för att ta hand om det här hopplösa fallet, haha.

Du behöver inte prata om detta om du inte vill, men ni har inga barn.

- Nej, det har vi inte, vi har aldrig velat ha barn, vi är inte intresserade. Och det tycker folk är jättekonstigt "Va, det är ju meningen med livet". Men det tycker inte vi. Det handlar om att ta hand om liv och det kan man göra på andra sätt. Vi vill ha mycket djur. Vi har fyra hundar och vem vet, det kanske blir getter och grisar och tjofadderullan också.

Att du ska göra julshow med Peter Wahlbeck, hur kommer det sig?

- För att jag dras till det oberäkneliga. Det är som med tåget och panikkänslan, jag vill ha ett kaos som ska redas upp.

Hur ska showen se ut?

- Jag vet inte, det är det som är grejen. Vi har bara setts en gång.

Och då hade ni druckit sprit, lade armarna om varandra och sa "Klart vi ska göra en show ihop".

- Nej, så var det inte. Han ringde mig och sa "du är den ende som är psykedelisk, vill du göra en julshow med mig".

- Jag gillar allt som är surrealistiskt, har alltid gjort, du skulle se mina teckningar som barn. Det ser ut som jag har gått på något, värre än Dali och Magritte. Jag tänker att tillvaron är som en lök man skalar, det är olika lager och för mig har det alltid legat en spänning i att komma under nästa lager.

Tror du på gud?

- Det är en definition, jag tror att allt har ett medvetande.

Tror du på David Bowie?

- Jag trodde, att han skulle göra en jävligt bra skiva. Men det var ju bara första låten på nya som var bra. Jag blev besviken.

- Men det var ingen som vågade såga honom, det är så med stjärnor som har hållit sig borta länge.

Hur många kaftaner har du?

- 50, mest svarta. Det funkar inte med ljusa, det blir för mycket Jesus, för lattjo och det måste se bra ut. Jag eller min fru designar dem och syr upp.

Har du varit naken under?

- Det har hänt, men jag måste ha något som håller upp "paketet", konstaterar Ebbot Lundberg och fnissar (jo, fnissar).

Jag frågar om det är Melodifestivalen nästa nu när han ändå har gett sig in i tv-leken.

- Nejnej, jag är inte intresserad av Melodifestivalen. Jag kommer inte vara med själv, däremot kan jag tänka mig att skriva låtar.

Eller bara plocka en från byrålådan.

Ebbot berättar att har en hel påse med outgivet godis hemma.

- Det är över 50 låtar i alla fall, som sträcker sig ända bak till åttiotalet. Det är planen nu, att försöka se till att de kommer ut.

- Det känns kul.
