Östlunds påhopp på
Holm – spydiga svaret
Frida Hansson

I maj kom Ruben Östlund hem till Göteborg som vinnare av världens kanske finaste filmpris – Guldpalmen – för sin nya film "The Square".

Filmen, som har premiär i Sverige den 25 augusti, har huvudrollsinnehavare som Claes Bang och Elizabeth Moss från "Mad men".

Under tisdagskvällen gästade regissören Filip & Fredriks program "Breaking news" för att tala om sin framgång och hur han står sig i världseliten bland andra regissörer.



LÄS MER: Så bra var Ruben Östlunds Sommar i P1



Och han tillhör – i alla fall enligt Ruben Östlund själv – gräddan av regissörseliten. I programmet säger han sig vara bättre än "Pulp Fiction"-regissören Quentin Tarantino och Steven Spielberg.

– När det kommer till film så har jag bra självförtroende, definitivt, säger han i "Breaking news".

När det gäller Sveriges regissörstäppa är det inget snack, menar Ruben Östlund. När han får frågan om hur han står sig mot Hannes Holm, regissören bakom filmer som ”Himlen är oskyldigt blå” och ”En man som heter Ove”:

– Han är jag definitivt bättre än, säger han.

Men i den frågan håller inte Hannes Holm med. I ett syrligt sms-svar skriver Hannes Holm om Ruben Östlunds uttalande:

"Det låter ju förskräckligt. Jag är fortfarande mycket bättre än honom och tror han mig inte bör han genast kontakta min mamma, skriver han och fortsätter:

"Hon är tydlig på den punkten och sa att mina filmer inte är lika fyrkantiga – som hans", avslutar han i skämtsam ton.



LÄS MER: Filip Hammars löfte – så vill han förändras





Det finns också en historia mellan de två svenska regissörerna, enligt Ruben Östlund. I "Breaking news" berättar han om ett bråk med Hannes Holm som höll på att sluta i ett offentligt skådespel.

– Vi hade premiären i går (läs: måndag) och jag fick höra att han hade planer på att gå och tårta mig på premiären. Men den kom inte, säger han.

Filip Hammar i "Breaking news": Varför då?

– Han var sur på en grej jag hade sagt i en tidning. Först hade jag gjort ett uttalande om att jag var jätteavundsjuk på honom, sen blev jag full på kvällen och skrev något jätteelakt om honom i ett mess till journalisten, säger han.

"Breaking news" med Filip och Fredrik sänds måndag till torsdag 22 i Kanal 5. Programmet leds av duon Filip och Fredrik som tar pulsen på dagsaktuella händelser.
