Magdalena Graafs sorg efter sin son
Malin Roos

Jag lärde känna Magdalena Graaf när hon skrev sommarkrönikor för Expressen för fem år sen, jag var redaktör och Magdalena var den vassa pennan med den spänstiga hjärnan, en hjärna som hade en förmåga att skena i väg i bland.

Jag gillade det, hennes på samma gång varma och fräcka sätt, och efter en sommar med snudd på daglig kontakt om texter och idéer (inte sällan sent på nätterna) föll det sig naturligt att fortsätta hålla kontakten.

När Magdalena Graaf drabbades av en hjärnblödning under "Let's Dance" ringde hon mig från sjukhussängen.

På bokmässan för nästan prick ett år sedan hade vi inte setts och hörts på länge, vi hade mycket att catcha upp när vi med hålfötter från helvetet efter tolv timmar på mässgolvet i icke fotriktiga skor, sparkade av oss klackarna på hotell Elite Park Avenue i Göteborg.



LÄS MER: Magdalena Graaf har blivit mamma igen

Vi pratade om hennes nystartade pod med psykiatern David Eberhard, om tv-jobben och om, barnen.

Jag hade gått igenom en tuff separation och Magdalena som har haft sin beskärda del av just detta, kom med råd och pepp.

För en månad sen hände det ofattbara, Magdalena Graaf förlorade sin äldste son Isak, bara 19 år, under tragiska omständigheter.

Vi har haft kontakt under den här perioden, vi har inte pratat, Magdalena har inte orkat vilket är fullständigt och helt förståeligt, men vi har skrivit till varandra. Skrivandet hjälper henne, som hon konstaterade i sitt smärtsamma blogginlägg i går, där hon skrev om sonens begravning i fredags.

"Min lilla fina pojke låg där i en kista som jag valt ut. Hans mamma? Så fel, så overkligt. Jag minns hans första steg. När han tappade sina mjölktänder. När han var mörkrädd och vi kurade ner oss tillsammans i hans lilla säng. Födelsedagar, skolavslutningar, när vi kämpade oss genom motgångar och vann. När han fick sin första moppe. Lyckan efter att ha fått sitt första jobb", skriver Magdalena Graaf och beskriver dagen som vacker men oerhört smärtsam, med tårar och gränslös sorg - men också glädje och fina minnen.



Hon orkar fortfarande inte prata men sms:ar efter blogginlägget att jag kan ringa Filip, hennes man och hennes största stöd genom det fruktansvärda.

- Det har varit jätteskönt att det inte har skrivits en massa, det hade man inte pallat med. Att det har gått en månad känns nästan ofattbart, tiden går, på gott och ont, säger Filip Larsson.

- Alla de som Isak hade velat skulle vara på begravningen, var där. Våra familjer och de allra närmaste vännerna, de han trivdes bäst med, alla som älskade att vara nära Isak.

Han beskriver de senaste fyra veckorna som ett "töcken".

Magdalena hade pratat med sin äldste son två timmar innan han dog, de skulle laga middag tillsammans och skojade och skrattade. Hon skriver på bloggen att "han var så glad, så förväntansfull inför livet. Han trivdes så i lägenheten på Gärdet, han hade inrett den i jordfärger och var så stolt".

- Vi tar inte en dag i taget, vi tar några timmar i taget, säger Filip Larsson nu.

- Vi koncentrerar oss på att ha en liten plan för varje dag. Det viktiga har varit att vara väldigt nära familjen och vi är jättenära allihop. Det har varit en otrolig styrka genom detta.



Magdalena Graaf och Filip Larsson har sonen Charlie, 2, tillsammans, från tidigare äktenskap med förre landslagsmålvakten i fotboll, Magnus Hedman, har hon sönerna Tristan, 9, och Lancelot, 14.

Enligt Filip har Magnus Hedman varit ett stort stöd genom krisen.

- I sådana här lägen måste alla hjälpas åt och alla har varit jättefina och stöttat varandra. Det finns bara en väg när sådant här händer. Allt annat runtomkring förutom barnen och familjen blir oviktigt i sammanhanget, säger han och fortsätter:

- Magdalena och jag har varit tillsammans i fem år nu och jag är så glad att vi hann komma så nära varandra. Isak var en fantastisk kille, det vet jag precis som hans mamma, det gör att vi förstår varandra och kan stötta varandra på ett helt annat sätt, naturligt, utan att stå på läktaren och titta på.

- Att ha fler barn att ta hand om när något sådant här händer är på gott och ont, det är bara upp som gäller. Även om inte jag kan jämföra min sorg med Magdalenas, det är mycket värre, så förstår jag att det är jäkla viktigt att komma upp och vara vaken på dagen och sova ordentligt när hon väl ska sova.

- Jag är så otroligt imponerad av Magdalena. Hon är enormt stark i sin sorg, utan att tänka på det så stöttar hon oss andra i familjen.



Jag minns särskilt väl en av krönikorna i Expressen den där sommaren för fem år sen, Magdalena Graaf skrev från sin semester, ensam med fyra söner i Italien:

"Jag är rädd för döden, rädd för att få cancer, rädd för att göra mina medmänniskor ledsna och besvikna, rädd för att bli ensam, rädd för att simma på djupt vatten, rädd för getingar, rädd för att dyka från bryggor, och jag får fullständig dödsångest av att flyga. Så, som ni förstår är sommaren en riktig prövning. Under mina två semesterveckor här på Sardinien handlar dagarna om att inte överföra mina egna rädslor på barnen".

Hon avslutade skrattande med att berätta att receptionisten på hotellet hade tagit hennes då 13-årige son för hennes make.

"Isak är visserligen ett huvud längre än jag, har 43 i skor och har rakat fjunen sedan han var 11, de undrade hur gamla "era två barn är". Isak grymtade av avsmak och vägrar nu att ligga bredvid mig på stranden".

Nu finns han inte längre.



- Det kan inte bli värre än såhär. Det är långt, långt, långt kvar. Vi får fortsätta att ta ett litet steg åt gången, säger Filip Larsson och berättar att Magdalena i dagarna åker med sin mamma till Lappland för att komma undan och för att hämta kraft.

- Hon ska upp ett par dagar och gå på fjället med sin mamma. Det tror jag blir jättebra.

Eller som Magdalena Graaf själv uttrycker det på bloggen:

"Att få vara runt mamma stärker mig. Jag kan få känna mig liten och slippa vara stark. Gråta i mammas famn".
