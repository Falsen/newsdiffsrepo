Beskedet: "Så mycket bättre" kan ställas in
Emma Hjortman

Musikern Freddie Wadlings död kom plötsligt. I sommar skulle han vara med i TV4:s "Så mycket bättre". Den sista tiden befann han sig mitt uppe i förberedelserna inför programmet.

Artisterna skulle ha anlänt till Gotland och tv-inspelningarna nästa helg - men Martin Nygren, producent för programmet, är nu osäker på om säsongen ens blir av.

– Tanken var att vi skulle åkt nu nästa lördag. Allt kan hända, jag kan inte utesluta någonting egentligen just nu, säger han och fortsätter:

– Oavsett hur det blir, om säsongen ens blir av överhuvudtaget, så tror jag att Freddie kommer finnas med på något sätt, det blir ju konstigt annars. Men jag vill inte spekulera kring det. Nu får det här ta den tid det tar. Även om vi inte kommer kunna göra... Vi måste ta fram en lösning.





LÄS MER: Håkan Hellström tar Wadlings död hårt





Kan det alltså bli så att säsongen ställs in?

– Jag vill inte spekulera, men allt kan hända. Jag vill inte gå händelserna i förväg, nu ska folk få sörja det tragiska som hänt.

TV4 befinner sig i chock efter dödsbeskedet, berättar Martin Nygren. Deras tankar går främst till hans nära och kära.





LÄS MER: Kändisarna som sörjer Freddie Wadling





Nu ska kanalen fokusera på att smälta det som hänt. När beslutet om hur det blir med tv-produktionen tas vet han ännu inte.

– Vi har inte kommit så långt, hur det blir med årets säsong. Vi är alla i någon slags sorg och chock över det som har hänt. Tankarna i första hand går till Freddies nära och kära, hans krets. Alla måste få ta till sig det här och känna efter lite grann i lugn och ro över det som har hänt. Det är ju inte heller en fråga som berör bara oss på TV4, utan det påverkar andra runtomkring. De runt Freddie och de övriga artisterna.





Följ Expressen Nöje på Facebook - där kan du kommentera och diskutera våra artiklar.
