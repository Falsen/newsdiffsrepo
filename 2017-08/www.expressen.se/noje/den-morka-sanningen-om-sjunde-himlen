Den mörka sanningen om "Sjunde himlen"
Pascal Engman

Det var Stephen Collins fru, Faye Grant, som i hemlighet bandade när "Sjunde himlen"-skådespelaren under en parterapi-sejour erkänt att han förgripit sig på en 11-årig flicka.

Skådespelaren ska själv ha berättat om övergreppen för Faye Grant redan 2012.

Det var också de sexuella övergreppen som fått paret att besöka en terapeut.

Skådespelaren hade ingen aning om att ex-hustrun bandade hans berättelse, och att den nu används i skilsmässan.

- Det fanns stunder när hennes hand... jag la hennes hand på min penis, säger Stephen Collins i bandupptagningen som TMZ tagit del av.

Men anklagelserna mot Stephan Collins stannar inte där. Han ska dessutom flera gånger ha blottat sig för flickan, som ska vara en avlägsen släkting till Stephen Collins första fru och ibland sov över hos paret.



Avslöjandet har, enligt TMZ, lett till att Collins har fått sparken från uppföljaren till filmen "Ted", enligt Variety och förlorat en roll i "Scandal". Även i Sverige har avslöjandet fått efterverkningar.

Kanal 5, som visat "Sjunde himlen" i Sverige, har valt att ta bort serien ur sin tablå.

- Vi ser alltid över vårt innehåll löpande och när det gäller morgonvisningarna av "Sjunde himlen"-repriserna så hängde de löst redan tidigare. Mot bakgrund av detta och den senaste händelseutvecklingen så ser vi inget skäl att fördröja utsorteringen av programmet, sa Dan Panas, presschef på SBS Discovery.

Nu rapporterar TMZ att det innebär en förlust för de andra medverkande i serien som sändes i elva säsonger mellan åren 1996 och 2007. De förlorar nämligen royaltyintäkter för de inställda repriserna.



Caryn Moss, mamma till barnskådespelarna Niki och Sam Saletta, som gjorde var sin roll i "Sjunde himlen", säger till TMZ att de upphörde så fort serien stoppades.

Enligt Moss var det inga enorma summor, men hon menar att det samtidigt är en inkomst som "kommer att saknas". Niki Saletta medverkade som karaktären Deena Stewart i 18 avsnitt, och Sam som George Camden i sex episoder.

För att späda på det mörka ytterligare: Bara en vecka innan anklagelserna kom hade indiekortfilmen "Penance" premiär på Catalina Film Festival. I den elva minuter långa filmen spelar Collins pedofil och präst, skriver Hollywood Reporter.

Polisen förbereder nu ett åtal mot Collins. Samtidigt befinner sig "Sjunde himlen"-pastorn i en smutsig skilsmässa från Faye Grant.



Enligt Collins advokat Mark Vincent Kaplan har Faye Grant försökt övertala en flicka att vittna om att hon utsatts för sexuella övergrepp, trots att så inte ska vara fallet.

Runt 90 miljoner kronor står på spel i skilsmässan, och Collins advokater har tidigare hävdat att inspelningarna använts som utpressning.

Något Grant nekat till.

Faye Grant ska ha lämnat inspelningarna till polisen redan för två år sedan, menar hennes advokat.



En tid innan avslöjandet om Collins övergrepp kom, drabbades "Sjunde himlen"-fans av ett annat sorgligt besked. Skådespelaren Sarah Goldberg avled, bara 40 år gammal. Hon dog i sömnen och hittades med datorn i knät i familjens stuga i Wisconsin.

I "Sjunde himlen" spelade Sarah rollfiguren Sarah Glass Camden i fyra säsonger.

- Hon somnade och vaknade aldrig, sa mamman till Chigaco Sun-Times.

"Sjunde himlen" sändes i elva säsonger, mellan 1996 och 2007.
