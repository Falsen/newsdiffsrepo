Efter dotterns död - Bob Geldof har friat
Tomas Kvarnkullen

Det har varit en tung tid för familjen Geldof sedan Peaches, 25, hittades död i sitt hem i Kent sydost om London.

Men samtidigt som familjen har sorg kommer nyheter om att hennes far Bob Geldof ska gifta sig.

Han uppges ha friat till sin flickvän sedan 18 år, den franska skådespelerskan Jeanne Marine, 49.

Hennes väninna Jerry Hall – tidigare hustru till Mick Jagger – uppger för Daily Mail:

– Bob och Jeanne har gått igenom ett helvete, men de är fast beslutna om att något gott kommer att komma ur allt det här.

Jerry Hall närvarade vid begravningen av Peaches Geldof i kyrkan i Davington i Kent förra veckan och säger att hon fått veta av väninnan att Bob Geldof friat.

– Jag är så glad för hennes skull. Det får en att inse att man måste uppskatta det man har, säger Hall enligt Daily Mail.

Bob Geldof, välkänd rockmusiker som grundade Live Aid, var tidigare gift med Peaches Geldofs mor Paula Yates, men de skilde sig 1996. Yates dog i en överdos heroin i sitt hem i västra London 2000.

Polis i grevskapet Kent ska i dag på eftermiddagen offentliggöra dödsorsaken efter Peaches Geldofs tragiska bortgång.

Enligt uppgifter i dagens upplaga av The Times har de toxikologiska testerna visat att hon dog av en överdos heroin, precis som sin mor.
