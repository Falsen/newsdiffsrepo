Läkarens skarpa
varning till Leif GW
Dante Thomsen

Leif GW Persson är tillbaka med en ny säsong av "GW:s mord" i TV4. Samtidigt har polisprofessorns viktnedgång stannat av. Hittills har Leif GW Persson gått ner 26 kg – målet är 50 kg innan årsskiftet.

– Jag ska fortsätta. Jag tänker inte ge upp halvvägs, men sedan får vi se, säger han.

Känns det som ett misslyckade att det blivit svårare att gå ner i vikt?

– Det är klart. Det är lättare när det är lätt än när det är jobbigt om jag säger så. Men jag sliter med frågan så det ska nog ordna sig till sist.



LÄS MER: Leif GW Persson om avtalet och kanalbytet



Leif GW Persson har en förklaring till att viktnedgången stannat av.

– Jag är ju nykter halva året och då dricker jag över huvud taget ingen alkohol men det gör jag ju nu och det är ju så med alkohol att det är väldigt kaloririkt. Om jag skär av den biten så börjar det nog ta fart igen.

Varför fattade beslutet att bara dricka halvårsvis?

– Jag skulle inte klara av att dricka alkohol hela året eftersom jag ofta dricker för mycket när jag gör det. Det var ett beslut som jag tog för mycket längesedan. Det borde fler tänka på faktiskt, säger han och fortsätter:

– Jag skulle inte klara av att dricka hela året, det skulle jag inte fixa. Jag skulle inte få någonting gjort bland annat. Om man jobbar med det jag jobbar med då kan man inte hålla på och dricka massa alkohol, det går inte.





I maj varje år går Leif GW Persson, som inleder sitt nyktra halvår på nyårsafton, på en hälsokontroll.

– De gör en total genomgång och första gången jag kom till den här nya läkaren så levde han i någon föreställning om att jag var absolutist eftersom han sett mina leverprover. Levern reparerar ju sig själv om den får vara i fred några månader. Nu har han ju insett att jag inte är någon absolutist, säger han och skrattar.



LÄS MER: Leif GW:s viktras: "Jag var verkligen smällfet"

Beslutet att dra ner på alkoholen kom dock efter en skarp varning från läkaren.

– Det var också på en sådan där hälsokontroll och då var det helt enkelt så att läkaren sa att mina levervärden var ganska usla. Jag svarade att jag ska försöka åtgärda det till nästa år och "vi ses igen", säger Leif GW Persson och fortsätter:

– Då svarade han att han inte trodde att vi skulle ses mer om jag fortsatte på det viset. Och det var ett ganska klart besked. Jag är inte livstrött på det viset så då slutade jag helt enkelt och bestämde mig för att jag kör halva året vitt och halva året grått.
