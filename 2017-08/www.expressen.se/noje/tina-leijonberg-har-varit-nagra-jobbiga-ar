Tina Leijonberg: "Har varit några jobbiga år"
Mia Karlsson

Förra året var hektiskt för Tina Leijonberg, 52. Hon spelade revy i Skåne och fars i Värmland. Det blev så mycket resande att hon knappt hann med sig själv - samtidigt som hon kämpade med en depression hon haft i många år.

Det är därför hon tagit en paus nu - och lever på sparade pengar medan hon går i KBT-terapi och sjunger i kör.

- Själen behövde få komma i kapp. Det har varit några jäkligt jobbiga år, jag har råkat ut för så mycket tråkiga saker som jag behöver bearbeta. Och att just få sjunga, helt ideellt, i den här Abba-kören som jag är med i, är så fantastiskt. Jag träffar helt underbara människor och det ger mig sådan kraft, berättar hon för Extra.

Körsången hjälper henne att bearbeta de svåra åren - samtidigt som hon nu går i KBT-terapi. Hon får verktyg att inte braka ihop fullständigt - och att lära sig leva med sorgen efter ett förlorat barn.

Året var 2008. Tina Leijonberg hade hittat sin stora kärlek, den 13 år yngre tatueraren och musikern Jonny Wemmenstedt, och livet vara så lyckligt det kunde vara. Men så kände hon intuitivt att något inte stod rätt till med bebisen i magen.

- Jag var i sjätte månaden och bad om ett extra ultraljud.

Där och då föll livet samman.­ Pojken i magen hade ett allvarligt hjärtfel och paret tog det svåra beslutet att avsluta ­graviditeten

- Jag fick föda ut honom och det var ett trauma som aldrig kommer släppa. I terapin lär jag mig acceptera att mitt liv blev så här, det går inte att ändra på, säger Tina.

Hon är inte rädd för att prata öppet om sin depression - som hon fortfarande lider av men som hon lär sig hantera. Hon hyllar sin sambo för stödet han gett henne under de här svåra åren.

- Det är så klart inte världens lättaste att leva med en människa som inte mår bra, men han har funnits där hela tiden.

Tina hoppas nu lämna de svåra åren bakom sig. Och drömmen är att få satsa helhjärtat på film och teater.
