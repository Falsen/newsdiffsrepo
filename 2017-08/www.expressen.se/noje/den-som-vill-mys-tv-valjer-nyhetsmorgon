Flera missar i SVT:s
"Morgonstudion"
Anders Björkman

Fyra mediebolag konkurrerar om tittarna till frukost. Det är nya ”Morgonstudion” i SVT, ”Nyhetsmorgon” i TV4, ”Senaste nytt” i Expressen TV och  ”Aftonbladet morgon” i Aftonbladet TV.

Alla har nyhetssändningar och därutöver blandat innehåll.

Men ingen har längre någon traditionell morgonsoffa.

”Nyhetsmorgon” är störst och etablerad mys-tv. Där kör programledarna ofta stående och har de gäster så sitter de vid ett högt runt bord.

”Aftonbladet morgon” har ett bord i vinkel och satsar på humor, mycket fniss och flams och skojiga klipp.

”Senaste nytt”, som Expressen TV kallar sin morgonsändning från och med nu, har den stramaste traditionella nyhetssändningen vid klassisk nyhetsdesk.

”Morgonstudion”, då? Jo, SVT:s nya storsatsning på frukost-tv skiljer sig helt från ”Gomorron Sverige”. Högre tempo, kortare nyhetssändningar och ett runt stort bord, där många får plats.

André Pops och Karin Magnusson, ankare måndag till onsdag, startar i gryningen med fullsatt bord, där medarbetare för sport, nöje, väder och nyheter, samlas för i ett samtal om vad som var på gång denna dag. Det är annorlunda.

Först efter en halvtimma kommer första traditionella nyhetssändningen, som är kort och har hänvisningar till senare inslag. Två väderrapporter i timmen och de är kortfattade, tack för det.

Nöje och sport har egna inslag, denna morgon MTV-galan i USA och Peder Fredricsons EM-guld.

Tredje timmen, efter åtta, blir ”Morgonstudion” lite mer magasin med ett långt inslag om att vara nybliven förälder.

Alla satsar denna morgon på samma stora nyheter, ingen har någon egen nyhet. Stormen i Texas får lite för stort utrymme, framför allt för att det finns dramatiska bilder. Moderatkrisen, Stefan Löfvens statssekreterares avgång och efter hand nyheten om varslad SAS-strejk.

SVT är ensam om en sak: lokala nyheter, som fick sitt nya utseende redan för någon månad sedan.

Både André Pops och Karin Magnusson är mycket rutinerade och pratar rakt och enkelt i hela meningar från gryning till förmiddag. Premiärsändningen har en del småmissar med ryggar i bild, ljudfel, inslag som ligger lite fel – det är arvet från ”Gomorron Sverige” .

”Morgonstudion” har förstås många upprepningar när man ser hela sändningen, vilket knappast någon gör.

Det är dock inte så tjatigt som jag väntat. Pops och Magnusson anstränger sig för att förmedla gott humör.

Men den som vill ha mysmorgon väljer fyrans ”Nyhetsmorgon”.
