Inger Nilsson: "Inte fått vara i fred på 45 år"
Thomas Kingdahl

Inger Nilsson var åtta år när hon blev Pippi Långstrump - nu har hon levt med rollen i 45 år.

- Jag har fått slåss för att hitta en egen identitet, säger Inger Nilsson.

Först en tv-serie - och sedan tre långfilmer. Inger Nilsson blev Pippi med svenska folket och snart hela världen.

Den lilla rödhåriga, fräkniga flickan från Kisa i Östergötland spelade rollen som Pippi. Och hon var starkast i världen, bodde själv i Villa Villekulla med hästen Lilla Gubben och apan Herr Nilsson.

- Jag bodde överallt under åren vi filmade. Det var Stockholm, Gotland, Norge. Jag åkte helikopter, tåg, buss och bil till alla inspelningar.

Hur har rollen som Pippi påverkat dig och ditt liv?

- Jag har haft svårt att få rollen. Jag gick som vuxen och utbildade mig på scenskolan. Men ingen teaterchef ville anställa mig.

Varför?

- De sa bara. Du är Pippi Långstrump. Du kan inte jobba hos oss.

Hur har du kunnat hantera den här situationen?

- Jag fick slåss länge för att hitta min identitet. Nu känner jag mig trygg. Jag har gjort lite av varje tidigare. Jag jobbade ett tag som läkarsekreterare. Men i grunden är jag skådespelare och jag har varit aktiv sedan åren som Pippi.

Vad gör du i dag?

- Jag har spelat rättsläkaren Ewa i tyska deckarserien "Kommissarien och havet". Vi har gjort 16 delar. Vi har filmat sedan 2006. Mest på Gotland faktiskt.

Ja, det var där Pippi Långstrump spelades in.

- Ja, jag blir påmind hela tiden om det av statister som är med i deckarserien. Och av öborna. Under en av tagningarna kom det fram en äldre man som sa. "Välkommen tillbaka, här spelade du in Pippi som liten flicka. Minns du det?". Ja, vad ska man säga då.

Du gör även egna föreställningar numera. Berätta?

- Jag pratar om mitt liv och livet som barnskådis om hur det var att spela Pippi.

Har det varit svårt att prata om det?

- Ja, det är inte förrän nu. Vid över 50 års ålder är det lättare för mig.

Får du vara i fred?

- Nej, jag blir alltid igenkänd. I Tyskland och norra i Europa kan beundrare stå över tio timmar i regn för att få skymten av mig. Jag får också brev.

Många?

- Ja, fyra, fem om dagen. Jag har kartonger med brev hemma.
