Berghagen festade med Iron Maiden i natt
Emelie Henricson

Iron Maiden lämnade snabbt Friends arena och Solna efter sin bejublade och utsålda konsert. Väl framme på hotellet mötte trummisen Nicko McBrain upp Lasse Berghagen, Nanne Grönvall, Kicken, Mikkey Dee och Maidens tidigare livvakt och körsångare Peter Lokrantz för att shotta och dricka öl.

- Det är riktigt trevligt, det är ett härligt gäng som är här, säger Jesper Parnevik.

Både Jesper Parnevik och Lasse Berghagen har känt Nicko McBrain i flera år. Men från början kände golfproffset inte igen artisten.

- Han kom fram och frågade om en autograf men jag hade ingen aning om vem han var. Efter det blev vi polare. Han bor också i Florida och han var med på min 40-årsfest. Vi har träffats ganska mycket och spelar lite golf tillsammans. Han är en hyfsad golfare, men en riktigt grym människa, säger Jesper Parnevik.

Innan klockan 01 lämnade Lasse Berghagen hotellet.

- Vi har haft en mycket trevlig kväll, säger han och berättar att han och frun Eva har bjudit vännen Nicko McBrain på lunch på Östermalm tidigare under dagen.

Även Nanne Grönvall var på hotellet för att festa loss med hårdrocksbandet.

- Vi har haft en jättebra kväll!

- Vi har suttit och pratat efter konserten, den var så bra. När man ser ut i publiken och folkhavet - så häftigt, säger Nanne Grönvall.

Under uppträdandet hyllade sångaren i gruppen, Bruce Dickinson, Sverige.

Även efter konserten, på hotellet, fortsatte hyllningarna till Sverige.

Under Expressens samtal med Jesper Parnevik kommer Nicko McBrain fram för att hälsa:

- Sverige har alltid den bästa crewn. Alla som han har träffat här har han blivit polare med, förmedlar Jesper Parnevik och berättar att de även på hotellet pratat om de fantastiska fansen.
