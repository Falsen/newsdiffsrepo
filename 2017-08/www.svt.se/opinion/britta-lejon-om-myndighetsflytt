”Utlokalisering av myndigheter är inte rätt väg”
Britta LejonOrdförande i Fackförbundet ST

Idag meddelande regeringen att hela eller delar av sju myndigheter ska flyttas från Stockholm till andra delar av landet. Det innebär att cirka 500 jobb flyttas.

Självklart delar vi regeringens ambition att Sverige ska hålla ihop och att staten ska finnas i hela landet. Det är viktigt att alla medborgare har tillgång till god statlig service.

Vi i Fackförbundet ST ställer oss dock frågande till regeringens tillvägagångssätt. Vi tror inte att det bästa sättet är att flytta på befintliga jobb och befintlig verksamhet.

Erfarenheter från tidigare myndighetsflyttar visar att det är både dyrt och ineffektivt. Det har bland annat regeringens eget expertorgan Statskontoret konstaterat.

Den statliga verksamheten behöver förbättras och utvecklas. På många arbetsplatser där våra medlemmar finns är det en ansträngd arbetssituation och arbetsbelastningen är hög.

Upplevelsen från medborgarna är att de inte får hjälp i rimlig tid eller att de inte får någon kontakt alls. För att tillgodose medborgarnas behov av service men också för att upprätthålla rättssäkerheten behöver befintliga statliga verksamheter anställa mer personal.

I första hand bör regeringen därför bygga vidare på redan befintlig statlig verksamhet för att rusta landet. Infrastrukturen och järnvägsunderhållet är gravt eftersatt och behöver förbättras.

De myndigheter som medborgare har mycket kontakter med i sin vardag behöver utvecklas så att de kan ge den allra bästa servicen.

Arbetsförmedlingen, Försäkringskassan och Polisen är exempel på myndigheter som behöver mer resurser för att kunna öka tillgängligheten för medborgarna även på mindre orter.

Vi ser att det också är möjligt att skapa fler kvalificerade statliga jobb på orter utanför storstadsregionerna genom att förlägga nya myndigheter dit.

Men när Skolforskningsinstitutet och Upphandlingsmyndigheten skulle starta valde regeringen att lägga dem i Stockholm.

Ett annat exempel på regeringens bristande långsiktighet är att Svenska institutets verksamhet på Gotland lades ner i efter att regeringen dragit ner anslagen för verksamheten och de tolv tjänsterna flyttades till Gamla stan i Stockholm i höstas.

Nu vill regeringen flytta 15 tjänster från Universitets-och högskolerådet i Stockholm till Visby. Det saknas en långsiktig politik.

Regeringens flyttiver innebär bekymmer för verksamheterna och för våra medlemmar. Både Statskontoret och Riksrevisionen har utvärderat tidigare utlokaliseringar av statliga myndigheter.

De utvärderingarna visar att varje utflyttat jobb i genomsnitt kostar 1 miljon kronor och att myndigheterna tappar verksamhetsfart som tar flera år att hämta igen.

I det perspektivet framstår det som oseriöst att regeringen menar att myndigheterna ska hantera flyttkarusellen helt utan extra resurser. Vi i Fackförbundet ST är rädda att myndighetsledningen löser ekvationen genom att minska antalet tjänster.

Det bör ligga i regeringens intresse att flytten sker på ett smidigt sätt och regeringen behöver ta ansvar för hela genomförandet. Risken med regeringens agerande är att Sverige istället får färre statliga jobb och sämre statlig service.

Sverige behöver bättre statlig verksamhet på fler orter. Regeringens beslut idag skapar inte förutsättningar för det.
