Ny kritik mot Charlie Hebdo
Johanna Palm

Det senaste numret av tidningen, som år 2015 utsattes för ett terrorattentat, visar på framsidan en tecknad bild av två personer som ligger i en blodpöl invid en bil jämte de utskrivna orden ”Islam, fredens religion för evigt”.

Nu menar kritiker att tidningen skuldbelägger en hel religion för terrordådet på La Rambla i Barcelona den 17 augusti. Attentatsmännen i attacken i Spanien utreds med utgångspunkt att de istället ska ha radikaliserats av en muslimsk extremistisk imam. Det skriver France 24.

LÄS MER: Ett år efter attacken mot Charlie Hebdo: ”Frankrike är förändrat”

Omslagets motiv kom snabbt att väcka diskussion i sociala medier. Bland annat twittrade Stephane Le Foll, parlamentsledamot för det franska socialistpartiet, att omslaget var ”extremt farligt”.

”Journalister måste utöva motstånd mot att göra dessa associationer eftersom de kan komma att användas av andra”, skrev han.

Charlie Hebdos chefredaktör har besvarat kritiken i en ledare där han säger att experter och politiker undviker att hantera frågan om religionens roll.
