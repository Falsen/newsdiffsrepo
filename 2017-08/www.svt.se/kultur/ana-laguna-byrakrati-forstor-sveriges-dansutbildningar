Ana Laguna: ”Byråkrati förstör Sveriges dansutbildningar”
Nina König

– Man ser på kvalitén på dansarna att utbildningen har försämrats och då klarar de inte av vissa saker som man måste klara av som dansare, säger hon.

Ana Laguna är trots sin ålder fortfarande aktiv som dansare internationellt, men hon är även professor och styrelseledamot i Carina Aris minnesfond som delar ut stipendier till unga svenska dansare. Hon har följt svensk dans under många år och menar att försämringen av utbildningen ställer till problem.

– Konsekvenserna blir att dansarna inte får jobb i de olika kompanierna som finns i landet och utanför landet. Koreograferna får inte jobba med tillräckligt bra utbildade dansare och man själv som dansare får inte utlopp för de där fantastiska möjligheterna som dansen ger, säger hon.

Kungliga Svenska balettskolan är den enda svenska dansutbildningen som har tillräckligt hög nivå för att få sina elever anställda på Sveriges enda klassiska balettkompani, Kungliga Operan. Ändå står skolan för mindre än en tredjedel av dansarna där, resten kommer från andra länder, och det är inte första gången skolan får kritik.

2011 gjorde regeringen om utbildningen efter att den kritiserats för att hålla för låg nivå, men Ana Laguna menar att omorganisationen inte har hjälpt.

– Det gjordes om för att bli ännu mer byråkratiskt och man ifrågasatte aldrig lärarna eller ledarna, istället ifrågasattes eleverna och de är i händerna på dem som lär ut, säger hon.

Men Pär Emteryd som är rektor på Kungliga Svenska balettskolan tycker att kritiken inte stämmer.

– Att kritisera skolan just nu är lite orättvist för skolans uppdrag från 2011 är att utbilda dansare för en internationell marknad. De som har gått igenom hela den utbildningen har gjort det först om tre år, säger han.

Ändå medger han att det finns problem på skolan eftersom antalet dansare som söker till utbildningen är för få och att det är svårt att både hitta elever och att behålla dem.

Ana Laguna menar däremot att det främst är organisationen och själva utbildningen som är problemet och att regeringen borde tänka om.

– De borde inte sätta byråkrater på poster som ska utbilda dansare och Kulturdepartementet borde engagera sig mera eftersom dans är en konstart som tillhör kulturen, säger hon.
