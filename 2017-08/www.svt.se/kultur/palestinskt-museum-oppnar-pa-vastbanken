Palestinskt museum öppnar på Västbanken
Anna  Grönberg

Titeln på museets invigningsutställning är Jerusalem Lives – en utställning som, enligt utställningens curator Reem Fadda, kretsar kring ”att fokusera på den levande aspekten av staden och stötta dess invånare”, enligt The Art Newspaper.

Museet stod färdigt redan under våren efter en 3,5 år lång byggprocess, men har stått stängt då ledningen först nu enats kring institutionens kreativa vision – något som också slutade med att den förste museichefen valde att hoppa av projektet.

Enligt den nye chefen Mahmoud Hawari kommer museet, som öppnade under söndagen, under de närmaste åren att, utöver att visa utställningar, också kunna erbjuda ett digitalt arkiv.

Det palestinska museet är placerat på en kulle utanför universitetstaden Birzeit och själva bygget har kostat nära 28 miljoner dollar – pengar som övervägande skänkts av privata donatorer.

Sedan tidigare finns redan upp emot 30 palestinska museer på Västbanken, Gazaremsan och i östra Jerusalem, men inget av dessa kan storleksmässigt jämföras med den nyöppnade byggnaden.
