Här är spelhöstens höjdpunkter
Joachim Sundell

Till skillnad från filmvärldens traditionella batteri av somriga blockbusters har spelsommaren varit ovanligt sval. Nintendos färgglada Splatoon 2 gladde Switch-publiken, Uncharted lanserade en spinoff genom Lost Legacy och den originella indieklassikern Nidhogg fick en uppföljare.

Själv har jag haft fullt upp med att avsluta den japanska fullträffen Persona 5 från i våras, som jag såhär långt in i 2017 håller för årets bästa spel.

Men om sommaren var mager är spelhösten desto matigare: Här är höjdpunkterna – hela listan hittar du längst ner i artikeln

Destiny var spelet som aldrig riktigt blev färdigt. Utvecklarna ändrade i spelsystemet, bytte skådespelare och klippte och klistrade i den obegripliga handlingen så många gånger att Destiny 2 nu skämtsamt kallas för den slutgiltiga versionen av originalet.

Trots hatkärleken investerade jag och många med mig hundratals timmar i Destinys vackra och actiontäta universum – för den som vill återuppta sin komplicerade relation till Bungies flaggskeppstitel anländer Destiny 2 den 6 september.

Förra hösten släppte Nintendo en miniatyrversion av sin klassiska 8-bitarskonsol, till nostalgikernas stora glädje. Mindre glädjande för dem var att den sålde slut direkt, medan Nintendo vägrade tillverka fler.

Med tanke på det efterföljande raseriet är det nästan imponerande att den kommande miniversionen av Super Nintendo följer exakt samma mönster. Snes mini släpps den 29 september tillsammans med 21 klassiska spel, men tycks redan nu vara slutsåld överallt.

Vad som borde varit en självklar succé börjar mer och mer likna spelhistoriens största trollning.

South Park-skaparna fick till ett litet mästerverk i och med 2014 års The stick of truth. Rollspelet, där skolbarnen i South Park leker fram en Sagan om ringen-berättelse som spårar ur fullständigt, var som ett åtta timmar långt, perfekt avsnitt av förlagan.

I uppföljaren försöker Cartman bli rik på att skapa en superhjälte-franschise kring sitt tveksamma alterego ”The Coon”. Men den stora frågan är inte om ”superhjältespelet” lever upp till föregångaren, utan om även Fractured but whole kommer att censureras. The stick of truth testade alla gränser för vad man får skämta om, och någonstans runt scenen där spelaren utför en abort (på Stans pappa Randy) fick Ubisoft nog och klippte bort flera av de grövsta skämten i den europeiska utgåvan.

Att döma av vad som setts hittills kommer ”Fractured but whole” vara minst lika gränslöst som originalet – om det blir censur på nytt återstår att se.

Nintendo lanserade sin nya spelkonsol Switch redan i mars, men det kom att dröja sex månader innan huvudpersonen själv gjorde entré. Den 27 oktober är det dags för Super Mario, Nintendos självklara flaggskepp, att återvända i sitt första stora spel sedan 2010 års Super Mario Galaxy 2.

Switch har redan överträffat förväntningarna för Nintendo efter floppen som var Wii U. Efter framgångarna i våras med Zelda: Breath of the wild har rörmokaren nu chansen att tysta alla rykten om att världens äldsta spelstudio står på fallrepen. Kanske är det symptomatiskt att Odyssey blir det första Mario-spelet någonsin som skippar den klassiska ”Game Over”-skärmen.

LÄS MER: Nya Zelda hyllas till skyarna

Hösten innebär också premiären för två svenska tungviktare: Uppsala-baserade Machine Games återvänder med Wolfenstein 2, uppföljaren till Wolfenstein: The New Order.

Spelet utspelar sig i ett amerikanskt 60-tal där Tyskland vann andra världskriget, USA styrs av nazister, och spelaren försöker organisera ett uppror. Scenerna där Ku Klux Klan vandrar omkring i amerikanska storstäder framstod som rena fantasier när trailern visades upp i somras, men efter händelserna i Charlottesville har spelet fått en oväntad politisk laddning.

Dessutom är svenska Dice tillbaka med ett nytt Star Wars-spel. Battlefront 2 kommer till skillnad från originalet att ha en singleplayer-kampanj, även om tyngdpunkten ser ut att ligga på föregångarens enorma rymdslag i klassiska Star Wars-miljöer. Om Battlefront 2 når längre än det underhållande men ytliga originalet kan detta bli en av spelhöstens tyngsta titlar.

LÄS MER: Svenskt kapitel i Star Wars-sagan
