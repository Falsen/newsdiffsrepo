Stockholmspolitiker missnöjd med flaggkonst
Lydia Farran-Lee

”Den konstnärliga friheten är viktig och politiker ska naturligtvis inte lägga sig i den enskilde konstutövarens profession. Men politiker har också ett ansvar för det offentliga rummet. Sergels torg är Stockholms mest centrala plats”, skriver KD:s gruppledare Erik Slottner i sitt pressmeddelande.

Det handlar alltså om konstverket ”Du gamla du fria” – en flagga vars stång ser ut som den vissnat. Verket invigdes på Sergels torg under tisdagsförmiddagen.

– Jag är inte ute efter att provocera. Verket är en hyllning – jag älskar Sverige, säger konstnären Mattias Norström till Dagens Nyheter Sthlm.

Men provocerat har han gjort. Erik Slottner gruppledare för Kristdemokraterna i Stockholms stad anser att staden bör flytta verket. Han säger till Kulturnyheterna att han står bakom principen om armlängds avstånd – att politiker inte ska lägga sig i konstnärers arbete – men att man inte alltid kan hålla sig till den.

– Den är viktig att hålla, men det är lättare sagt än gjort, det är väl en bra princip, men ibland måste politiken ta ställning, säger Erik Slottner.

Enligt Slottner är det den centrala placeringen som gör verket olämpligt och det faktum att kommunen äger marken gör att han anser att politikerna ska få säga sitt.

– Förs det upp konstverk som är provocerande, som kränker, då kan vi inte bara se på, säger han.

Anser du att det här verket är kränkande?

– Ja, det tycker jag, den är onödigt provokativ. Jag får associationer till ett Sverige på dekis, våra värderingar är inte värda att stå upp för... Det skändar flaggan och det är starkt för många. Det finns inte på kartan att vi skulle se något liknande i till exempel Frankrike.

Tycker du att flaggan skändas?

– Skändning är kanske inget ord jag använder dagligdags, men jag tycker att det är missbruk, säger Erik Slottner.
