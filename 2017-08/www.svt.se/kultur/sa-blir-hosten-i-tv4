Mycket svenskt i TV4-hösten
Anna  Grönberg

När TV 4:s hösttablå i dag presenterades inleddes pressträffen på Cirkus i Stockholm med ett smakprov från ett av kanalens flaggskepp – Så mycket bättre – i form av ett framträdande av duon Icona Pop, som är två av deltagarna under höstsäsongen tillsammans med bland andra Kikki Danielsson, Thomas Andersson Wij och Sabina Ddumba.

Kikki Danielsson, som tidigare upprepade gånger sagt nej till att medverka i produktionen, sa i en kommentar att programmet överträffat hennes förväntningar – och beskrev inspelningen som ”att vara på vuxenkollo”.

Men det populära programmet är inte det enda som kommer tillbaka till kanalen i höst – även komediserien Ack Värmland med Mia Skäringer får en ny säsong, precis som Leif GW Persson som återkommer med programmet GW:s mord, där han undersöker några av Sveriges mest omtalade mord.

Den kanske mest uppmärksammade nyheten under presentationen utgjordes av att Gina Dirawi tillsammans med Pär Lernström blir programledare för Idol.

LÄS MER: Gina Dirawi ny programledare för Idol

Dirawi har tidigare programlett Melodifestivalen, Musikhjälpen och Grammisgalan, och haft det egna programmet ”Ginas värld” i SVT och var även SVT:s julvärd 2015

Under pressträffen meddelades också att TV4 och C More fortsätter den satsning på svenska serier man tidigare inlett och att flera av de tv-serier som tidigare har visats på kanalen C More får TV4-premiär under hösten – bland andra Farang med Ola Rapace och Modus med Melinda Kinnaman och Henrik Norlén i huvudrollerna.

Den nya säsongen av thrillerserien Modus kretsar kring händelserna efter att en amerikansk president, spelad av skådespelaren Kim Cattrall, försvinner under ett besök i Sverige.

Säsongen är delvis inspelad på engelska och Melinda Kinnaman är full av beundran inför den brittiskfödda skådespelaren.

–  Man trodde ju att det kanske skulle vara jättemycket kring en sådan som Kim Cattrall och att allt ska vara på hennes vis, men så var det inte. Hon är en lagspelare och har jätterelevant och smart input. Dessutom är hon jättegenerös, lyhörd, inkännande – och rolig, berättar hon för Kulturnyheterna.

En av höstens premiärer infaller i oktober då dramakomedin Enkelstöten med Sissela Kyle och Lotta Tejle gör debut på kanalen.

Serien, som regisserats av Felix Herngren och Emma Bucht, är en nyversion av Dubbelstötarna från 1980, där Frej Lindqvist och Björn Gustafsson spelade huvudrollerna.

Historien kretsar kring en läkare, spelad av Sissela Kyle, och en lärare, spelad av Lotta Tejle, som efter att ha hamnat i ekonomiska svårigheter bestämmer sig för att råna en bank – vilket leder till komplikationer.

Enligt Sissela Kyle har den samhällskritik mot 80-talssamhället som fanns i ”Dubbelstötarna” här stöpts om i en modernare form i Felix Herngrens och Emma Buchts regi – vilket gör att historien fortfarande är relevant.

– Den var politisk i sin tid och handlade ganska mycket om de höga marginalskatterna som karaktärerna reagerade mot i egenskap av höginkomsttagare. Vi har ungefär samma typ av jobb, men i dag ser samhället helt annorlunda ut. Och vi kvinnor har ett jobb där man i vår ålder mellan 55 och 60 år tidigare har haft en ganska hög status, men som nu undergrävs. I lärarens fall i och med föräldrarna och skolpengen och i läkarens fall i och med ifrågasättandet och tidsbristen, säger hon till Kulturnyheterna.

Lotta Tejle inflikar att även huvudpersonernas relation till banken – en relation som i serien utmynnar i ett rån – kan ha en viss igenkänningsfaktor bland dagens publik.

– Jag tror att många kan känna igen sig i upprördheten över att bankerna tjänar så otroligt mycket pengar och har den här nära på experimentverkstaden med våra bolån. Så jag tänker att det här att vi bara vill ta tillbaka något som tillhör oss – det tror jag kan vara en igenkänningsfaktor.

Felix Herngrens produktionsbolag ligger också bakom ännu en av höstens premiärer – humorserien Småstaden, som hade premiär på kanalen i helgen. Serien kretsar kring den fiktiva staden Larstad, som Sveriges yngsta kommunalråd Simon Hoffman får i uppdrag att rädda från förfall.

Rollerna i Småstaden spelas av trion bakom Youtube-kanalen I Just Want To Be Cool, men även skådespelare som Klara Zimmergren, Per Andersson och Pia Johansson ingår i produktionen.

Victor Beer, som tillsammans med sin bror Emil Beer och Joel Adolphsson ingår i trion, berättar för Kulturnyheterna att inspelningen av serien skilde sig en del från gruppens vanliga arbetssätt.

– När vi jobbar med Youtube har vi fått jobba väldigt mycket själva och nu har vi jobbat med de här personerna som har infallsvinklar och synsätt vi aldrig skulle ha tänkt på. Det betyder ju inte att det är dåligt, men det blir en annorlunda sak när man ska få in fler hjärnor och man tänker: ”just det, jag hade aldrig tänkt att man kunde göra så här.”

Enligt Joel Adolphsson har trion också för första gången kompromissat under inspelningen av materialet – något man tidigare inte behövt.

– Vi är ju perfektionister när det gäller mycket av våra egna grejer på Youtube. Vi vill ha det precis på pricken på ett vis, och här måste man ju kompromissa lite. Och det har ju så klart varit en inlärningsprocess.
