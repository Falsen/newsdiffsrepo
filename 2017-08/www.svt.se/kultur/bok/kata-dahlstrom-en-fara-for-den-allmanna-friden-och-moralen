Kata Dahlström: ”En fara för den allmänna friden och moralen”
Ditte Hammar

I början av 1900-talet var Kata Dalström kvinnan som alla pratade om.

– Hon var en megakändis. Hon åkte ju runt i Sverige, hon besökte nästan varje litet hörn av Sverige och spred sitt budskap om folkbildning, socialism, att man skulle organisera sig. Och blev så uppskattad, älskad, omtalad och omsjungen. De här historierna levde kvar länge.

Historikern Gunnela Björk skrev 2013 en biografi om Margaret Thatcher.

Hennes nya bok handlar om Kata Dalström – en person som gett upphov både till sånger och gestaltats på film.

Kata Dalström föddes 1858 i ett professorshem i Småland. Som många fina damer ägnade hon sig ett tag åt välgörenhet. Hon tog illa vid sig av fattigdomen,12-timmarsarbetsdagarna och barnarbetet som hon mötte. Till familjens stora fasa blev hon socialdemokrat.

– Hon stack ju ut i allra högsta grad. Dels var det ju väldigt märkligt med en borgerlig kvinna som hade sju barn och som går med i Socialdemokratiska partiet 1894. Det var ju upprörande naturligtvis! Sedan hamnar hon i partiledningen år 1900, bara en sådan sak. Det är nästan obegripligt, det är ju en tid då kvinnor inte skulle ge sig in i politiken överhuvudtaget.

Familjen sa upp bekantskapen. Hon dömdes till fängelse och böter, fick begagnat dasspapper och mordhot med posten. Men hon fortsatte sina äventyrliga resor runt Sverige.

Du beskriver henne i boken som moralisk utopist, vad är det för något?

– Det är något som ligger i tiden, en stark tro på att människan kan bli bättre. Det finns ju också i nykterhetsrörelsen, fredsrörelsen och på andra håll.  Genom att få bra föda, rättvisa villkor, utbildning och bildning, genom att lära sig att bli en solidarisk människa så kan man förändra samhället, få ett bättre samhälle. Det finns en väldigt stark tro på att allting kan bli bättre.
