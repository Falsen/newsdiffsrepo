Fantasyikonens sista verk krossade av ångvält
Joachim Sundell

Enligt den excentriske fantasyikonens önskemål krossades hans hårddisk – som innehöll uppskattningsvis tio ofärdiga romaner – av en ångvält. Pratchetts sista önskan utfördes av veteranångvälten ”Lord Jericho” på ångmaskinsmässan Great Dorset Steam Fair, i samband med att en utställning om Terry Pratchett invigdes, rapporterar The Guardian.

Neil Gaiman, författarkollega och nära vän till Pratchett, berättade om författarens önskemål efter hans död 2015:

– Han ville att allt som han jobbade med när han avled skulle samlas ihop, tillsammans med hans datorer, placeras på en väg och sen köras över av en ångvält, sa Gaiman till brittiska The Times 2015.

LÄS MER: Fantasyförfattaren Terry Pratchett är död

Terry Pratchett är känd för sin omåttligt populära romanserie om fantasyuniversumet Skivvärlden. Under sin livstid skrev han fler än 70 romaner, översattes till 37 språk och sålde i över 70 miljoner exemplar.

Han avled 2015 efter att ha insjuknat i alzheimers. Enligt hans assistent Rob Wilkins ville Pratchett inte att hans ofärdiga verk skulle publiceras eller färdigställas av någon annan.

Den krossade hårddisken kommer att visas upp som en del av utställningen ”Terry Pratchett: HisWorld” på museet i Salisbury, som pågår mellan 18 september 2017 och 13 januari 2018.
