Johannes Anyuru prisas på Stockholm Literature
Johanna Palm

Den brittiske författaren Julian Barnes, Hakan Günday från turkiet och finlandssvenske Kjell Westö är några av de författare som under den femte upplagan av Stockholm Literature kommer besöka Stockholm. Men även Petina Gappah från Zimabwe och Mohsin Hamid från Pakistan gästar den 27 – 29 oktober. Svenska medverkande är bland annat Jason Diakité och Ida Linde.

”Vi firar vårt femårsjubileum med ett program av högsta karat. Det kommer att handla om flyktingkrisen, konstnärligt skapande i diktaturer, komplicerade familjerelationer och mycket mer”, säger Yukiko Duke, konstnärlig ledare för mässan, uppger TT.

En nyhet i år är att priset som instiftats i PO Enquists namn – PO Enquist-priset – kommer delas ut på litteraturmässan. Ett pris som sedan 2005 delats ut till en ”yngre författare på väg ut i Europa” och som tidigare bland annat gått till Jonas Hassen Khemiri (2005), Mara Lee (2012) och Karolina Ramqvist (2015).

I år går priset alltså till Johannes Anyuru. En författare vars senaste bok ”De kommer drunkna i sina mödrars tårar” möttes av strålande mottagande när den kom under våren.

Enligt juryns motivering prisas han nu för sin ”övertygande lyhördhet för dystopins möjligheter”, skriver Dagens Nyheter.
