Bok om Södertäljenätverket stoppas efter påtryckningar
Johanna Palm

I radioprogrammet Medierna i Sveriges Radio framkom att bokförlaget Brombergs efter påtryckningar valt att stoppa utgivningen av en bok om det kriminella ”Södertäljenätverket”. Detta trots att kontraktet var undertecknat och utgivningsdatum redan satt.

Boken handlar om den kriminella gruppering som fått benämningen ”Södertäljenätverket”. Ett nätverk som bland annat kommit att vara en del av det uppmärksammade Södertäljemålet, där gängledaren 2014 dömdes till livstids fängelse för anstiftan till tre mord, människorov och utpressning.

LÄS MER: Hovrätten fastställer livstidsdom i Södertäljemålet

Det färdigskrivna manuset skulle ha getts ut i våras. Men i december förra året fick Ann Törnkvist besked om att Brombergs nu drar tillbaka den planerade publiceringen. Det här efter att Törnkvist berättat för förlaget hon kontaktats av familjen till den fängslade.

– Brombergs upplevde att situationen blev jätteobehaglig och drog sig ur publiceringen helt. Det var ”game over” väldigt snabbt, säger Ann Törnkvist till Medierna, och fortsätter:

– Är det möjligt i Sverige 2017 att maffian bestämmer vad som publiceras? Det är skandalöst och måste bli en fråga om principer, att man inte viker sig för pressfriheten, säger hon.

Till Medierna i Sveriges Radio svarar förläggaren Dorotea Bromberg att det var på grund av det förändrade säkerhetsläget som grundlade beslutet att dra tillbaka publiceringen.

– Vi tyckte först att det var ett intressant manuskript, säger Dorotea Bromberg till Medierna.

Men efter att Ann Törnkvist berättat om kritiken från Södertetäljenätverket stoppades utgivningen. Bromberg hänvisar bland annat till att de är ett litet, kommersiellt förlag.

– Säkerhetsfrågan var ny och jag har ansvar för personalen och förlaget, fortsätter hon.

Kriminalvården har under våren anmält gängledaren för att ha hotat Ann Törnkvist, något som denne nekat till. Törnkvist har efter händelsen omplacerats från sitt uppdrag i Södertälje.
