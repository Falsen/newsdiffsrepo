”Essä, satir, memoar – allt som biter kommer till användning”
Per AnderssonLitteraturkritiker

Barndomens värld måste gå förlorad. Vi bygger vårt eget hem – men där känner vi oss obotligt vilsna.

Folksagorna berättar om det, superhjältedikter från Homeros till Stålmannen bygger på det samtidiga suget från både bort och hem. Stevie Wonders bitterljuva utrop ”What happened to / the world we knew?” har åtminstone för mig alltid klingat av en bredare och mer klimatartad saknad än den över en stilla insomnad romans.

Redan de första två människorna i Bibeln var tvungna att lämna Paradiset och bege sig någon annanstans där det var betydligt hårdare.

Det verkar vara en allmänmänsklig erfarenhet, ett existentiellt villkor alla alltid behövt hantera.

Så Mats Jonsson arbetar i en stor tradition när han i Nya Norrland tampas med den vidrigt hjärtslitande sanningen att hans barndoms Bollstabruk bokstavligen ligger i ruiner, medan han bor i bostadsrätt i det gentrifierade Midsommarkransen och själv utgör en bultande cell i den välmående kultur/media-medelklass han har så svårt att förlika sig med.

Vad hände med den värld som var hans – och varför är den nya på så många sätt liksom sämre?

Och, inte minst märkligt, varför gör detta så ont i honom?

Mats Jonsson ogillar djupt den ekonomiska ekologi som gör honom själv till något slags oförtjänt vinnare och Bollstabruk till en förnedrad förlorare. Detta trots att han har minst sagt blandade känslor för uppväxtorten med sin snäva bruksanda, sina mobbare och sin norrlandsmanlighet. En liten hemort han lämnade så fort det gick.

Ogillandet är moraliskt, politiskt, personligt, laddat med skuldkänslor och kärlek, självförebråelse och självhävdelse.

I Mats Jonssons serierutors utsökta lo-fi-stil är det ofta en instabil blandning av alltihop, som när han får en traumatisk chock av att se Lotta Lundgren skjutsa sina barn – och Erik Haag – i en lådcykel över Telefonplan (ett område söder om Stockholm som byggdes som industriidyll åt telefonföretaget LM Ericsson och dess tusentals arbetare och tjänstemän, men som nu bebos av Konstfack, Hyper Island och en belåten, uppåtsträvande datorbaserad medelklass).

Eva och Adam fick lämna Eden och skaffa ett jobb, ja, och redan de gamla grekerna konstaterade att allting förändras hela tiden – men det var när industrialismen bröt igenom och började omforma världen som det här livsvillkoret fick en helt ny magnitud och hastighet.

Människolivets inneboende smärta över någonting förlorat blev då också intimt sammanflätad med teknisk utveckling, arbetslivets förändring, med skapandet av enorma förmögenheter och med byggandet av välstånd och välfärd.

Det är detta som Marx och Engels skriver så lyriskt och gnistrande om i upptakten till Det kommunistiska manifestet (1848). Ni vet, de där märkliga och fantastiska styckena om naturkrafternas underkuvande och framstampandet av hela befolkningar ur marken.

Bollstabruk och hela Ådalen är ett bra exempel på befolkningar som stampats fram ur skogarna av industrialiseringens fenomenala krafter. Världsmarknadens efterfrågan på sågat timmer drev upp städer kring sågverken där tidigare varit folktomt. Gjorde ett dragspelssjungande New Orleans av Ångmanälvens nedre lopp.

Först byggde industrialiseringen samhällen, och byggde som om de skulle stå för evigt. Sedan, med början i 1970-talet då Mats Jonsson föddes i ett blomstrande Bollstabruk, började det vända. Produktionskrafterna fann nya vägar, tekniken effektiviseras och automatiseras.

Världsmarknaden hungrar fortfarande efter sågat timmer, ägaren SCA har investerat massivt i Bollstasågen som än i dag kör dygnet runt, men nu sysselsätter ytterst få. Och orten omkring behövs inte alls. Butikerna vid huvudgatan ligger öde, byggnaderna faller långsamt samman.

Mats Jonsson inleder sin dubbla undersökning – av Bollstas öde och av sina egna komplicerade och vildsint starka känslor kring det – med en barndomsskildring från den skyltsöndagens återkommande promenadbingo. Precist, levande och obevekligt spänner han upp kraften i sin berättelse: hur kan detta vara borta? Det som var så verkligt.

Därifrån hugger Mats Jonsson in på sitt liv med den journalistutbildade serietecknarens verktyg. Essä, satir, memoar – allt som biter kommer till användning.

Som alla bra berättare prövar han sina egna bevekelsegrunder och självklarheter hårt. Och som i alla bra berättelser sker något slags växande i berättaren.

Insikten att industrialismen var en parentes för Ådalen, inte ett naturtillstånd – trots att den känns så för honom som råkade födas i slutet av parentesen. Och en försiktigt gryende förståelse för föräldrarna och deras villkor.

Efter intervjuer med kommunpolitiker och eldsjälar ser han en framtid för Bollstabruk, annorlunda, men levande.

I slutet av boken är han nästan försonad och tillfogar bara en pil med orden ”Jävla liberal!” när hans serie-jag konstaterar att ortens framtid är entreprenörskap, kommunikationer och lokalt engagemang.

Försonad, men ont gör det ändå.
