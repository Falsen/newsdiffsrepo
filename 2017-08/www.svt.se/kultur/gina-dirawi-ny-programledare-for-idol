Gina Dirawi ny programledare för Idol
Joachim Sundell

Den tidigare SVT-profilen kommer att leda programmet tillsammans med Pär Lernström, som kommer att fortsätta i sin programledarroll tillsammans med Dirawi.

Och enligt Gina Dirawi var det svårt att tacka nej till erbjudandet.

– Jag hade egentligen inga planer på att göra tv i höst, men så fick jag den här förfrågan och då sa min magkänsla bara ja. Kanske för att jag själv har varit ung precis som de som är med – och det finns något fint i mötet med ungdomar som verkligen vill något, berättar hon för Kulturnyheterna.

Gina Dirawi har egna erfarenheter av att befinna sig i den situation som deltagarna i programmet upplever. 2009 gjorde hon själv en audition för programmet, och hon säger till Kulturnyheterna att erfarenheten av att misslyckas och gå vidare är något hon hoppas kunna förmedla.

– Jag sökte ju till ”Idol” och gick först vidare för att sen åka ut och detsamma hände när jag sökte till webbjokern i Melodifestivalen. Det var väldigt mycket misslyckanden och jag blev nekad en massa. Och när juryn i ”Idol” säger att man inte är bra – då blir man ju förkrossad när det är det här är det enda man vill i sitt liv. Så jag tror att jag kan finnas där som ett bra stöd och säga: ”Det här gick dåligt, men om Britney kunde ta sig igenom 2007 kan vi ta oss igenom vad som helst.”

Gina Dirawi har tidigare programlett Melodifestivalen, Musikhjälpen och Grammisgalan, har haft det egna programmet ”Ginas värld” i SVT och var även SVT:s julvärd 2015.

Peter Nyrén är programbeställare på SVT, och säger att det är Dirawi själv som velat söka sig vidare från SVT. Man har haft en dialog om fortsatta samarbeten, men har ”inte hittat rätt” i SVT:s utbud.

– Det är grattis till TV4 och grattis till Gina. Det är väl en bra kombination, hon är ju en av Sveriges bästa evenemangsprogramledare, säger han till Kulturnyheterna.

SVT har satsat på Gina Dirawi i Melodifestivalen och som julvärd, bland annat. Är det här en förlust för er?

– Nej, så går det inte att se det. Det senaste året har Gina spelat teater och gjort annat, vi har kontinuerligt haft kontakt och jag tror att vi kan komma att göra något igen framöver.

Kommer Gina tillbaka till SVT i framtiden?

– Det kan man inte säga, men vi stänger inte dörren. Tiden är förbi där programledare för alltid är exklusiva för en kanal.
