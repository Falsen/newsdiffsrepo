C-kritik mot regeringen för agerandet i Yalcin-fallet
Mattias DellertReporter

Hamza Yalcin greps på flygplatsen El Prat i Barcelona för drygt två veckor sedan efter att Turkiet utfärdat en internationell arresteringsorder. Landet anklagar den regimkritiske författaren och journalisten för terroristbrott.

I lördags skedde en liknande händelse där en tysk journalist med rötter i Turkiet greps av spansk polis. Men de båda fallen skiljer sig åt. För Dohan Akhanli släpptes bara en dag efter den tyska regeringen tryckt på om hans frisläppande. Den tyska regeringen menar att turkiet missbrukar Interpol för att jaga meningsmotståndare. Hamza Yalcin är fortfarande fängslad.

LÄS MER: Tysk författare släppt efter en dag – men Hamza fortsatt frihetsberövad

Nu kommer kritik från oppositionen i Sverige. De anser att den svenska regeringen borde vara hårdare i tonen gentemot Turkiet gällande den häktade svensken.

– Här går Turkiet väldigt långt när man sätter in namnet på tusentals meningsmotståndare.

– Man borde på samma sätt som Angela Merkel kräva att Hamza Yalchin släpps fri och kräva att Erdogan och Turkiets regering inte missbrukar Interpol-systemet, säger Kerstin Lundgren, Centerpartiets utrikespolitiska talesperson till Kulturnyheterna.

LÄS MER: 41 organisationer i upprop: ”Vi kräver att Hamza Yalcin friges omedelbart”

Utrikesminister Margot Wallström (S) vill inte ställa upp på en intervju, men skriver i ett meddelande att Utrikesdepartementet arbetar aktivt med frågan.

Wallström konstaterar samtidigt att ”åtgärder mot terrorism inte får inskränka grundläggande fri- och rättigheter”.

Se hela inslaget i klippet här ovan.
