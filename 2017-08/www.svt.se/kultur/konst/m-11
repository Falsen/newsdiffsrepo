Mindre kommers och mer konst när Stockholm fashion week drar igång
Amina Adelai

– Modeveckan är definitivt på väg upp igen efter en krasch de hade för tre-fyra år sedan, då en av huvudsponsorerna försvann och därmed 70 procent av pengarna, säger Dennis Dahlqvist till Kulturnyheterna.

Det var 2015 som en av de stora finansiärerna bakom Stockholms modevecka, Mercedes-Benz, hoppade av tillsammans med flera andra viktiga sponsorer. I samband med det halverades budgeten från tidigare 15 miljoner kronor till 7-8 miljoner kronor, och namnet ändrades till Stockholm Fashion Week. När budgeten krympte valde också större märken som Acne Studios bort Stockholms modevecka.

– Och då blev man tvungen att ändra fokus till att visa mer unga, ännu inte etablerade märken, förklarar Dennis Dahlqvist.

Den nya riktningen har gjort att modeveckan gått från att vara en arena för stora, väletablerade märken till att bli en plattform för nytänkande stjärnskott i branschen.

– Mode är egentligen två saker: det är konst men det är också kommers. Och nu fokuserar modeveckan mer på det konstnärliga hos de här unga formgivarna, och för tittaren är ju det intressantare att se på.

Han ger två exempel på nya, intressanta formgivare att hålla utkik efter i år: Tove Berggren som bland annat jobbat för Henrik Vibskov (ett av Danmarks större modenamn) och så prisbelönade designerduon Josef Lazo och Andreas Schmidl: Lazoschimdl.

– Lazoschmidl är ju hysteriskt kul! Det är sexiga herrkläder och väldigt mycket naken hud – alltid med glimten i ögat, säger Dennis Dahlqvist:

– Humor råder det brist på i modevärlden, som ju i grund och botten är rätt pretentiös och jobbig tyvärr. Så vi vill ha mer humor, och vi vill alltid ha mer sex också!
