Hundratals självporträtt som tillbakablick och utveckling
Mattias Dellert Reporter

För första gången sedan mitten av 1990-talet ställs Carin Ellbergs självporträtt ut, och aldrig tidigare har lika många hängt i samma rum. Sammanlagt är det 622 självporträtt i galleriet, målade mellan åren 1985-2007.

– Det är ju jätteroligt att se alla på en gång, det har jag ju inte gjort, säger Carin Ellberg till Kulturnyheterna.

– Jag kan se olika perioder i mitt liv, före och efter graviditeter. Och, jag kan se i början hur jag prövade olika personligheter. Det är en utveckling i en kvinnans liv.

Det började som en övning i ateljén på konstskolan, för att döva prestationsångest, frigöra tankar och kasta sig in i dagen. Ända sedan dess har konstnären följt samma mall med regler för hur stora porträtten får vara och arbetet får inte ta mer än en timme.

– Jag reser mig inte upp och tittar tillbaka och kollar om öronen eller ögonen sitter rätt. Utan det är bara ljuset och stunden som jag gör i porträttet, men någonstans så är det väl kanske den där personen som finns där inne som syns, säger Carin Ellberg.

Sedan genombrottet i slutet av 1980-talet har Carin Ellberg hunnit med mycket utöver självporträtten. Hon har blandat drömskt måleri med skulpturer i oväntade material, som till exempel nylonstrumpor. Det har även blivit omdebatterade offentliga konstverk, som den rosa statyn i en rondell i Gävle. Ofta handlar det om att ta det som tillfället ger och skapa nya sammanhang för att betraktaren ska lyfta blicken.

– Det kan vara vanligt tecknande eller telefonklotter som det börjar med. Som sedan utvecklas till en skulptur eller en målning, säger Carin Ellberg.

Idag är det är tio år sedan det senaste självporträttet målades. I en intervju i SVT-programmet Bildjournalen, från 1992, sa konstnären att hon ville fortsätta med porträtten tills hon blir 85 år gammal. Frågan är om den ambitionen fortfarande finns kvar?

– Det är en möjlighet jag har, en frihet jag har. Jag tänker att det finns alltid perioder i mitt konstnärliga liv då jag inte kan komma på någonting, och då kan jag alltid ta tag i det här självporträttsmålandet.

Så det är inte ett avslutat kapitel?

– Nej, det är det inte, säger Carin Ellberg.
