Documenta-performance ställs in efter kritikstorm
Anna  Grönberg

Den italienske författaren och aktivisten Franco Berardis performance skulle ha uppförts på torsdagen under konstmässan Documenta i den tyska staden Kassel, men har av ledningen för evenemanget ställts in, enligt den tyska nyhetssajten Welt 24.

Detta efter att hård kritik riktats mot den jämförelse som konstnären gör mellan flyktingsituationen på Medelhavet och förföljelsen av judar under nazitiden – vilket av kritikerna anses vara en relativisering av Förintelsen.

I den dikt, som bland annat innehåller strofen ”saltvatten har ersatt Zyklon B”, och som ligger till grund för föreställningen, anklagar den italienske författaren de europeiska länderna för att bygga koncentrationsläger på egen mark.

”Auschwitz on the beach” har även utsatts för hård kritik från lokala politiker i Kassel samt i delstaten Hesse och under gårdagen meddelade Paul B. Preciado, curator för den tyska konstmässan, i ett uttalande att man nu ställer in evenemanget.

– Vi respekterar de som känner sig kränkta av titeln på Franco Berardis verk och vill inte orsaka dem ytterligare smärta.
