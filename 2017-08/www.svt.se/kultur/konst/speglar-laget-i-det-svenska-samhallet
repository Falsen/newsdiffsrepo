”Speglar läget i det svenska samhället”
Anna  Grönberg

Konstverket ”Du gamla du fria”, som består av en svensk flagga vars stång ser ut som den vissnat, invigdes på Sergels torg under tisdagsförmiddagen.

Verket väckte snabbt reaktioner, bland annat från KD-politikern Erik Slottner, som i en kommentar till Kulturnyheterna hävdade att verket var ”onödigt provokativt”.

LÄS MER: Stockholmspolitiker missnöjd med flaggkonst

Men enligt Kulturnyheternas konstkritiker Dennis Dahlqvist är det inte provokation Mattias Norström ägnar sig åt i sitt verk.

– Man kan jämföra med Carl Johan De Geers ”Skända flaggan” som gjordes på 60-talet. När den gjordes så rådde en allmän upprorsstämning mot auktoritet i samhället. Det var uppenbarligen en provokation – men jag tycker inte att Mattias Norströms verk är en provokation på det sättet. Jag tycker att det snarare speglar läget i det svenska samhället – och att det gör det på ett ganska bra sätt.

Enligt Dennis Dahlqvist är det också viktigt att understryka att Mattias Norströms består av två delar – flaggan, men också framförallt flaggstången – som är en fallocentrisk symbol.

– Folk har nog glömt flaggstången, som ju är en utpräglad fallocentrisk symbol. Jag tror inte alls att Mattias hade samma ärende som Carl Johan de Geer – att skända flaggan eller säga något dåligt om Sverige på det sättet. Det är inte en kommentar till någon slags nationalism utan ett sätt att fånga och spegla det svenska samhället i dag, vilket han lyckas ganska bra med.

LÄS MER: Flaggdebatterna vi minns

Det är inte heller första gången Mattias Norström använder sig av den svenska flaggan i sina verk, påpekar Dennis Dahlqvist.

– Mattias har gjort flera flaggverk, bland annat i Gagnef där han gjorde två flaggstänger med en hängmatta emellan. Och det verket säger väl samma sak, men på ett lite mjukare sätt.

Dennis Dahlqvist säger slutligen till Kulturnyheterna att han tvivlar på att verket i själva verket väcker så många upprörda känslor – enligt honom blir åskådarna snarare ledsna av synen av den slokande flaggstången.

Men ska man se det här som ett nationalistiskt eller ett anti-nationalistiskt verk?

– Jag tror varken eller faktiskt. Dels är det så att vi har två symboler i det här. Vi har flaggan och den är nationalistisk naturligtvis. Men sen har vi flaggstången också, och den har lite glömts bort för det är den som faktiskt slokar. Och en flaggstång är en väldigt utvecklad fallocentrisk symbol med ett litet ollon på toppen till och med.

– Så det är mer ett uttryck för svenskarna känner inför sitt land idag, och det finns en sorgsenhet med att vi inte är eller har världens bästa nation. Men jag säger som alla läkare gör, impotens går faktiskt att bota – så det är bara att jobba på.
