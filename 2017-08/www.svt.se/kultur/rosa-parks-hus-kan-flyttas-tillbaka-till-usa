Rosa Parks hus flyttas till USA – från Tyskland
Anna  Grönberg

Rosa Parks hus i Detroit köptes 2016 från hennes systerdotter av Mendoza, som därefter monterade ned det i sina beståndsdelar och flyttade hela materialet till sin trädgård i stadsdelen Wedding i Berlin, enligt Bloomberg.

Efter att ha ägnat lång tid åt att återigen bygga upp det slitna huset har den amerikanske konstnären bland annat arrangerat föreställningar med ljudupptagningar av Rosa Parks i trädgården och platsen har blivit en populär turistattraktion i den tyska huvudstaden.

Men efter den senaste tidens alltmer högljudda diskussion i USA kring besluten att flytta ett antal minnesmärken med kopplingar till sydstatssidan i det amerikanska inbördeskriget från offentliga platser – något som bland annat utmynnat i de de våldsamma demonstrationerna i Charlottesville – säger nu Mendoza att han återigen vill flytta huset över Atlanten. Detta då han hävdar att diskussionen kring monumenten också visat att USA saknar minnesmärken från 50- och 60-talets medborgarrättsrörelse.

– Det är nödvändigt efter att vi sett hur folk börjar se saker och ting för vad de egentligen är, säger han. När amerikaner nu börjar förstå måste de försöka att placera de här monumenten – statyerna med sydstatskopplingar – i ett nytt sammanhang. Då kommer det att märkas att det saknas minnesmärken med kopplingar till medborgarrättsrörelsen – monument som skulle kunna skapa en balans.

LÄS MER: Detta har hänt i Charlottesville

Rosa Parks blev en symbol för den amerikanska medborgarrättsrörelsen då hon 1955 vägrade lämna sin plats på en buss i Montgomery, Alabama, till en vit passagerare.

Hon flyttade till Detroit 1957, men under den ekonomiska kris som drabbade staden 2008 övergavs huset och riskerade att rivas.

Enligt Ryan Mendoza har en stiftelse nu erbjudit sig att betala flyttkostnaderna för att transportera huset till USA och säger att diskussioner med museer och universitet pågår vad gäller möjligheterna att i framtiden kunna visa huset för allmänheten.

Själv säger den amerikanske konstnären att han drömmer om att se Rosa Parks hus placerat på gräsmattan framför Vita huset.
