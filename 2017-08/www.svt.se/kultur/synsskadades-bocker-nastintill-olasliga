Synskadades böcker nästintill oläsliga
Lydia Farran-Lee

Sedan Myndigheten för tillgängliga medier (MTM) för ett par år sedan gick över till att skanna in böcker, i stället för att skriva in dem, för att sedan skicka vidare till företag i Indien, har många punktskriftsböcker så många korrfel att de knappt går att läsa, rapporterar Dagens Nyheter.

– Vi får in rapporter om det här väldigt ofta och jag har själv läst böcker där det är väldigt mycket fel, säger Henrik Götesson, som jobbar med punktskriftsfrågor för Synskadades riksförbund (SRF) till DN.

MTM:s generaldirektör Magnus Larsson säger till Kulturnyheterna att det inte finns några resurser att korrekturläsa punktskriften för att synskadade, framför allt studenter, ska kunna få litteratur i tid.

– Vi har dubblerat vår produktion och har kortare väntetid för högskolestudenter och det är bra och nödvändigt, säger han och fortsätter:

– Man kan ju korrekturläsa, men då får man dra ner på produktionen. Det handlar om 3750 blad per dag, säger han till Kulturnyheterna.

Magnus Larsson menar att systemet med att skanna inte fungerar dåligt på det stora hela, men att teknikskiften alltid innebär vissa problem.

– Vi måste samarbeta med fler förlag för att få digitala tryckfiler, då får man inte samma problem med skanningen.

Kommer ni göra det då?

– Det kan variera, det är en avtalssituation men det finns samarbeten som utgör goda förebilder och vi har goda förutsättningar för att få fler, säger Magnus Larsson.
