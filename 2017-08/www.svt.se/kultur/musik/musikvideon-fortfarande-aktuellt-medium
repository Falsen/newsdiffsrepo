Musikvideon – ständigt aktuellt 80-talsfenomen
Amina AdelaiTv-reporter

Drygt 35 år har passerat sedan tv-kanalen MTV lanserades och VJ:s som Paul King, Steve Blame och Ray Cokes presenterade det nya fenomenet musikvideon för en storögd 80-talspublik.

I och med kanalens födelse fick mediet en central roll vad gällde marknadsföring av artisterna, samtidigt som det visuella fick ett eget liv vid sidan av sångtextens budskap – exempelvis i Michael Jacksons drygt 13 minuter långa ”Thriller” eller A-ha:s ”Take on me”.

Musikvideon har efter sin glansperiod under 80-talet stundtals fört en tynande tillvaro, men uppmärksammas årligen under den stora MTV-galan, som i går gick av stapeln i Los Angeles.

Och enligt regissören Måns Nyman, som bland annat ligger bakom musikvideor till artister som Zara Larsson, Veronica Maggio och Linda Pira, har mycket också hänt inom mediet sedan MTV lanserades 1981.

– Det fanns i huvudsak bara ett fönster – MTV – och man kunde inte välja själv vad som gick. Så kom det något bra så tittade man mycket mer noggrant och uppmärksamt – kanske med lite mer imponerade ögon än vad man gör i dag. Man var lite mer okritisk till det man såg än i dag, tror jag.

En av gårdagskvällens stora snackisar under galan i Los Angeles var premiärvisningen av Taylor Swifts nya video till låten ”Look what you made me do”. Videon, där sångerskan spelar flera versioner av sig själv, har fått stor uppmärksamhet – och framförallt hyllas Swift för sin självdistans.

Och för att en artist i dagens medieklimat ska kunna slå med en video är det viktigt att komma med något nytt, enligt Måns Nyman.

– De flesta musikvideor vinner på att bryta med någonting. Att förnya eller göra något helt nytt inom en ganska cementerad genre. Det är lite svårt att vinna i Best hip hop-video om man gör en video med bara halvnakna tjejer som dansar och kastar pengar runt sig, tror jag.
