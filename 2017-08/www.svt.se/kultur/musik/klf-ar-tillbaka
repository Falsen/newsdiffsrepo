KLF är tillbaka
Anna  Grönberg

Den mytomspunna duon KLF bestod av de brittiska konstnärerna Bill Drummond och Jimmy Cauty och slog igenom i början av 1990-talet med låtar som 3 a.m Eternal 1991, Last train to Trencentral och What time is love?.

Parallellt med en framgångsrik musikkarriär gjorde sig gruppen dock kanske främst känd för sitt oortodoxa beteende och mer eller mindre spektakulära framträdanden.

Duon samplade bland annat Abba-låten Dancing Queen utan tillåtelse från upphovsmakarna Björn och Benny. Efter att ha rest till Sverige för att utan framgång ha försökt övertala låtskrivarna, gav Bill Drummond och Jimmy Cauty istället den guldskiva man fått för låten till en prostituterad och avslutade med att elda upp de exemplar av skivan man haft med sig.

1992 belönades KLF med en Brit Award på den brittiska musikgalan med samma namn, något man firade genom att först framföra en trash metal version av 3 a.m Eternal tillsammans med Extreme Noise Terror och därefter från scen avfyra en mängd tomma skott från maskingevär – rätt in i publiken.

Det hela avslutades med att duon släppte ett dött får på röda mattan – tillsammans med en lapp med texten ”Jag dog för er skull” – och därefter begravdes utmärkelsen vid Stonehenge.

Men den händelse som fått allra mest uppmärksamhet inträffade 1994 då KLF den 23 augusti avslutade karriären genom att sätta eld på en miljon pund i ett båthus på den skotska ön Jura.

I samband med bålet lovade duon också att komma tillbaka 23 år senare – och i natt den 23 augusti dök Bill Drummond och Jimmy Cauty kl. 00.23 återigen upp – i en glassbil i Liverpool, enligt The Guardian.

Detta var också inledningen på tre dagars evenemang med gruppen med titlar som Why did the K foundation Burn A Million Quid?, What the Fuuk is Going On? och The Rites of Mumufication, samtidigt som deras nya verk – boken 2023: A trilogy släpps.

Den dystopiska trilogin är publicerad under duons andra namn – the Justified Ancients of Mu Mu – och består av metaberättelse som kretsar kring två begravningsentreprenörer, Cauty och Drummond, som hittar en bok med titeln 2023: A Trilogy on a hotel bookshelf.

Och enligt The Guardian är det ingen slump att boken dyker upp just – då den politiska situationen på många sätt påminner om det auktoritära klimat som rådde under 1980-talet då gruppen bildades.
