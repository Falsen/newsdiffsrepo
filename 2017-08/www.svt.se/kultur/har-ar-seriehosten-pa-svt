Så blir seriehösten på SVT
Rebecca Haimi

Sju år har gått. Nu kommer humorgruppen Grotesco tillbaka till SVT. I ”Grotescos sju mästerverk” axlar Henrik Dorsin, Per Andersson och gänget åter uppdraget att göra sketch av sin tid.

I dramafacket syns bland annat sista säsongen av ”Bron”, andra säsongen av ”Jordskott” och så kommer ”Saltön” – baserad på Viveca Lärns böcker, tillbaka. SVT:s stora, nya dramasatsning heter ”Vår tid är nu” och utspelar sig i Stockholm precis efter krigsslutet 1945. Handlingen kretsar kring familjen Löwander, som driver en av stadens finare restauranger. Medverkar gör bland andra Suzanne Reuter och Adam Lundgren.

Det blir också True crime, när vad som har kallats ”ett av världens mest spektakulära brott” ska undersökas. Det handlar om helikopterrånet i Västberga 2009. Hur gick det till? Vem låg bakom och vilka var det egentligen som utförde brottet?

Historieätarna har satt punkt men Erik Haag och Lotta Lundgren är tillbaka. I det nya programmet ”Erik och Lotta emigrerar” prövar de livet som utvandrade svenskar i Amerika. Mellan 1850 och 1920 emigrerade en dryg fjärdedel av Sveriges befolkning till USA. I Mobersk anda gestaltar Lotta Lundgren och Erik Haag livet i Sverige innan flytten, resan över det stora havet och det nya livet på andra sidan.

I ”Ebbots ark” samlar musikern Ebbot Lundberg artistkollegor ombord på sin skuta. Med sig har de soundtrack till viktiga händelser i livet. Gästar gör bland andra Miriam Bryant, Veronica Maggio, Tommy Körberg och Joy M’Batha.

I det nya programmet ”Köttets lustar” undersöker komikern Henrik Schyffert sin identitet som velande köttätare och köttindustrin. Som jägare har han dödat massvis med djur, men aldrig ett djur han har känt. Nu ska Schyffert ta hand om ett djur och sedan slakta det på egen hand. Frågan är om han klarar av det.

I det mer kulinariska spannet av mat, finns bland annat det nya programmet ”Vi lagar bästa maten” är Doreen Månsson programledare och Edward Blom allsmäktig smakdomare. Lag bestående av en matlagningsbegåvad förälder och dennes på samma område mindre begåvade barn, tävlar om att uppnå bästa resultat. Det ska också lagas traditionell och nyskapande samisk mat i nya ”Smaker från Sápmi”.

Det finns också sport i den nya tablån. I programmet ”Regnbågshjältar” träffar de före detta elitidrottarna Kajsa Bergqvist och Peter Häggström homosexuella atleter från olika generationer och olika delar av världen för att prata om hur det är att vara gay och idrottare i världseliten. Och så ska Carolina Klüft och Micke Leijnegard lotsa tittare genom spektakulära dueller: vem vinner till exempel dragkampen mellan Sveriges starkaste man och tio barn?

Det blir några återseenden också. Jill Johnson är tillbaka med en ny säsong av ”Jills veranda”

Fråga Lund är tillbaka med Kristian Luuk i spetsen, liksom de kärlekstörstande prästerna i ”Tro, hopp och kärlek”. Programleder gör i vanlig ordning Mark Levengood. Och i höst syns Mark dubbelt i rutan. Han leder nämligen även det nya programmet ”Mark och Luther”, i vilket tv-profilen undersöker spåren efter Martin Luther – 500 år efter att han spikade upp sina berömda 95 teser på slottskyrkoporten i Wittenberg och reformationen smög igång.
