Fredrik Sahlins favoriter till Guldlejonet
Fredrik SahlinFilmkritiker

Mexikanske filmmakaren Guillermo Del Toro har ju gjort en hel del försumbart på senare år, från ”The Hobbit” till ”Pacific Rim” men man får inte glömma att det var han som gav oss den sinnesvidgande, episka och (mar)drömska thrillern ”Pans Labyrint”.

Hans bidrag i tävlingen heter ”Shape of Water”, och berättar om övernaturligheter under kalla kriget. Efter en tidig visning lär skråkollegan Kevin Smith ha tweetat att han, efter att ha sett något så vackert, känner sig fånig när han kallar sig själv regissör. Det låter ju onekligen lockande. Kanske inte en vinnare men jag är oerhört peppad.

Mycket naket och närmast gynekologiskt närgången sex gav tunisiske Abdellatif Kechiche krigsrubriker 2013, med Cannes-vinnare ”Blå är den varmaste färgen”. Hans senaste ”Mektoub, My Love: Canto Uno” bjuder på tre timmar om filmskapande, passion och otrohet i Medelhavssol. Jo, den ligger nog bra till.

Regissören Robert Guédiguian gör lågmälda filmer som kopplar upp sig på vardagens svagt pulserande livsnerv. Som en fransk Mike Leigh hittar dramatik, och mycket finstämd humor, där man inte kunde tro att den fanns. Alltid med samma ensemble.

I ”La Villa” berättar han om tre vuxna barn som, när deras far dött, rannsakar sina liv. Låter det trist? Jo, men det är det med största sannolikhet inte.
