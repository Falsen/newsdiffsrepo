Lassgård krymper Matt Damon i öppningsfilmen ”Downsizing”
Hannes Fossbo

Men även om hans roll är liten, så är den nog så viktig. Han spelar den norska vetenskapsman som knäcker problemet med överbefolkningen och bristen på världens resurser.

– Jag kommer på hur man krymper människor till strax över en decimeters storlek.

I ”Downsizing” spelas huvudrollerna av Matt Damon och Kristen Wiig och filmens handling för tankarna till 80-talsklassikern ”Älskling jag krympte barnen”.

– Jag förstår att man kan få de associationerna, men det här är något helt annat, säger Rolf Lassgård till Kulturnyheterna.

Ett norskt vetenskapsteam kommer på hur man kan krympa människor till en tvärhands storlek. Sen klubbas förslaget att under en 200-årsperiod downsiza hela världspopulationen.

Lassgård berättar att han såg en grovklippning av filmen när han var i Los Angeles i samband med Oscarsgalan där ”En man som heter Ove” var nominerad.

LÄS MER: Lassgård om Oves Oscarschanser

– Så jag vet faktiskt inte hur slutversionen blir, men i den versionen var jag i alla fall med i början och i slutet. Man kan säga att min rollfigur startar upp filmen med den här upptäckten.

Om att jobba med den flerfaldigt Oscarsbelönade Alexander Payne (”Sideways” och ”The Descendants”) säger Rolf Lassgård:

– Att det var fantastiskt. Han är en av de regissörer vars filmer man har allihop hemma i biblioteket. Och han skapar samma stämning på inspelningen som sen lyser igenom i filmerna. Mycket värme, intelligens och humor.

Han vill inte säga så mycket mer om filmens handling, bara att det till en början är en väldigt bra idé att krympa människor.

– Inte bara för att man använder mindre av jordens resurser, även om man ser det ur ett egoistiskt perspektiv. Tänk dig själv hur mycket större dina tillgångar skulle vara i förhållande till dig själv om du inte var längre än en decimeter. Men sen går det ju missbruka också.

Hur då?

– Ja… det finns ju misshagliga politiker som man kan krympa för att bli av med.

Att startfältet i Venedig är helt utan svenska filmer hör till ovanligheterna. Även om det hände även 2015 så har många av de senaste årens firade svenska filmer premiärvisats på festivalen.

Förra året visades både ”Sameblod” och ”I called him Morgan” och 2014 vann Roy Andersson det första svenska Guldlejonet någonsin med ”En duva som satt på en gren och funderade på tillvaron”.

Åren dessförinnan har Sverige bjudit biopubliken på Lido på bland annat ”Apan” av Jesper Gansland, Pernilla Augusts ”Svinalängorna”, ”Play” av Ruben Östlund, ”Äta sova dö av” Gabriela Pichler och ”Anna Odells ”Återträffen”.

Hollywood står sig som brukligt starkt i Venedig i år. Förutom nämnda Alexander Payne tävlar även George Clooney och Darren Aronofsky om Guldlejonet.

Matt Damon är med också i George Clooneys ”Suburbicon” (hans sjätte som regissör). Filmen beskrivs som en thrillerkomedi som handlar om ett litet till samhälle, till synes välmående och fridfullt, men som döljer mörka hemligheter.

Vad för slags hemligheter det rör sig om är för den stora massan ännu höljt i dunkel. Men två personer som vet vad som bubblar bakom fasaderna är bröderna Joel och Ethan Coen, för de har nämligen skrivit manus tillsammans med Clooney.

Darren Aronofsky vann Guldlejonet med The Wrestler” 2008 och var i Vanedig  med ”The Black Swan” 2010. I år tävlar han med ”Mother!” med Jennifer Lawrence och Javier Bardem i huvudrollerna.

LÄS MER: Recencion: ”Black Swan en suggestiv och nervig thriller”

Om ”The Wrestler” var socialrealistisk misär från den amerikanska nöjesbrottningens baksida och ”Black Swan” en psykologisk rysare från baletten i New York verkar ”Mother!” mest vara besläktad med den senare. I alla fall om man ser till genren.

Jennifer Lawrence och Javier Bardem lever ett städat och lugnt liv på den amerikanska landsbygden, men när ett mystiskt par spelat av Michelle Pfeiffer och Ed Harris flyttar in med dem ställs allt på spel.

Det är förstås inte bara amerikanska män som tävlar i Venedig i år. I startfältet finns även manliga regissörer från Italien, Tyskland, Japan, Australien, Mexiko, Frankrike, Tunisien och flera andra länder. Men kinesiska Vivian Qu är den enda kvinnan bland regissörerna i startfältet i Venedig 2017.

Totalt är det 21 filmer som tävlar om Guldlejonet.

LÄS MER: Fredrik Sahlin listar sina favoriter till Guldlejonet 2017
