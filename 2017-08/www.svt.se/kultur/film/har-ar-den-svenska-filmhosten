Här är den svenska filmhösten
Isak KlassonTV-reporter

Ruben Östlunds ”The Square” vann guldpalmen i Cannes, filmen om Björn Borg inviger Toronto filmfestival, och ”The Nile Hilton Incident” har prisats på filmfestivalen i Sundance. Det var en ovanligt stark filmhöst som presenterades på Filmhuset i Stockholm under måndagen.

– Det var fantastiskt att vinna Sundance, men jag är faktiskt ännu gladare över att 300.000 människor har sett den på bio i Frankrike. Den här biohösten är ju helt bananas. Bara av de filmer som presenterades här så är det minst fyra, fem stycken jag verkligen vill se, säger Tarik Saleh, regissören till ”The Nile Hilton Incident”.

LÄS MER: ”Det går bra nu!” – Fredrik Sahlin om filmhösten

Filmen med Fares Fares i huvudrollen är en internationell thriller, där en mordutredare dras in i ett fall med Egyptens forne president Hosni Mubaraks bästa vän som huvudmisstänkt. Den svenska produktionen har spelats in i Egypten och Marocko och har redan gjort succé i Frankrike, men är inte den enda höstpremiären med internationella ambitioner.

”Borg”, med Sverrir Gudnason och Shia LaBeouf i huvudrollerna, handlar om den svenske tennislegendaren och hans rivalitet med John McEnroe. Den har redan prytt internationella tidningsomslag till följd av framgångarna i Toronto.

– Det är en film om kraftfältet mellan Björn Borg och John McEnroe, och den rivaliteten de hade. Två människor som var varandras motsatser och som successivt börjar inse att de är ganska lika, säger Ronnie Sandahl, manusförfattare.

Det var även en stark personlighet som lockade Christina Tsiobanelis till att göra en film om den svenska hiphopartisten Silvana Imam, berättar hon för Kulturnyheterna.

– Det började med att vi ville skapa nya bilder, vi pratade om att vi tyckte att det saknades kvinnliga porträtt inom filmen, säger  Christina Tsiobanelis, en av tre regissörer till ”Silvana- väck mig när ni vaknat”.

– Det händer ju mycket under tre år , jag är ju också en oustpoken artist. Jag är väldigt passionerad, väldigt känslig, jag är intresserad av vårt samhälle. Väldigt många artister har ju råd att inte vara det också. De säger att de inte läser tidningen och är stolta över det. Jag undrar verkligen vilken bubbla de lever i, lever vi i samma värld?, säger filmens huvudperson Silvana Imam.

Det blir flera andra musikaliska porträtt i höst: Den 6 oktober är det premiär för ”Winnerbäck – ett slags liv”, och senare i år kommer Hannes Holms nästa film – ett porträtt på Ted Gärdestad. ”Ted – För kärlekens skull” har ännu inte premiärdatum, men kommer sannolikt att gå upp på biograferna kring jul.

LÄS MER: Nu blir Ted Gärdestads liv film

För fans av humorserien ”Solsidan” väntar ett återseende i december, när TV4:s långkörare blir långfilm i regi av bröderna Herngren.
