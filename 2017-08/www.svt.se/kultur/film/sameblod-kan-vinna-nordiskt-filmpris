”Sameblod” kan vinna nordiskt filmpris
Anders Silvergren Blåder

”Sameblod” har redan vunnit flera utmärkelser på festivaler runt om i världen sedan den hade premiär i Venedig förra sensommaren. Men nu finns det chans till ytterligare en utmärkelse när filmen alltså valts ut som det svenska bidraget när Nordiska rådets filmpris ska delas ut i höst.

Totalt tävlar fem filmer om priset, en från vart och ett av de nordiska länderna.

”Sameblod”, regisserad av Amanda Kernell, handlar om flickan Elle Marja som bryter med sin samiska kultur och bakgrund under 30-talet efter att ha utsatts för rasbiologins övergrepp och andra kränkande behandlingar.

– Jag är så stolt över att skådespelarna och teamet får ett så fint erkännande för sitt arbete med filmen, säger regissören Amanda Kernell i ett uttalande.

Och bland kritikerna togs också filmen emot med stor välvillighet.

Kulturnyheternas Sofia Olsson tycket bland annat: ”Sameblod” är inte den bombastiska historia jag hade väntat mig, inte heller det braskande debattinlägg som prydligt talar om vad man ska tycka och tänka. Den är bra mycket bättre än så.”

LÄS MER: Recension: Strålande om Sverige och Sápmi i ”Sameblod”

Amanda Kernell, som skrivit både manus och regisserat ”Sameblod”, har en sak gemensamt med de övriga nominerade. Samtliga är, liksom Kernell, i år debutanter som långfilmsregissörer.

Till de mer kända av konkurrenterna hör isländska uppväxtskildringen ”Heartstone” av Guðmundur Arnar Guðmundsson.

LÄS MER: Recension: Lysande långfilmsdebut ”Heartstone”

De övriga nominerade filmerna har inte gått upp på svensk bio. Den som befinner sig i Stockholm helgen 20-22 september kommer dock kunna se filmerna under evenemanget Best of Norden på Nordiska museet.

Vinnaren av Nordiska rådets filmpris tillkännages den 1 november i Helsingfors. Samtidigt delas bland annat rådets litteraturpris ut. Och vinnaren av filmpriset tilldelas 350.000 danska kronor, vilket motsvarar närmare en halv miljon kronor.
