Ed Skrein hoppar av Hellboy-filmen
Joachim Sundell

Skrein meddelar sitt avhopp i ett pressmeddelande, där han förklarar att han inte känt till att karaktären Major Ben Daimio är av asiatiskt ursprung i den populära serietidningen som filmen är baserad på. Skrein kliver nu av projektet för att han vill att rollen ”ska tillsättas på ett lämpligare sätt”, uppger Hollywood Reporter.

”Hellboy”-kritiken kommer i spåren av en debatt om Hollywoods rollbesättningar, där asiatiska karaktärer i flera filmatiseringar av serietidningar, animéfilmer och böcker gjorts vita, så kallad ”whitewashing”.

Tidigare filmer som debatterats i frågan är ”Ghost in the shell” och den kommande filmen ”Flash boys”, där samma tendens har kritiserats.

LÄS MER: Kritik mot rollbesättningen i ”Ghost in the shell”

Filmens producenter Larry Gordon och Lloyd Levin skriver i ett uttalande att de inte haft för avsikt att vara okänsliga gentemot minoriteter, att de respekterar Ed Skreins beslut och att de kommer anställa en ny skådespelare ”som är mer i linje med källmaterialet”.
