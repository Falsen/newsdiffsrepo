Nu blir Ted Gärdestads liv film
Lydia Farran-Lee

70-talet syns tydligt som tema i höstens storfilmer. ”Borg” med Sverrir Gudnason som Björn Borg och Shia LaBeouf som John McEnroe och ”Ted”, om Björn Borgs tonårskompis och tenniskonkurrent Ted Gärdestad (sedermera mer känd som musiker) är två av höstens storfilmer.

–	De som får mest pengar till att göra film är män i min ålder och vi växte upp på 70-talet. Nämen, biopictrenden är intressant, för det är något vi traditionellt varit dåliga på i Sverige, säger ”Teds” regissör Hannes Holm som förklaring till 70-talshösten.

”Ted” handlar till stor del om Ted Gärdestads relation med brodern Kenneth Gärdestad och Hannes Holm tror att det är kärnan till att filmen undviker att bli ett imponerat hyllningsporträtt.

– Man får akta sig för ord som hyllning. Min anledning till att göra filmen är inte att jag gillar Ted Gärdestads musik, utan att jag tillsammans med Adam hittade en fin brödrahistoria, säger han.

– Man får hitta berättelsen i livet, liksom, lägger skådespelaren Adam Pålsson till.

Pålsson har länge velat spela Gärdestad, men den 29-årige skådespelaren började oroa sig för att bli lite för gammal för att spela musikern som slog igenom i tonåren. Pålsson sjunger själv alla Ted Gärdestads låtar i filmen.

– Man har ju sett biopics där de blandar, men det hade ju inte gått att använda bara Teds röst i och med att man måste ha situationer där han spelar live, då hade man behövt bland och det hade inte blivit bra. Vi måste skapa vår egen bubbla, vårt eget universum, säger han och tillägger:

– Jag kände att jag var kapabel att sjunga låtarna och få det att låta granska bra.
