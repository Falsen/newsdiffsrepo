Filmen om Peter Madsen stoppas
Joachim Sundell

Under torsdagen kom beskedet att åklagarmyndigheten tänker begära att Peter Madsen häktas misstänkt för mordet på journalisten Kim Wall samt brott mot griftefriden

LÄS MER: Åklagaren vill att Madsen häktas för mord

Nu kommer den planerade filmen om den kände danske uppfinnaren att stoppas, rapporterar Dagens Nyheter.

Beslutet kommer från ledningen för kulturhuvudstadsåret i Århus, där filmen var tänkt att ha premiär i oktober som en del av stadens firande som kulturhuvudstad i Europa 2017.

– På grund av de tragiska händelserna omkring ubåten och polisens förundersökning har vi i samråd med fotografen beslutat att stoppa detta projekt. säger Peter Vestergaard, presschef på sekretariatet för Aarhus 2017, till DN.

Kulturhuvudstadsledningen har inga fler kommentarer i nuläget, utan kommer att invänta resultatet av polisens utredning.

Den planerade dokumentären skulle ha skildrat ett projekt där Madsen skulle bygga en egen rymdraket, och finansierades med pengar från kulturhuvudstadens stödfond. All information om filmprojektet har nu tagits bort från kulturhuvudstadsåret i Århus hemsida.
