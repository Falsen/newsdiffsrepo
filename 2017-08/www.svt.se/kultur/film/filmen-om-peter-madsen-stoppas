Filmen om Peter Madsen stoppas
Joachim Sundell

Under torsdagen kom beskedet att åklagarmyndigheten tänker begära att Peter Madsen häktas misstänkt för mordet på journalisten Kim Wall samt brott mot griftefriden

LÄS MER: Åklagaren vill att Madsen häktas för mord

Nu kommer en planerad film om den kände danske uppfinnaren att stoppas, enligt ett beslut från ledningen för kulturhuvudstadsåret i Århus, där filmen var tänkt att ha premiär i oktober som en del av stadens firande som kulturhuvudstad i Europa 2017.

– Vi har i samråd med regissören beslutat att bort filmen från programmet. Den var inte färdigklippt, och av respekt för hela denna tragiska situation har vi beslutat att inte gå vidare med projektet, också med hänsyn till polisens efterforskningar, säger Peter Vestergaard, presschef på sekretariatet för Aarhus 2017, till Kulturnyheterna.

Den planerade dokumentären ingick i en filmfestival och skulle ha skildrat ett projekt där Madsen skulle bygga en egen rymdraket.

Filmen, som regisserades av den australiska filmregissören Emma Sullivan, finansierades med pengar från kulturhuvudstadens stödfond.

Enligt Peter Vestergaard är det i dagsläget oklart huruvida filmen om Peter Madsen någonsin kommer att visas.

– Projektet är stoppat och det finns inga planer på att gå vidare med det här, säger han till Kulturnyheterna.
