Netflix producerar film om terrordåden på Utøya
Amina Adelai

Regissören Paul Greengrass har tidigare gjort filmer som Oscarsnominerade ”United 93” om terrorattackerna i USA 2001 och ”Bloody sunday” om dödsskjutningarna i Derry på Nordirland 1972.

Nu står det klart att strömningsjätten Netflix producerar hans nästa spelfilm om terrordåden i Norge 2011. Det skriver Norska dagbladet.

I sitt arbete med filmen tar regissören hjälp av författaren och journalisten Åsne Seierstad som skrivit reportageboken ”En av oss: En berättelse om Norge” om dåden och gärningsmannen Anders Behring Breivik.

LÄS MER: Den utstötta terroristen

Breivik utförde terrordåden den 22 juli 2011. Han sprängde först en bomb i Oslos regeringskvarter som dödade åtta människor. Sedan tog han sig till Utøya där han iklädd polisuniform sköt ihjäl 69 personer som befann sig på norska arbetarpartiets sommarläger på ön.

Budgeten för spelfilmen ligger på motsvararande drygt 160 miljoner kronor. Inspelningarna börjar redan i höst med norska skådespelare i rollerna, men inget premiärdatum har ännu meddelats.
