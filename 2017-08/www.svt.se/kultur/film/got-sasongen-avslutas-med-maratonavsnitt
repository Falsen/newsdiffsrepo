GoT-säsongen avslutas med maratonavsnitt
Anders Silvergren Blåder

79 minuter och 43 sekunder. Så långt blir avsnittet som fått titeln ”The Dragon and the Wolf”. Det rapporterar amerikanska Vulture.

Enligt tittarstatistik så har den sjunde säsongen inte inneburit någon avmattning av seriens popularitet, snarare tvärtom. Och finalavsnittet tros bli det mest sedda i HBO-serien sedan starten i maj 2011.

LÄS MER: Rekordfylld Game of Thrones-premiär

Samtidigt som ”The Dragon and the Wolf” sänds pågår MTV:s Video Music Award, men den direktsända galan tros inte utgöra något hinder mot Tyrion Lannister, Daenerys Targaryen och Jon Snow.

GoT-fansen får dock vänta på upplösningen av fantasydramat. Enligt Nikolaj Coster-Waldau, som spelar Jaime Lannister, kommer den avslutande säsongen dröja ett par år.

LÄS MER: HBO utsatt för hackerattack – Game of thrones manus läckt

Känslorna inför det oundvikliga uppbrottet är samtidigt dubbla för Coster-Waldau.

– Det är klart att det kommer att bli märkligt att sluta, man har fått vänner och vant sig vid att träffa samma människor år efter år. Det kommer jag att sakna, säger han till danska tidningen BT.

Den avslutande säsongen ska börja spelas in i höst.
