Regissören till ”Motorsågsmassakern” har avlidit
Joachim Sundell

Tobe Hooper avled i sitt hem i amerikanska Sherman Oaks, uppger Variety. Hans mest kända film är tveklöst ”Motorsågsmassakern”, som med en i sammanhanget låg budget på omkring 2 miljoner kronor förnyade skräckfilmsgenren och blev en kultklassiker.

Filmen skildrar en grupp ungdomar som ofrivilligt hamnar i händerna på en familj av kannibaler på Texas landsbygd. Flera av filmens scener, och inte minst karaktären Leatherface, skrev omedelbart in sig i skräckfilmens kanon.

Trots att filmen innehåller mindre våld än vad titeln antyder blev ”Motorsågsmassakern” affischnamnet för debatten om videovåld, och censurerades i flera länder. Statens Biografbyrå totalförbjöd den från att visas i Sverige, något som sannolikt bidrog till dess kultstatus.

Vid sidan av ”Motorsågsmassakern” hade Hooper stora framgångar med ”Poltergeist (1982), som skrevs av Steven Spielberg, och tv-serien ”Staden som försvann” (1979). Tobe Hooper blev 74 år gammal.
