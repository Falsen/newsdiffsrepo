David Batra gör show av sitt äktenskap
Anna  Grönberg

I höst har showen Elefanten i rummet – han som är gift med henne premiär – en föreställning som kretsar kring David Batras liv som make till moderatledaren Anna Kinberg Batra.

LÄS MER: Oklart hur m-krisen påverkar David Batras stå-upp

Idén till föreställningen föddes redan 2014 då David Batra turnerade tillsammans med Robin Paulsson och just skulle kliva på scenen på Lunds stadsteater, berättar komikern för Kulturnyheterna.

– Jag hade förberett mina skämt, men det här var mitt under brinnande regeringskris och Robin Paulsson sa: ”Du måste nog ändå nämna elefanten i rummet”. Jag hade inte skämtat om mitt privatliv tidigare, men då gjorde jag det – och det kändes som att jag öppnade en dörr.

Den nya showen handlar om hur det är att vara gift med en partiledare och de ibland absurda situationer som detta kan medföra, men enligt David Batra kan begreppet elefanten i rummet även refereras till andra mer eller mindre känsliga ämnen vi helst undviker att tala om.

– Titeln kan handla om annat man inte vill prata om – elefanten i rummet kan vara en massa saker. Ett exempel kan vara min egen galopperande 40-årskris – här kan elefanten i rummet exempelvis handla om insikten att vi alla närmar oss döden.

Att föreställningen kommer först tre år efter att fröet till showen föddes beror, enligt David Batra, på att man som stand up-komiker måste skapa distans till personliga ämnen för att kunna skapa komik av dessa.

– Det tar lång tid att skriva humor – många tror att det går snabbt, men det kan ta åratal. Och att skriva om personliga saker tar ännu längre tid. Vi fick äntligen barn 2006 efter en jobbig tid, och mitt i allt det jobbiga fanns det också mycket humor. Men det var först 2008 som jag lyckades hitta en rolig vinkel till det. Så man måste ha distans för att det ska bli roligt – annars blir det terapi och inte komik.

Anna Kinberg Batra har ännu inte sett föreställningen, som har premiär 29 september på Rival i Stockholm, men enligt David Batra har han hennes fulla förtroende.

– Hon är inte jätteförtjust i att kallas för elefant, men jag är ju indier och vi har en fin relation till elefanter. Men hon har inte förbjudit mig något och som stand up-komiker måste man skriva om saker som är äkta. Så min fru får lita på mitt omdöme.
