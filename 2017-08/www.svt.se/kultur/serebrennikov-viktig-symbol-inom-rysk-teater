”Serebrennikov viktig symbol inom rysk teater”
Anna  Grönberg

I tisdags greps den framstående teater- och filmregissören Kirill Serebrennikov under en filminspelning i Sankt Petersburg – anklagad för att genom sin organisation The Seventh Studio ha förskingrat 68 miljoner rubel av statliga medel.

LÄS MER: Kulturpersonligheter protesterar mot gripandet av rysk regissör

Utöver sitt arbete som filmregissör leder Serebrennikov Gogolcentrets teater i Moskva och har under de senaste åren också gjort sig känd som en hård Putin-kritiker.

Den ryske regissören låg även bakom balettföreställningen ”Nurejev” som i juli plötsligt ställdes in – en vecka före den planerade premiären på Bolsjojteatern.

LÄS MER: Politiska skäl förslås ligga bakom att baletten om Nurejev ställs in

Enligt den ryske teaterregissören Jurij Urnov, verksam i såväl Rysland som i USA, har Kirill Serebrennikov, framförallt i sitt arbete på Gogolcentret i Moskva, legat bakom ett viktigt paradigmskifte i den ryska teatervärlden.

– Vi var skilda från Europa och resten av världen under många årtionden och i den sovjetiska miljön ruttnade såväl det konstnärliga språket som idéerna. Kirill ändrade på det, framförallt på det estetiska snarare än det politiska planet, men det är svårt att dra en gräns mellan estetik och politik. Han har också genomfört stora förändringar på den teater som antagligen är den mest betydande av de ryska – Gogolcentret i Moskva – och där brutit det paradigm som tidigare rådde inom den sovjetiska teatern, säger han till Kulturnyheterna.

LÄS MER: Rysk regimkritisk teaterchef gripen av polis

Jurij Urnov säger till Kulturnyheterna Serebrennikov blivit en viktig symbol för den yngre generationen i den ryska konstvärlden – framförallt genom sin teaterkonst, som har en viktig roll i det ryska kulturlivet.

– Kirill är definitivt en symbol för den yngre generationen och för den moderna konsten i postsovjetiska Ryssland – på ett antal nivåer och framförallt för sitt arbete inom teatern. Teatern är fortfarande enormt viktig i Ryssland och han har definitivt varit ledare för den rörelse som har velat förändra landskapet såväl inom rysk teater som inom konstscenen generellt.

Efter gripandet i tisdags beslutade en domstol under gårdagen att placera Kirill Serebrennikov i husarrest. Och enligt Jurij Urnov riskerar den ryske regissören att få ett hårt straff för den förskingring av statliga medel som ryska myndigheter anklagar honom för.

– Tre människor står anklagade och av dessa befinner sig två redan i fängelse. Det ser ut som om åklagarna vill ha ett mål där brottet begicks av en grupp – vilket är en allvarligare anklagelse – något som skulle kunna innebära ett fängelsestraff i upp till tio år. Och med tanke på hur våra domstolar arbetar och hur fallen kan ha en politisk grund, är det svårt att veta hur utslaget blir.

Det är svårt att säga huruvida det finns en organiserad proteströrelse mot behandlingen av Serebrennikov, enligt Juri Urnov, som dock understryker att ilskan i den ryska konstvärlden växer. Och många drar också paralleller till regissören Vsevold Meyerhold – som avrättades av de sovjetiska myndigheterna 1940.

– Jag tror inte att det i nuläget finns en organiserad rörelse, men efter gårdagens händelser kan en sådan ha bildats. Nu handlar det snarare om en grupp människor som är i djup chock på grund av det som pågår som känslomässigt är väldigt svårt – speciellt för de som känner till Sovjetunionens historia. För nästan exakt 80 år sedan greps regissören Meyerhold i Sankt Petersburg och ett år senare avrättades han i fängelset och det är svårt att undvika att dra paralleller. Så vi är väldigt mycket på helspänn, chockade och väldigt arga. Jag tror att många människor inom konstvärlden aldrig har varit så arga som nu.
