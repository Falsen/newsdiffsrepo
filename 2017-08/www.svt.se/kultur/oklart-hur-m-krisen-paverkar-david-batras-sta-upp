David Batra: ”Känns som det plötsligt finns ännu mer att prata om”
Lydia Farran-Lee

Kulturnyheterna har under torsdagen ringt till några av de lokaler där David Batra ska uppträda med ”Elefanten i rummet”.

Samtliga tillfrågade säger att de inte fått höra något annat än att föreställningarna ska hållas som planerat.

LÄS MER: David Batra gör show av äktenskapet med moderatledare

CS Nöje, som jobbar med David Batras föreställning, har inte velat svara på hur Anna Kinberg Batras avgång påverkar ”En elefant i rummet”.

Men bara 20 minuter efter M-ledarens besked skriver David Batra på Instagram:

”Min starka, modiga och snygga fru har i dag meddelat att hon ska kliva av som partiledare. Känns som att det plötsligt finns ännu mer att prata om när ”Elefanten i rummet” har premiär. Nu ska jag ta en ledig helg och enbart ägna mig åt att vara elefantskötare!”

Den 29 september är ”En elefant i rummet” planerad att ha premiär på Rival efter några provföreställningar på Boulevardteatern i Stockholm.

Cecilia Stenborg på CS Nöje meddelar, även hon via Instagram, att extraföreställningar tillkommer i Stockholm och Lund efter beskedet att Anna Kinberg Batra avgår.

LÄS MER: Anna Kinberg Batra avgår
