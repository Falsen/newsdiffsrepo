Kulturpersonligheter protesterar mot gripandet av rysk regissör
Johanna Palm

Som Kulturnyheterna tidigare rapporterat beskylls Serebrennikov för att ha förskingrat 68 miljoner rubel, motsvarande 10 miljoner svenska kronor, av statliga medel.

Kirill Serebrennikov leder Gogolcentrets teater i Moskva och har under de senaste åren gjort sig känd som en Putin-kritiker och bland annat kritiserat bristande friheter och ett allt mer konservativt samhällsklimat.

Han greps den 22 augusti av rysk polis i Sankt Petersburg där han höll på med att göra en film om den ryske artisten Viktor Tsoi. En artist som under Sovjet-eran tillsammans med bandet Kino gjorde systemkritisk musik.

LÄS MER: Rysk regimkritisk teaterchef gripen av polis

Under onsdagen beslutade en domstol i Moskva att försätta den regimkritiske regissören i husarrest under tiden som åtalet mot honom pågår. I husarresten tillåts han varken använda telefon eller överhuvudtaget kommunicera med omvärlden utan tillåtelse från fallets utredare, skriver TT.

Enligt nyhetsbyrån AP är domaren Yelena Lenskaya beslut om husarrest grundat i att det enligt henne finns tillräcklig bevisning för att Serebrennikov skulle försöka fly utredningen.

Serebrennikov nekar till anklagelserna. Om han skulle fällas för brott riskerar han upp till tio år i fängelse.

I Ryssland samlas nu kritiska röster mot arresteringen och anklagelserna mot Serebrennikov. Utanför domstolen i Moskva befann sig under onsdagen flera av landets kulturpersonligheter för att protestera.

Den ryske satirikern, programledaren och uttalade Putin-kritikern Victor Shenderovich säger till Nyhetsbyrån AP att arresteringen av Serebrennikov är en signal till alla kulturarbetare i Ryssland.

– Det är givetvis ett gripande inför valet. Det är ett ny spelregel. Och ett meddelande, ett klart meddelande: världskänd, gott rykte och vänskap med den politiska eliten kommer inte rädda dig. Men först och främst är det ett meddelande till alla kulturarbetare: Lägg dig ned eller lämna landet, säger Victor Shenderovich till AP.

Litteraturkritikern Irina Prokorova beskriver händelsen som att detta betyder slutet på Sereberennikovs karriär.

– Det är väldigt ledsamt och tragiskt. Man kan bara fantisera om hur en kreativ människa som blir hindrad från att arbeta känner. Det här betyder döden för honom, säger hon till AP.

I somras ställdes föreställningen ”Nurejev”, som Serebrennikov regisserade, hastigt in och skjöts upp ett år. Det här bara några dagar innan dess premiär på anrika Bojsjojteatern i Moskva. Anledningen tros ha varit att porträtteringen av den ikoniske dansaren Rudolf Nurejevs homosexualitet varit allt för öppen och rak.

Sedan 2013 finns en lag i Ryssland som förbjuder ”propaganda för icke-traditionella sexuella relationer” riktad mot underåriga. Något som gjort det olagligt att öppet visa homosexuella relationer i det offentliga.

LÄS MER: Kontroversiell balett om Nurejev ställs in
