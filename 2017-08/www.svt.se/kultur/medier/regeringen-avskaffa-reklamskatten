Regeringen: Avskaffa reklamskatten
Johanna Palm

– Den svenska dagspressen är under ganska stort tryck. Dels har man ekonomiska problem, och dels är det mycket fake-news, trollfabriker och rykten som sprids via nätet. Då är den svenska dagspressen viktigare än på mycket länge och en central del av det demokratiska samtalet, säger finansminister Magdalena Andersson (S) till Kulturnyheterna.

Reklamskatten är en punktskatt för så kallade periodiska publikationer, det vill säga tidningar som utkommer med minst fyra nummer per år.

Skatten innebär att tidskrifter och dagstidningar betalar skatt på de annonsintäkter de drar in via reklam. Och det är en skatt som under de senaste åren blivit frekvent omdiskuterad. Inte minst då kritiker påpekat att skatten påverkar konkurrensen mellan kommersiella medier och public service.

Sammanlagt handlar det om 15 miljoner kronor per år som genom avskaffandet av skatten kommer kunna gå tillbaka till de berörda mediehusen.

Nu har alltså regeringen tagit fram ett förslag på att helt avskaffa reklamskatten. Ett arbete som under de senaste åren varit i rörelse. Redan år 2002 initierades ett uppdrag från riksdagen till regeringen att riva upp skatten.

– Den socialdemokratiska regeringen tog flera steg fram till 2006, och vi har tagit ytterligare steg nu mot avskaffandet. Däremot var det så att alliansregeringen under åtta år när man sänkte skatten med 130 miljarder kronor inte prioriterade just den här skattesänkningen, säger Magdalena Andersson.

Finansministern säger vidare att förslaget är ett sätt att stötta dagspressen i landet, inte minst utifrån rådande medieklimat med fejkade nyheter i omlopp.

– Vi behöver en seriös granskande journalistik, och vi behöver en seriös faktagranskande journalistik i de här tiderna då man ser en oroväckande utveckling runt om i världen.

Jeanette Gustafsdotter, VD för branchorganisationen Tidningsutgivarna, ser positivt på att regeringen nu fattat beslutet att helt avskaffa reklamskatten. Särskilt betonar hon vikten av att regeringen också så pass uttryckligt talar om dagspressens roll i dagens medieklimat och samhälle.

– För det första är det här ett välkommet beslut och det är mycket positivt att regeringen tar det här steget. Det är också mycket positivt att Magdalena Andersson uttalar sig att dagspressen är otroligt viktig och att de vill stödja den genom att avskaffa den här skatten, säger Jeanette Gustafsdotter till Kulturnyheterna.

Men även om Jeanette Gustafsdotter ser avskaffandet av reklamskatten som ett steg mot bättre förutsättningar för mediebranschen återstår frågan om digitalmomsen. Digitalmomsen för digitalt material ligger på 25 procent, jämfört med 6 procent för tryckt material.

I dagsläget ligger frågan på EU-nivå, men Jeanette Gustafsdotter efterfrågar ännu tydligare agerande från regeringens sida.

– Det oerhört viktigt att förändra digitalmomsen och att de agerar kraftfullt och tydligt markerar från den svenska regeringens håll att beslutet måste tas skyndsamt. För det är nu vi behöver detta.

– Facebook och Google betalar mindre i bolagsskatt än vad våra dagstidningar betalar i reklamskatt. Tar de bort reklamskatten är det bra, men oavsett så är det en orättvis beskattning i och med digitalmomsen.

Gällande digitalmomsen svarar finansminister Magdalena Andersson att arbetet med att sänka momsennivån pågår, men att fördröjningen beror på att det ännu inte är förankrat i alla länder.

– Alla länder har inte riktigt kommit på än vilken bra idé det här är. Men jag och flera av mina kollegor jobbar på med att få alla på den här vagnen.

När väntas det beskedet komma?

– Jag hade hoppats att det skulle varit klart före sommaren. Det har tagit tid, men vi jobbar på.
