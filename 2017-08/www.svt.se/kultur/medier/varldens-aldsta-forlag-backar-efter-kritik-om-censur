Världens äldsta förlag backar efter kritik om censur
Joachim Sundell

De senaste dagarna har hård kritik riktats mot förlaget Cambridge University Press (CUP). Konflikten rör deras beslut om att hindra den kinesiska tillgången till 300 artiklar som av landets regering upplevs som känsliga.

Artiklarna har funnits tillgänliga i den vetenskapliga tidskriften China Quarterly, och berör ämnen som Tibets politiska status, protesterna på Himmelska Fridens Torg 1989 och Mao Zedongs kulturrevolution på 1960-talet.

LÄS MER: Världens äldsta förlag gick med på Kina-censur – kan bojkottas

Nu backar förlaget från censuren, uppger BBC. Ett beslut som välkomnas av China Quarterlys chefredaktör Tim Pringle.

– Tillgången till publicerat material av högsta kvalitet är en grundsten i akademisk forskning. Det är inte respekterade förlag som CUP:s uppgift att förhindra den tillgången, säger han till BBC.

I sitt ursprungliga pressmeddelande om beslutet förklarade Cambridge University Press att de censurerat artiklarna för att Kina inte skulle blockera tillgången till deras material helt och hållet, och att detta var att föredra istället för att akademiker i Kina förlorar allt material som CUP tillgängliggör.

Det möttes av fördömande och hot om bojkott från en lång rad företrädare för den akademiska världen, som menar att censur aldrig är en lösning.

Tim Pringle bekräftar nu för BBC att samtliga borttagna artiklar återinförts på deras servrar.

– Som chefredaktör för Kinas ledande vetenskapliga tidskrift, håller vi naturligtvis akademisk frihet framför alla andra faktorer. Med det vill jag inte avfärda den svåra situation ssom CUP försatts i på grund av Kinas krav.
