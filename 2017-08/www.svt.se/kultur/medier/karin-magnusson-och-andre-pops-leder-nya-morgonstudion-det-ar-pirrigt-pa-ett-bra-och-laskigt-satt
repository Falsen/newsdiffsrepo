Karin Magnusson och André Pops leder nya Morgonstudion: ”Det är pirrigt på ett bra och läskigt sätt”
Ylva Larsson

Hur känns det?

– Det är pirrigt, både på ett bra och läskigt sätt. Det är pirrigt för att det är något stort som väntar och för att det är lite kvar att fixa, säger André Pops.

– Som inför ett bröllop, säger Karin Magnusson.

– Det finns en stor förväntan och lite osäkerhet inför allt nytt, säger André Pops.

– Som inför ett äktenskap, flikar Karin Magnusson in.

Varför ska man titta på Morgonstudion på måndag?

– Du kommer få en bra överblick, en rolig mix och en bra start på morgonen, säger Karin Magnusson.

– Man ska få med sig det viktigaste man behöver veta inför dagen och skratt och en skön känsla. Det är en utmaning, man ska få de nyheter man behöver och samtidigt känna att man vill komma tillbaka, säger André Pops.

Hur kommer det att skilja sig från Gomorron Sverige?

– Det kommer att vara tydligt. Studion är helt annorlunda, det kommer inte att likna det programmet till utseendet vilket kommer skapa andra förväntningar. Studion har hög energi. Vi är gänget som startar SVT:s nyhetsdygn, säger Karin Magnusson.

Hur har ni gjort för att bli samspelta som programledarpar?

– Vi är som på bootcamp, vi är hopsurrade vid benet. Vi pratar hela tiden och messar varandra hela tiden när vi är hemma, olika idéer och frågor. Det tror jag är viktigt, säger Karin Magnusson.

– Vi lär känna varandra och hur vi funkar under ”torrsändningarna”. Man hittar saker som man lockar fram hos den andra och lär sig när man ska ge varandra plats, säger André Pops.

LÄS MER: Jan Helin: Därför sjösätter vi nya Morgonstudion

Har ni några hemliga tecken för att kommunicera med varandra under sändning?

– Vi försöker utveckla ett kommunikationssätt, det kanske får bli att sticka en penna i sidan på den andra, säger André Pops.

– Eller att Pops ”mansplainar” mig genom hela sändningen. Fast jag är snabbare, jag kommer ”mansplaina” honom.

Hur kompletterar ni varandra?

– Pops har en enorm rutin, det går inte ens att beskriva hur skönt det känns. Han är extremt generös med att dela med sig till kolleger och har lätt att ta in synpunkter på hur man kan skruva på saker och göra det ännu bättre, säger Karin Magnusson.

– Vad glad jag blir. Vi har inte känt barandra så länge men jag lutar mig mot Karins driv både i sändningssituationen och i det förberedande arbetet. Hon är en idéspruta, kommer med vinklar och gästförslag. Hon är en otrolig kraft för hela redaktionen.

– När man jobbar så intensivt och lär känna varandra måste man släppa garden. Man måste få vara glad, orolig, rädd, få skratta och vara sårbar. Det är en väldigt kul form av speeddejting, säger Karin Magnusson.

Vad är svårast med direktsändning?

– Jag vill kunna lita på att tekniken fungerar för innehållsmässigt brukar det lösa sig, säger André Pops.

– Jag vill gå in och känna att jag har ett starkt innehåll och starka gäster, säger Karin Magnusson.

Vem är drömgästen?

– Jag gillar att vara i nyhetsflödet, jag vill ha de gäster som känns just här och just nu. Jag vill ha en morgon som bara kan vara måndag 28 augusti. Sen vill man alltid ha Beyoncé – men hon är tyvärr rätt svårbokad.
