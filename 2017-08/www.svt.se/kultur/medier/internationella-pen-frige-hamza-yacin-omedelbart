Internationella PEN: Frige Hamza Yalcin omedelbart
Joachim Sundell

Under tisdagen möter Hamza Yalcins familj representanter för UD för att diskutera den gripna journalistens situation. Samtidigt kommer nu fler internationella krav på att han ska friges.

– Det är extremt alarmerande att Spanien har arresterat Hamza Yalcin på grund av att Turkiet begärt det. Landet tycks använda Interpol för att bedriva sin förföljelse av journalister även utanför Turkiets gränser. Journalister som utövar sin yttrandefrihet, säger Carles Torner, ordförande för Internationella PEN, i ett pressmeddelande.

LÄS MER: Hamza Yalcins sambo möter UD

PEN kräver nu att Yalcin friges omedelbart, då hans enda brott enligt dem är att ha utövat sitt yrke som journalist.

Hamza Yalcin sitter gripen i Barcelona sedan den 3 augusti, då han häktades av spansk polis efter att ha anklagats för ”terrorpropaganda” och att ha förolämpat den turkiska presidenten. Gripandet skedde på Turkiets begäran och verkställdes genom det internationella polissamarbetet Interpol.

Svenska Journalistförbundet, Svenska Pen och Reportrar utan gränser i Sverige har tidigare ställt sig bakom kraven på att han ska friges, då man menar att gripandet är politiskt motiverat. Internationella PEN begär förutom Hamza Yalcins frihet även att det hundratal turkiska journalister som arresterats under det senaste året även de friges.

LÄS MER: Tysk journalist släppt efter en dag: ”Varför gör inte Sverige någonting?”

Interpol har avböjt att kommentera Hamza Yalcins ärende för Kulturnyheterna, och hänvisar till den turkiska polismyndigheten.
