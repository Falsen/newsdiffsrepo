TT bryter kritiserat pr-avtal med scientologer
Anna  Grönberg

I somras ingick nyhetsbyrån TT ett pr-avtal med scientologorganisationen Kommittén för mänskliga rättigheter – något som efter att det uppmärksammats av SVT:s Kulturnyheterna väckt starka reaktioner.

LÄS MER: Hård kritik mot Nyhetsbyrån TT:s förmedling av scientolog-pr

Genom sin pressmeddelandetjänst ”Via TT” har nyhetsbyrån under sommaren därefter förmedlat pressmeddelanden från den kontroversiella organisationen, som sedan 1960-talet arbetat med opinionsbildning mot den svenska psykiatrin.

I dag meddelade Jonas Eriksson, TT:s vd och chefredaktör, att det kritiserade samarbetet nu brutits på grund av KMR:s ståndpunkter angående psykiatri.

– Vi kände att om man skärskådar det de gör och skriver angående psykisk sjukdom, så handlar det om samhällsfarlig verksamhet. Och det gör att vi inte vill att de använder våra distributionskanaler, säger han till Kulturnyheterna.

Enligt Jonas Eriksson kommer man från TT:s sida nu att skärpa sina rutiner vad gäller framtida eventuella distributionsavtal.

– Vi kommer att vara mer noggranna när vi tittar på kunder som kan vara diskutabla.

KMR fick i och med avtalet tillgång till TT:s kanaler för att skicka ut sina pressmeddelanden och hittills har sju pressmeddelanden gått ut via TT – det senaste så sent som i fredags.

Organisationens huvuduppgift är att med religiösa förtecken bekämpa svensk psykiatri – som de kallar ”dödens industri” – och man har upprepade gånger fått kritik för att sprida ovetenskaplig desinformation.

LÄS MER: Nyhetsbyrån TT i mediesamarbete med scientologer
