Rysk reporter deporteras från Ukraina
Johanna Palm

”Den ryska propagandisten Anna Kurbatova kommer att tvingas återvända till Ryssland”, skriver landets statliga säkerhetstjänst SBU i ett uttalande, uppger TT.

Anna Kurbatova som arbetar för den ryska tv-kanalen Channel One hade under helgen bland annat intervjuat kritiker till landets president Petro Porosjenko.

Det ryska utrikesdepartementet benämner, enligt TT,  händelsen som en ”avsiktlig provokation” från den ukrainska säkerhetstjänsten. Och den europeiska säkerhetsorganisationen OSSE, som övervakar vapenvilan mellan de proryska separatisterna och Ukraina, uppmanar till att deportationen inte ska genomföras.

Nyligen fick en annan rysk journalist, Tamara Nersjejan reporter på tv-kanalen Rossiya 24, lov att lämna Ukraina. Hon tillåts inte heller att återvända till landet under tre år. Även två spanska journalister stoppades nyligen från rapportering från Donbassregionen i östra Ukraina.
