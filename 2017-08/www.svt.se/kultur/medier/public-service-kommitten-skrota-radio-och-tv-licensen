Uppgifter: Public Service-kommittéen vill riva upp radio- och tv-licensen
Johanna Palm

I slutet av 2016 tillsattes en parlamentarisk kommitté av Kulturdepartementet med syfte att utreda hur framtidens finansieringsystem av public service-medierna kan tänkas se ut.

Enligt källor som radioprogrammet Medierna varit i kontakt med kommer kommittéen, med representanter från samtliga riksdagspartier, föreslå att framtida finansiering ska ske via skattesedeln. Det här istället för nuvarande system som sker via en licensavgift.

– Jag uppfattar att det inte finns något stöd i kommittén eller i riksdagens partier för att behålla den traditionella tv-licensen. Den har överlevt sig själv och håller varken tekniskt eller politiskt, säger Olof Lavesson, moderat ledamot i public service-kommittén till Medierna i Sveriges Radio.

LÄS MER: Nytt system för finansiering av public service utreds

Också Socialdemokraterna som tidigare motsatt sig en finansiering via skattesedel har nu vänt i frågan, erfar Medierna.

– Med tanke på den tekniska utvecklingen så har vi nog insett att det är svårt att finansiera den fortsättningsvis på det sättet, säger Socialdemokraternas mediepolitiska talesperson Gunilla Carlsson.

Den nya avgiften som Public Service-kommittéen ska föreslå, enligt Medierna, kommer att vara baserad på den enskildes inkomst. Dock med ett tak som skulle göra att höginkomsttagare ändå inte ska behöva betala mer än idag.

LÄS MER: Public service-kommitténs uppdrag utvidgas

Förslaget ska presenteras för regeringen den 17 november och därefter tas ut på remiss innan riksdagen kan fatta beslut under våren eller hösten 2018.
