Elisabeth Åsbrink: ”Interpol agerar politiskt verktyg”
Kristofer Lundström Reporter

För drygt veckor sedan greps den svensk-turkiske journalisten Hamza Yalcin i Barcelona. Några dagar senare, den 19 augusti, skedde en liknande händelse när en tysk journalist med rötterna i Turkiet greps. Också det i Spanien. Efter påtryckningar från den tyska regeringen släpptes han redan dagen efter.

Författarorganisationen Svenska PEN ser mycket allvarligt på det som händer och Utrikesdepartementet följer utvecklingen med oro.

– Det här är mycket allvarligt, säger Elisabeth Åsbrink, ordförande för Svenska PEN. Människor som flytt ett land för att de varit hotade och förföljda och riskerar fängelse för sina ord och åsikters skull, de riskerar nu att bli gripna när de åker på semester för att Interpol agerar politiskt verktyg. Det är helt fel och måste stoppas.

LÄS MER: Tysk författare släppt efter en dag – men Hamza fortsatt frihetsberövad

När en stat gör en internationell efterlysning för allvarligt brott, gör de en så kallad rödlistning av personen. Systemet med att rödlista efterlysta får naturligtvis inte användas i politiska syften. Men det svenska PEN frågar sig är om inte så är fallet i fråga om den svensk-turkiske journalisten Hamza Yalcins gripande i Spanien.

I går ombads Turkiets ambassadör i Sverige att komma till Utrikesdepartementet. Det här för att UD ska kunna framföra sin oro över utvecklingen och krav på att veta anklagelserna.

– Om det är så att det finns en grund för terroranklagelser – lägg då fram grunden för oss, så att vi förstår varför man väljer att göra en internationell efterlysning på en person, säger Patrik Nilsson, presskommunikatör på UD, och fortsätter:

– Om inte så är fallet måste vi också från vår sida få anta att det kan finnas politiska motiv bakom den här efterlysningen.

LÄS MER: 41 organisationer i upprop: ”Vi kräver att Hamza Yalcin friges omedelbart”

Det här är nu inte helt okänd materia. För redan 2011 kom en studie gjord av organisationen International Consortium for Investigative Journalsim som visade att stater som Kina, Iran, Pakistan och Venezuela missbrukat Interpol genom att efterlysa människor med politiska syften.

Europarådet konstaterade också samma sak i april i år, då de varnade för att rödlistning missbrúkades.

– Självklart är det allvarligt om Interpol används på ett sätt går emot deras egen konstitution. Och det är självfallet så att det är varje medlemslands ansvar att man inte missbrukar det här, säger Patrik Nilsson.

UD ställer alltså frågor till Turkiet nu, men bollen ligger också hos Interpol som har 40 dagar på sig att komma fram till vad som ska hända i fallet Hamza Yalcin. Med andra ord måste beslut komma senast den 11 september.

– Interpol måste få göra sin bedömning och det måste de göra skyndsamt i samråd med spanska myndigheter, säger Patrik Nilsson och tillägger att de framhåller till Interpol att de måste ta ett beslut.

LÄS MER: Internationella PEN: Frige Hamza Yalcin omedelbart

Svenska PEN kommer att sitt yttersta för att hålla liv i frågan.

– Rätten att kritisera makten, rätten att formulera kritik fritt utan att riskera hot eller fängelse – det är en grundläggande rättighet, avslutar Elisabeth Åsbrink.

Kulturnyheterna har sökt Interpol för en kommentar, men utan att få svar.
