Carolina Neurath och Pelle Nilsson om förberedelserna inför Morgonstudion: ”Man vill inte göra bort sig”
Ylva Larsson

Hur är nerverna inför första sändningen?

– Det går upp och ner, varannan dag är bra och varannan dag är skit. Det är verkligen så, en berg-och-dalbana, säger Pelle Nilsson.

– Det är väldigt beroende av hur träningarna går, de dagar de går bra känns det tryggt. Jag börjar inte få nerver än men det kommer nog, säger Carolina Neurath.

– Jag är lite sugen på att börja nu och dra igång på riktigt, säger Pelle Nilsson.

Hur förbereder ni er?

– Det handlar mest om att följa med i nyhetsflödet, sen är den mycket praktiskt som att springa runt och prova kläder.

Vad har ni för klädkod?

– Sommarbröllop, det är vår moodboard. Vi ska inte se ut som bankirer, inte för strikt. Och så ska det vara färgglatt, säger Pelle Nilsson.

Apropå sommarbröllop, Carolina, du gifte dig precis men det blev ingen smekmånad på grund av Morgonstudion?

– Nej, det känns okej att skjuta på den, men först har jag jobbat jättemycket med ett projekt och nu är det nästa projekt. Det är ingen vila. Likheterna mellan projekten är enorma, man ska ner på detaljnivå och det finns så mycket man inte tänker på.

Hur kommer din bakgrund som ekonomireporter att märkas i din programledaroll?

– Tanken är att det inte ska märkas. Jag har ändå slutat för med det för att jag inte vill skriva om olika börskurser som jag har gjort i tio år. Men det kanske kommer att vara på den nivån där det har bredare allmänintresse, säger Carolina Neurath.

Pelle, du har en bakgrund på Lilla Aktuellt, hur kommer det att märkas?

– Det vet jag inte, men man blir bra på att berätta en historia på ett begripligt sätt. Det kan man tänka på i alla situationer.

Vad kommer ni ta för olika roller som programledare?

– ”Bad cop” och ”good cop”. Jag kan vara ”bad cop”, säger Carolina Neurath.

När blir ni nervösa?

– I sändning är jag sällan nervös men jag kan vara nervös inför, särskilt om man ska göra tunga intervjuer där man vet att många kollar. Då vill man inte göra bort sig, säger Pelle Nilsson.

– Jag är mest nervös för hur det ska gå med sömnen. De gånger jag har svårt att sova är när jag tänker på vad jag ska göra dagen efter. I direktsändning är jag nervös de första två sekunderna, därför tycker jag att det är skönt att börja, så att jag har det gjort, säger Carolina Neurath.

Hur klarar ni de tidiga morgnarna?

– Det gäller att försöka lägga sig i hyfsad tid, man får ta igen de senaste nyheterna i taxin till jobbet – och sova någon timme på dagen, säger Pelle Nilsson.

– Jag vet inte hur det kommer bli, säger Carolina Neurath.
