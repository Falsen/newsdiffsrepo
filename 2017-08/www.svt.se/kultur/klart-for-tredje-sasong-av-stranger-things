Klart för tredje säsong av ”Stranger Things”
Joachim Sundell

I intervjun med amerikanska Vulture berättar bröderna Duffer att den andra säsongen av ”Stranger Things” ska vara ”större och mer extrem”. Samtidigt bekräftar de att en tredje säsong redan är beställd, och att de hoppas på ännu en efter det.

LÄS MER: 80-talsnostalgi dominerar tv-branschen

– Vår tanke är att det ska bli en fyra säsonger lång serie, och sen är det slut, säger Ross Duffer i intervjun.

Bröderna underströk att den stora utmaningen med serien framåt är att utveckla handlingen, då seriens koncept med att huvudpersonerna besöker en parallell dimension bara går att variera så många gånger innan det blir tröttsamt.

– Jag vet inte om vi kan rättfärdiga att något hemskt ska hända de här barnen en gång varje år, säger Ross Duffer, och antyder att framtida säsonger kan komma att utspela sig i en annan stad än första säsongen.

”Stranger Things” andra säsong har svensk premiär den 31 oktober, på Netflix.
