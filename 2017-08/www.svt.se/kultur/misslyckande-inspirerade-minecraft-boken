Misslyckande inspirerade Minecraft-boken
Jacob Runevad Kjellmer

Minecraftkuberna slog ner som en bomb i spelvärlden i början av 10-talet. Här kan du samla, bygga och interagera med andra spelare i ett oändligt universum, En perfekt grund för att snickra ihop litteratur, tycker författaren Max Brooks som fick uppdraget att skriva Minecraft-boken ”The Island” som lanserades i somras.

– Vi lever i en föränderlig värld , som blir farligare och farligare. Alla kommer misslyckas. Att försöka undvika misslyckanden är galet. Det som betyder något är hur väl du lyckas återhämta dig och gå vidare. Minecraft lär dig att förstå det.

Spelade fram handlingen

Bokens huvudpersonen, inspirerad av Robinson Crouse, vaknar upp på en öde ö och frågar sig : Var är jag? Vem är jag? Och varför allt är gjort av klossar? Uppdragsgivaren, det svenska spelföretaget Mojang, har satt ramarna och varit tydliga med att spelarna måste kunna känna igen sig.

– Nittio procent av bokens handling har jag redan spelat i Minecraft. För att skriva resten av boken gick jag tillbaka och spelade fram innehållet, säger Max Brooks.

– Skrivprocessen var annorlunda eftersom jag inte bara skrev för mig själv. När jag var färdig gick manuset via spelföretaget och förläggaren.

”Kan illustrera surrealism”

Frågan är vad som händer med litteraturen när den så strikt baseras på ett dataspel. SVT:s litteraturkritiker Daniel Sjölin tror att vi bara sett början på relationen mellan spel och litteratur.

– Det är roligt och revolutionerande att man får helt andra bilder i sin hjärna när man läser en text på det här sättet. Men det är inte romanens grej att vara ett dataspel, däremot är det romanens grej att kunna plocka ur dataspel och göra till sitt eget. Det har redan dykt upp romaner som lånat ur spelvärlden för att illustrera  overklighet och surrealism. Jag är övertygad om att man framöver kommer låna fler av de här typiska Minecraft-elementen som specialeffekter – i en roman av vår tids Proust eller liknande.
