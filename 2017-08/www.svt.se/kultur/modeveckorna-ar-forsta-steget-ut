”Den nya injektionen i modebilden står inte Sverige för”
Johanna Palm

Stockholms modevecka är på uppgång med allt högre konstnärlig kvalitet, det menar kulturnyheternas modekritiker Dennis Dahlgvist. För efter ett par krassliga år verkar årets modevecka faktiskt må lite bättre.

– Vi hade en liten kris i Stockholms modevecka för några år sedan. Men det hade också att göra med att vissa sponsorer av modeveckan kommer från den kommersiella världen och då letade sig det in lite för mycket på programmet, säger Jonna Bergh, chefredaktör och ansvarig utgivare för STYLEBY.

LÄS MER: Mer konst än kommers på Stockholm Fashion Week

Men hur står sig det svenska modet i jämförelse med övriga skandinaviska länder? Det tidigare välanvända epitetet kring svenskt mode: det svenska modeundret – existerar det fortfarande?

– Skandinaviskt mode är väldigt simpelt och minimalistiskt och vi ser de återkommande stora modehusen som Whyred, Hope och House of Dagmar på modeveckan. De kör återkommande samma stil och håller sin identitet, säger modeinfluencern Imane Asry

– Vi har våra stora märken som Acne, och våra stora kedjemärken. Men den nya injektionen i modebilden i stort står inte Sverige för i dag, utan där pratar man istället mycket om de danska märkena, säger Jonna Bergh.

– Danskarna står nu för mer färg och mer saker som vi ser i den internationella modebilden, fortsätter hon.

Modeveckan är dock inte numera endast en arena där designers visar upp sina kollektioner. Det är också ett sätt för de olika yrkesrollerna inom modebranchen, så som bloggare och influencers, att bygga på sitt egna varumärke.

– Det är på modeveckorna som de stora streetstyle-fotograferna och magasinen flyger in från exempelvis Paris och Ryssland. Om man vill slå igenom internationellt är modeveckorna första steget ut, säger modebloggaren Linn Eklund.
