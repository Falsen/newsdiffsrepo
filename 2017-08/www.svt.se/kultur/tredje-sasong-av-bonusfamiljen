Tredje säsong av ”Bonusfamiljen” spelas in
Anna  Grönberg

Dramakomedin ”Bonusfamiljen” kretsar kring två familjer och de komplikationer som uppstår i deras försök att bilda nya familjekonstellationer efter en skilsmässa.

LÄS MER: ”Bonusfamiljen” – en hyllning till vardagen

Bakom serien står bland andra stora delar av familjen Herngren i form av syskonen Moa och Felix och Felixs fru Clara, som alla har erfarenheter av livet i bonusfamilj.

Clara Herngren, som är en av skaparna och manusförfattarna bakom serien, beskrev för Kulturnyheterna inför premiären av den första säsongen av ”Bonusfamiljen” hur idén till serien har sitt ursprung i terapi.

–  Jag började själv plugga till terapeut med inriktning på just bonusföräldrar, bonusfamiljer. Jag har alltid tyckt att de här relationerna är otroligt intressanta. Men under utbildningens gång så kände jag att jag bara måste göra en mycket viktigare sak först och det är att göra en dramaserie om precis just det här.

Den första säsongen av serien blev en succé med i snitt 1,3 miljoner tittare per avsnitt och väckte intresse även utanför Sveriges gränser.

Formatet har därefter sålts till USA, Frankrike och Tyskland och streamingjätten Netflix har köpt sändningsrättigheterna för den första och andra säsongen.
