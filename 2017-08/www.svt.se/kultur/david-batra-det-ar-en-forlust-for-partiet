David Batra: ”Det är en förlust för partiet”
Lydia Farran-Lee

Anna Kinberg Batra meddelade på en presskonferens i morse att hon avgår som partiledare för Moderaterna. Maken David Batras föreställning ”Elefanten i rummet – han som är gift med henne” bygger på hur det är att vara gift med en partiledare.

LÄS MER: Extraföreställningar av ”Elefanten i rummet”

Hur mycket omskrivningsarbete innebär det här för dig?

– Stand up är ju ett levande material, man skriver ju konstant, ingen kväll är den andra lik när man är på turné, till skillnad från en Shakespearepjäs.

Var du förbered på att det här kunde hända och kanske börjat skriva om lite redan?

– Nej, det går inte att förebereda sig på alla saker så, man får ta varje grej som händer och hitta sin roliga vinkel.

Apropå rolig vinkel – det här innebär ju ett ökat intresse, det meddelades att det sätts in extraföreställningar. Känns det lite som att du skor dig på din frus olycka och partikrisen?

– Nej, det kan jag verkligen inte känna.

Vad känner du då?

– Jag släppte idén för ett halvår sen, jag känner så klart att det är tråkigt att hon ska lämna sitt jobb. Det är tråkigt för hennes del, det är en stor förlust för dem som parti, men för föreställningen är det alltid så att man får förhålla sig till saker som händer i livet.

Blir föreställningen bättre nu?

– Det kan jag inte svara på, varken bättre eller sämre, men om man är intresserad av mitt liv och tror att jag kan framställa det här på ett roligt sätt, då kommer det bli bra, säger David Batra.
