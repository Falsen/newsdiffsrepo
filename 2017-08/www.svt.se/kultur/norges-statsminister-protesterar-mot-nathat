Norges statsminister protesterar mot näthat
Johanna Palm

Rekordmånga klagomål har skickats in till Kringkastningsrådet, den norska motsvarigheten till granskningsnämnden med anledning av att en norsk programledare bär slöja.

På sociala medier har kommentarsfälten fyllts av hat och nedlåtande ord i samband med lanseringen av ”Faten tar valget” som ska följa en ung kvinna när hon väljer vilket parti hon ska rösta på.

Tidigare i veckan gick landets integrationsminister Sylvi Listhaug ut och tog avstånd från reaktionerna som programmet uppbådat. Reaktioner som hon beskrev som ”oacceptabela trakasserier av en ung kvinna”, skriver NRK.

Nu stämmer också den norska statsministern Erna Solberg in i protesten mot reaktionerna. Till NRK säger hon att regeringen tidigare samarbetat med programledaren Faten Mahdi Al-Hussani i arbetet mot rekrytering till extrema grupper.

– Faten är en ung kvinna som tydligt stått upp mot extremismen. Vi jobbar nära henne för att hindra att fler blir rekryterade till extrema organisatoner. Det här är ett viktigt arbete, och Faten förtjänar inte den här sortens hets, säger Norges statsminister Erna Solberg och tillägger:

– Vi måste lära oss att leva med att de som bär slöja gör det för att de är stolta över den religion de representerar.
