Sydstatsbiograf slutar visa ”Borta med vinden” efter klagomål
Lydia Farran-Lee

En biograf i delstaten Tenessee slutar visa inbördeskrigsklassikern ”Borta med vinden” från 1939 på grund av klagomål biografen mottagit efter en visning i mitten av augusti, skriver Entertainment Weekly.

”Vi kan inte visa en film som uppfattas som okänslig av stora delar av vår publik” skrev biografen Orpheum ett pressmeddelande i helgen.

Som ett brev på posten fylls Orpheums Facebooksida nu av upprörda röster om censur och feghet. Filmen, som av många anses vara en de bästa någonsin, har också många gånger kritiserats för att vara rasistisk.

”Borta med vinden” handlar om det amerikanska inbördeskriget och utspelar sig i Atlanta i den amerikanska södern.

Inbördeskrigets utlösande faktor var frågan om slaveriets vara eller icke vara – i sydstaterna ansågs slavar vara nödvändiga för bomullsodlingarna, som spelade en tung roll i sydstaternas ekonomi. På just ett sådant bomullsplantage växer ”Borta med vindens” huvudperson Scarlett O’Hara upp och filmen har många gånger kritiserats för att trivialisera slaveriet.

Kritiken mot filmen kommer i samma veva som ett stort antal monument över sydstatsgeneraler kritiserats, plockats bort och välts. Nedmonteringar av Robert E Lee och Thomas ”Stonewall” Jackson utlöste demonstrationer från ett antal vit makt-rörelser som marscherade i Charlottesville i Virginia.
