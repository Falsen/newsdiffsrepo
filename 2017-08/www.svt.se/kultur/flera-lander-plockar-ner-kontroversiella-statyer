Politiska statyer skapar debatt världen över
Maria ZuiderveldReporter

Den ukrainska regeringen började för några år sedan med att rensa bort statyer av bolsjevikernas ledare Lenin. Vissa revs, andra stöptes om. Till exempel omvandlades en Leninstaty i Odessa i Ukraina till Darth Vader från Stjärnornas krig.

Nu meddelar Ukraina att man nått sitt mål – 1320 Lenin-statyer har tagits bort i de delar av landet som kontrolleras av regeringen i Kiev.

Läs mer: Sydstatssymboler rensas bort i USA

Ukraina är långt ifrån ensamma om att vilja rensa bort statyer som påminner om en mörk historia. I Georgien och Spanien får man numera leta länge efter statyer av Stalin respektive Franco.

I Sydafrika ledde diskussionen till hur man ska hantera offentliga minnesmärken över historiska orättvisor till våldsamma och landsomfattande upplopp 2015.

Protesterna tog sitt avstamp i kraven på att riva en staty av imperiebyggaren Cecil Rhodes vid universitetet i Kapstaden i Sydafrika.

Läs mer: Andra länder som plockat bort statyer

Under hashtagen #rhodesmustfall och #feesmustfall kom protesterna att växa till att även omfatta orättvisor i det sydafrikanska utbildningssystemet för svarta sydafrikaner.

Henning Melber är Sydafrikakännare och verksam vid Nordiska Afrikainstitutet och Dag Hammarskjöldstiftelsen. Han menar att statyns placering blev en daglig påminnelse för alla sydafrikaner om de orättvisor de upplevt – och fortfarande upplever.

– Kärnan i problemet var placeringen av statyn. Varje dag fick tiotusentals av en växande grupp av svarta studenter passera monumentet på sin väg till universitetet, säger Henning Melber.

– Monument reflekterar inte historien neutralt, de tolkar historien och står för ett särskilt fokus på historien. Att dagligen visuellt konfronteras med dessa påminnelser om historien betyder också att det förflutna förblir levande.

Statyn av Cecil Rhodes revs till sist. Men den har inte förstörts, och frågan är fortfarande vad som ska hända med monumentet.

Läs mer: Maktens grepp om medierna hårdnar i Sydafrika

Och arvet efter kolonialism och apartheid präglar fortfarande landet. Frågan som kvarstår blir därför – vad betyder en staty?

– Man tar bort monument av Cecil Rhodes och man döper om gator från kolonisatörer till frihetskämpars namn. Men om människorna som tigger på de gatorna fortsätter att vara samma människor oavsett gatans namn, oavsett om det finns en staty av Rhodes eller inte, säger Henning Melber.

– Det påminner oss om att det inte räcker med att ta bort ett monument för att förändra samhället.
