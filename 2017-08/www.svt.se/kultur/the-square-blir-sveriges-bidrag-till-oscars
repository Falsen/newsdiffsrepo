”The Square” blir Sveriges bidrag till Oscars
Lydia Farran-Lee

”The Square” handlar, som vanligt när det gäller Ruben Östlund, om gruppdynamik och mänsklig feghet – denna gång inom konstvärlden. Filmen har fått övervägande positiva recensioner både i Sverige och utomlands och Kulturnyheternas recensent Fredrik Sahlin kallade den ”en fruktansvärt jobbig, men intelligent, rolig och stilig tragikomisk satir”.

Ruben Östlund själv känner sig självsäker när det gäller chanserna på en guldgubbe.

– Jag tror det är väldigt bra utgångsläge när man har vunnit en Guldpalm, säger han till Kulturnyheterna.

Östlund tror även att han kan åtnjuter en viss underdogstatus i USA efter att ha snubblat på målsnöret med ”Turist”. Besvikelsen tog sig uttryck i Youtubefilmen ”Swedish director freaks out when he misses out on Oscar nomination”, som han tror kan hjälpa honom vinna det han kallar ”det näst finaste filmpriset”.

– Jag tror amerikanerna älskar historier om återvunnen värdighet. Jag tror de vill att vi, från att ha varit nere på botten, ska klättra upp och ta emot statyetten, säger han.

”Turist” var med på den första nomineringslistan med nio bidrag, men blev inte en av de slutgiltiga fem.

Förra året lyckades svenska ”En man som heter Ove” ta sig hela vägen till en slutgiltig Oscarsnominering, men förlorade mot förhandstippade ”The Salesman” av den iranske regissören Asghar Farhadi.

Farhadi avstod att komma till galan efter mycket osäkerhet kring hans möjlighet att ens ta sig in i landet efter president Trumps inreseförbud som gällde sju i huvudsak muslimska länder, däribland Farhadis hemland Iran.
