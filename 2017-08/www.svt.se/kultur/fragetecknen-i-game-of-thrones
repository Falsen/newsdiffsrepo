Vad händer med Jon och Dany?
Kim Veerabuthroo Nordberg

1. George RR Martin. Författaren till den ännu oavslutade romansviten A Song of Ice And Fire, som Game of Thrones bygger på, hävdade länge att han skulle lyckas hålla jämna steg med serien. Det gjorde han inte. Istället måste serieskaparna improvisera utifrån en lista med scener som han har gett dem. Tv-serien har därför på senare tid kallats ”världens dyraste fan fiction”.

2. Tempot. De mest besatta fansen knackar sönder sina tangentbord över diskussioner om hur snabbt en korp egentligen kan flyga med ett meddelande, eller hur fort det går att bygga tusen skepp med medeltida verktyg. Fenomenet kallas ”jetpacking”, ett begrepp som syftar på att människor i serien ibland tycks ha en liten raket på ryggen eftersom de kan poppa upp på olika sidor av kontinenten Westeros på nolltid.

Dessa diskussioner rycker förstås tittaren ur fiktionen och in i verkligheten. Störande på samma sätt som produktplaceringar eller, säg, ett gästspel av Ed Sheeran.

3. Benioff och Weiss. Serieskaparna är kanske det stora problemet. Benioff och Weiss verkar ha bråttom att avsluta Game of Thrones och har redan presenterat sitt nästa projekt: Confederate – en dystopisk dramaserie om slaveri i USA.

Redan förra året annonserade de att de två avslutande säsongerna av Game of Thrones skulle vara kortare (7 respektive 6 avsnitt), eftersom de inte ansåg sig behöva mer tid än så för att berätta sin historia. Resultatet är ett gasen i botten-tempo som världens mest populära tv-serie inte förtjänar.

1. Vem ska döda Cersei Lannister? En gammal profetia i romanerna säger att drottningen ska bli strypt till döds, antagligen av en yngre bror. I säsongspremiären såg vi henne och hennes bror/älskare Jaime på en jättelik karta där han står på den del av Westeros som kallas The Fingers, medan hon står på The Neck. Blir det han eller lillebror Tyrion som utför dådet? Eller ska serien överraska igen?

2. Kommer Daenerys bli en galen drottning? Hon pratar en hel del om folkstyre, men gillar samtidigt att bränna folk levande och tillämpar en slags ”my way or the highway”-politik. Kommer hon bli den som befriar Westeros från monarkins envälde, eller blir hon en galen härskare som sin far, Aerys II, kallad The Mad King?

3. Jon Snow + Dany? Halva internet ber för att de ska bli ihop, men är det rimligt verkligen? Kommer de ha kvar samma sexiga energi efter att de fått reda på att Daenerys i själva verket är Jons faster och med tanke på släkten Targaryens långa tradition av syskongifte antagligen delar en skrämmande mängd DNA med sin tjusiga brorson?
