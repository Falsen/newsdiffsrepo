Ryska myndigheter: Ingen politik bakom gripande av teaterregissör
Johanna Palm

För drygt en vecka sedan greps den framstående ryska teaterregissören vid en filminspelning i Sankt Petersburg. Som Kulturnyheterna tidigare rapporterat anklagas han för att ha förskingrat 68 miljoner rubel av statliga medel. Han sattes därefter i husarrest tills dess att rättegången är klar. Serebrennikov själv nekar till brott.

LÄS MER: Rysk regimkritisk teaterchef gripen av polis

Sedan gripandet har skarp kritik riktats mot ryska myndigheter. Personer inom det ryska kulturlivet menar att gripandet skett på grundval av politiska motiv och censur. Det här med anledning av teaterregissörens uttalade regimkritiska position.

Under onsdagen gjorde den ryske presidenten Vladimir Putins talesperson, Dmitry Peskov, ett uttalande med anledning av händelserna, uppger Reuters.

Under en presskonferens tillbakavisade Peskov att gripandet skall ha koppling till Serebrennikovs politiska åsikter. Han tillbakavisade även att gripandet skall handla om ett försök till censur.

LÄS MER: ”Serebrennikov viktig symbol inom rysk teater”

Kirill Serebrennikov leder Gogolcentrets teater i Moskva. Han har under de senaste åren gjort sig känd som en hårdför kritiker mot Putin.

Tidigare i somras ställdes balettföreställningen ”Nurejev”, som Serebrennikov regisserade, hastigt in strax innan dess premiär och skjöts upp ett år.

LÄS MER: Tyska regissörer bakom upprop för Serebrennikov

Som reaktion på gripandet har ett upprop instiftats av de två tyska regissörerna Thomas Ostermeier och Marius von Mayenburg.

Kulturpersonligheter som filmregissören Volker Schlöndorff, skådespelerskan Cate Blanchett och Nobelpristagaren Elfriede Jelinek finns bland de som hittills skrivit under protesten.
