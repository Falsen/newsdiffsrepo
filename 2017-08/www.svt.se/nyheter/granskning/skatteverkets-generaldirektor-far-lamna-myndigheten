Skatteverkets generaldirektör får lämna myndigheten
Tomas Lauffs

SVT Nyheter kunde i går avslöja att Skatteverkets generaldirektör Ingemar Hansson inte sett några problem med att vara formellt ombud åt en vd och tillika vän som inte ville betala en privat skuld.

På arkitektfirman som drabbades beskriver man situationen som ”extremt obehaglig”. Hansson själv har dock hävdat att han hjälpt sin särbo i egenskap av ombud till närstående, och att han i det avseendet inte missbrukat sin ställning som generaldirektör.

– Ingemar Hansson kommer att stanna på Skatteverket till en ny generaldirektör är utsedd, säger Magdalena Andersson, och förklarar att hon fattat beslutet att flytta Hansson redan för flera veckor sedan. Att hon nu tidigare än planerat meddelar detta menar hon är på grund av SVT:s Uppdrag gransknings avslöjande.

Förra året avslöjade Uppdrag granskning hur Skatteverkets ledning försökte hjälpa en mäktig vän, före detta kabinettsekreteraren Frank Belfrage.

Finansminister Magdalena Andersson påminner att hon var kritisk till Skatteverkets ledning då och att hon gav generaldirektören i uppdrag att stärka förtroendet:

– Jag sa redan när telefonsamtalet med Belfrage var ute att jag vill se hur man stärker anseendet för Skatteverket, säger Magdalena Andersson.

LÄS MER: Detta har hänt – alla turer kring Skatteverkets generaldirektör

I och med det har hon fattat beslutet att tillsätta en ny ledning för myndigheten.

– Jag tror att det är bättre att ett nytt team leder Skatteverket. Han är inte den som bäst kan leda arbetet med att stärka anseendet för Skatteverket. Vi behöver en ny generaldirektör.

Vilka egenskaper ska nästa generaldirektör besitta?

– Jag kommer naturligtvis leta efter någon som kan göra det som jag tycker är viktigast just nu: Att stärka förtroendet för Skatteverket, men också kunna entusiasmera myndighetens medarbetare.
