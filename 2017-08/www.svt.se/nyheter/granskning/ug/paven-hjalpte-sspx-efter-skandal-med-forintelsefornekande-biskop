Påven hjälpte SSPX efter skandal med Förintelseförnekande biskop
Ali FeganReporter

2009 publicerade Uppdrag granskning en intervju där SSPX:s dåvarande biskop Richard Williamson förnekade Förintelsen och påstod att det aldrig funnits några gaskamrar.

TV: Se hela avsnittet i SVT Play

Trots detta meddelade den förre påven Benedictus några dagar senare att han hävde den då 20 år långa bannlysningen av SSPX. Det väckte enorma reaktioner och har kallats den största krisen mellan Katolska kyrkan och det judiska samfundet i modern tid.

LÄS MER: Granskning av brödraskapet SSPX

Huvudpersonen själv, biskop Williamson, låste under tumultet in sig på brödraskapets prästseminarium utanför Buenos Aires i Argentina, där han då var rektor. Men även i Argentina var reaktionerna starka och regeringen reagerade med att dra in biskop Williamssons visum och han fick lämna landet.

LÄS MER: Fakta om Society of S:t Pius X

– Jag började tänka: Vilken väg kom han in? Och hur? Vårt argument var att han ljög när han kom in i landet, säger Guillermo Oliveri, dåvarande chef på religionssekretariatet i Argentina, till Uppdrag granskning.

Det visade sig att hela SSPX hade registrerat sig på ett felaktigt sätt i landet och att organisationens framtid i Argentina var hotad. I det svåra läget vände man sig därför till kardinal Bergoglio i Buenos Aires, samma man som i dag är påve Franciskus. Prästbrödraskapets högste ledare biskop Bernard Fellay har tidigare berättar hur man bad honom om hjälp – och fick det.

– Han tog kontakt med Rom och skrev en vänligt brev till regeringen i vår förmån, sa biskop Fellay vid en konferens för ett drygt år sedan.

Uppdrag granskning har fått tillgång till de aldrig tidigare publicerade brev som visar exakt hur påve Franciskus agerade för att ge sitt stöd till SSPX när de synades av den argentinska regeringen. Och det som en direkt följd av biskop Williamsons Förintelseförnekande.

I det första brevet intygar Kardinal Bergoglio att SSPX är på väg att bli en del i Katolska kyrkan och ber regeringen att ”skriva in SSPX i registret över Heliga samfund” för att de på så sätt ska kunna fortsätta sin verksamhet i landet. I en senare skrivelse uppger han att SSPX ”fått religiöst tillstånd att etablera sig i Buenos Aires”.

Men då reagerar Vatikanens ambassadör i Argentina och poängterar att SSPX ”inte är en enhet som tillhör den romersk-katolska apostoliska kyrkan”. Trots det fick SSPX till slut stanna i Argentina. Och breven visar på en unik konflikt där kardinal Bergoglio – numera påve Franciskus – gick emot Vatikanen för att hålla SSPX kvar i landet.

Vatikankännaren och journalisten Ines San Martin, som själv är från Argentina, menar att SSPX och påve Franciskus goda relation etablerades under hans tid i Buenos Aires.

– De skäms inte över det faktum att påven har ett gott öga till dem. Och påven skäms inte över att han har ett gott öga när det kommer till SSPX. Brödraskapet och påven har en lång historia. Allt i den är inte bra, men allt är heller inte dåligt. Och sist och slutligen är målet försoning, säger hon till Uppdrag granskning.

SSPX har sedan 30 år tillbaka varit uteslutna ur Katolska kyrkan. Men påve Franciskus har tydligt visat att han vill införliva det ultrakonservativa och mycket kontroversiella prästbrödraskapet in i värmen igen. 2015 skrev påven att: ”Jag har förtroende för att vi inom en snar framtid kommer att kunna hitta lösningar för att återinföra gemenskapen med brödraskapets präster och överordnaden.

Och nu menar många bedömare att påven är nära att få sin vilja igenom.
