Publicerad:18 augusti 2017 14.23Uppdaterad:18 augusti 2017 15.06
SVT Nyheter
Joachim Dyfvermark

Åklagaren vid riksenheten mot korruption åtalar i dag en rysk medborgare anställd vid det svenska företaget för grovt mutbrott i den uppmärksammade miljardaffären.

Det var år 2013 som svenska teknikföreget Bombardier transportation vann ordern att leverera nya signalsystem för tågtrafik till 46 tågstationer i Azerbajdzjan. En affär värd motsvarande över två och en halv miljarder kronor.

LÄS MER: Svenska Bombardier i muthärva

Kammaråklagare Thomas Forsberg menar att affären var korrupt. Han anser sig kunna att svenska Bombardier mutat en hög tjänsteman i chefsbefattning på den azeriska järnvägen, som i utbyte mot ordern själv fick pengar till sitt eget bolag i affären. Enligt åklagaren skulle motsvarande 800 miljoner kronor slussas till den azeriska tjänstemannens bolag.

Den nu åtalade ryska medborgaren, som suttit häktad i Sverige sedan mars i år, är anställd som försäljningschef av svenska Bombardier och har enligt åklagaren varit central i upplägget kring den misstänkta mutaffären.

– Jag påstår att han tillsammans med andra anställda inom Bombardierkoncernen har utlovat och även lämnat mutor till en tjänsteman vid den azerbajdzjanska järnvägsmyndigheten, säger åklagaren Thomas Forsberg.

SVT:s Uppdrag granskning och nyhetsbyrån TT kunde i våras också avslöja ytterligare detaljer i den misstänkta mutaffären med Azerbajdzjan. Interna dokument visade att Bombardier i Sverige sålt sina produkter avsedda för Azerbajdzjan via en mellanhand – brevlådeföretaget Multiserv Overseas i London.

LÄS MER: Kan ha mutat för halv miljard

Brevlådeföretaget sålde sedan tillbaka varorna till Bombardier efter en prisökning på över 450%, vilket i pengar motsvarade över en halv miljard svenska kronor. Hela upplägget var godkänt och signerat av svenska toppchefer – som då inte ville svara på SVT:s frågor.

Kammaråklagare Thomas Forsberg säger till SVT Nyheter att mututredning mot den svenska ledningen fortsätter och utesluter inte att mutbrotten förankrats ännu högre upp inom den internationella koncernen Bombardier.

Både bolaget Bombardier och den i dag åtalade mannen förnekar brott.

LÄS MER: Här är UG:s granskning
