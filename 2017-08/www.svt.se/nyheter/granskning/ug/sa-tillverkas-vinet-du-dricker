Det visste du inte om vintillverkning
Mats-Eric NilssonReporter

Som konsument har du rätt att få veta vad som finns i den matvara du tänker köpa. När det gäller vin däremot, och alla andra drycker med mer än 1,2 procent alkohol, finns ett undantag. I dag finns 63 tillåtna tillsatser och processhjälpmedel vid vintillverkning, som på grund av undantaget i EU:s lagstiftning inte behöver deklareras.

Vinproducenten kan enligt reglerna som gäller i EU ta till helt andra metoder än de traditionella för att på olika sätt påverka vinets karaktär – inklusive smak och färg. Och det gör de. I de vinfabriker där många av dagens storsäljande viner framställs används sötningsmedlet MCR, industrijäst, tillsatser och processhjälpmedel. En del viner klarnas med gelatin, ett ämne som få veganer vill få i sig. Men på etiketten framgår inget av detta, med undantaget sulfiter, ägg och mjölk som det finns de som är allergiska eller överkänsliga mot.

– Jag tycker att det är inkonsekvent, det är obegripligt och det är oacceptabelt. Det är en självklar rättighet för alla konsumenter att få veta vad man stoppar i kroppen och det ska gälla alla livsmedel, även sådana som innehåller alkohol, säger Jan Bertoft, generalsekreterare på Sveriges Konsumenter.

När det gäller hur vinerna ska smaka spelar Systembolaget en viktig roll. Företaget lägger ut så kallade offertförfrågningar där vinernas smakprofil noggrant specificeras. När Uppdrag granskning frågar efter att få se dokumenten blir svaret nej. Men vi lyckas ändå komma över den förfrågan som skickades ut i januari i år. I den står det till exempel: ”Vi söker ett ungdomligt, fruktigt och smakrikt vin med inslag av mörka körsbär, örtkryddor och sötlakrits.”

De leverantörer som vill komma med i Systembolagets fasta sortiment måste se till att vinet smakar just som det står i specifikationen. För att få vinerna att smaka så kan man använda specialdesignad industrijäst. Exakt vilken jäst brukar betraktas som en affärshemlighet.

Men vi får veta att Systembolagets vita storsäljare Zumbali gjorts med en jäst från företaget Anchor som utlovar att vinet kommer smaka och dofta passionsfrukt, grapefrukt, krusbär och guava. Det är också de smakord som sedan i olika varianter dyker upp i vinskribenternas recensioner.

Systembolaget menar att deras detaljerade beskrivning är till för att underlätta för leverantören att välja ut rätt vin. Systembolagets ledning vill inte svara på frågor i en intervju utan skriver till oss att de: ”välkomnar att det ställs krav på branschen om innehållsförteckning”.

Se hela reportaget i SVT Play.
