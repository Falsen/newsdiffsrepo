Lagändring tillåter tidigare åldersbedömningar
Ida Andersson

På onsdagen sa riksdagen ja till regeringens förslag om att tidigarelägga åldersbedömningen i asylprocessen. Det ger Migrationsverket rätt att fatta tillfälliga åldersbeslut när de är osäkra på hur gammal en asylsökande är.

– Det här gäller inte alla asylsökande ensamkommande barn som säger att de är under 18 år. Kan man göra sannolikt att man är under 18 år på annat sätt, ska vi inte beställa medicinsk åldersbedömning, säger Magnus Bengtsson, som är processägare på Migrationsverket, till Uppdrag granskning.

I höstas berättade Uppdrag granskning om 12-årige Aden, som under sin tid på ett HVB-hem i Alvesta våldtogs av två asylsökande på samma boende. Förövarna hade sökt asyl i Sverige utan id-handlingar och hävdade att de var 15 år. Åklagaren beställde en medicinsk åldersbedömning av de misstänkta, som visade att de sannolikt var över 18 år.

Migrationsverket har hittills varit tvungna att lita på den asylsökandes uppgifter och registrera en asylsökande som säger sig vara under 18 som barn – utom i de fall det varit uppenbart att de är vuxna. Inte förrän beslutet om uppehållstillstånd har fattats, har bedömningen av den asylsökandes ålder fastställs.

Så här beskrev Magnus Bengtsson, processägare på Migrationsverket, läget i reportaget om Aden:

– Om vi ser att det är uppenbart att individen är över 18 år då kan vi fatta ett beslut om att skriva upp åldern. Och då pratar vi ju sällan om personer som är några år över utan man måste vara en bra bit över 18 år antagligen för att det ska vara uppenbart.

Innan ett tillfälligt beslut kan fattas ska den asylsökande erbjudas att genomgå en medicinsk åldersbedömning eller inkomma med handlingar som styrker åldern. Därför kommer åldersbeslutet inte att gälla omedelbart efter att asylansökan kommit in, men ändå tidigare än i dag.

– De som säger att de är under 18 hanteras som ensamkommande asylsökande fram till dess att vi har ett underlag, säger Magnus Bengtsson på Migrationsverket.

Lagändringen ska förhindra att barn placeras tillsammans med vuxna. Den syftar också till att vuxna personer inte ska få ta del av de förmåner, till exempel skola och hälsovård, som är till för barn.

Att genomgå en medicinsk åldersbedömning kommer även i fortsättningen att vara frivilligt. Men den som nekar utan godtagbara skäl, löper hög risk att i det tillfälliga beslutet betraktas som över 18 år. Besluten kommer att gå att överklaga till en migrationsdomstol.

Lagändringen gäller från 1 maj och omfattar de personer vars ansökningar om uppehållstillstånd har registrerats efter 1 februari i år.
