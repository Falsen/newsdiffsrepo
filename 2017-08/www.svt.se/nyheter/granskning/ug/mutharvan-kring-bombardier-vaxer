Misstänkta muthärvan kring Bombardier växer
Joachim DyfvermarkReporter

Uppdrag granskning och TT har tidigare kunnat visa hur det svenska teknikföretaget Bombardier Transportation använt sig av en mellanhand – brevlådeförtaget Multiserve Overseas – när de sålt trafikledningssystem till Azerbajdzjan.

Se hela avsnittet i SVT Play

Trots att varorna gick direkt till Baku så gjordes affären upp med mellanhanden Multiserv Overseas, som först köpte och sedan sålde tillbaka produkterna – efter att ha lagt på 450 procent, över en halv miljard kronor.

Läs mer: Nya avslöjanden kring Bombardiers misstänkta mutor

Uppdrag granskning och nyhetsbyrån TT har kommit över en stor mängd intern dokumentation inifrån svenska Bombardier. Handlingarna, bland annat avtal och projektbeskrivningar, avslöjar att samma upplägg ska användas i affären där Bombardier säljer signalsystem till Mongoliet.

De hemliga dokumenten visar att svenska Bombardier så sent som februari 2016 författat ett avtal om att sälja produkterna via brevlådeföretaget Multiserv Overseas – för drygt 66 miljoner kronor. Om Multiserv Overseas kryddat räkningen när varorna sedan säljs vidare är än så länge inte känt.

Läs mer: Bombardier kan ha lurat Världsbanken

– Vi har haft kännedom att man använt det här bolaget i fler affärer än den som vi specifikt tittar på nu, i Azerbajdzjan. Men det där avtalet har jag inte sett, säger åklagare Thomas Forsberg.

En förundersökning har inletts och tre höga chefer på svenska Bombardier Transportation är misstänkta för grovt mutbrott i affären med Azerbajdzjan. Efter att Uppdrag granskning och TT visat de hemliga dokumenten kring affären med Mongoliet meddelar åklagaren att utredningen nu kan komma att växa – att också innefatta andra länder där Bombardier använt sig av brevlådeföretaget Multiserv.

– Ja, det kan inte uteslutas, särskilt inte när man ser ett mönster i ett visst beteende. Det här är viktiga frågor och det är väldigt viktigt att vi går till botten med de misstankar som kommer in i utredningen, säger Thomas Forsberg.

– Och det kan jag tillägga att alla åklagare världen över som agerar i länder där man verkligen tar ställning mot korruption, vi kommer att samarbeta, det gör vi alltid.

Läs mer: Bankir: ”Grottmannamässig stöld”

Sten Lindström, tidigare polischef på Ekobrottsmyndigheten, anser att systematiken i att Multiserv används i affärerna är besvärande för Bombardier.

– Det visar att Bombardier måste vara mer medagerande än vad vi tidigare kunde påstå när bara Azerbajdzjan var på tapeten – att initiativet måste komma från Bombardier och Multiserv. Något annat är inte sannolikt, säger han och fortsätter:

– Det är väl så att när man gör affärer i de här länderna måste man sockra med någonting.

Bombardier Transportation avböjer att kommentera uppgifterna.
