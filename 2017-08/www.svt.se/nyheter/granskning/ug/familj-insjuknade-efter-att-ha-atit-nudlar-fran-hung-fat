Familj insjuknade efter att ha ätit nudlar från Hung Fat
Ida AnderssonReporter Uppdrag granskning

– Det var en hemsk upplevelse. På kvällen blev vi jättedåliga. Sambon bodde på toaletten i 24 timmar, berättar Mika Lämsä om den obehagliga måltiden.

Se hela granskningen av Hung Fat på SVT Play

Han berättar att han reagerade på att det luktade väldigt starkt om nudlarna och förpackningen den kom i. Det är en av anledningarna till att han misstänker att det är just nudlarna som ligger bakom magsjukan.

– Smaken var ju som den brukar, men när vi kokade dem så kom det en konstig lukt. Det luktade lite kvavt, som plast eller gummi, och lite surt. Först tänkte vi att det var en ny krydda som vi hade fått men det var den vanliga, säger Mika Lämsä.

Uppdrag granskning avslöjade på onsdagen ett omfattande matfusk inom en av Sveriges största importörer av asiatisk mat, Hung Fat Trading AB. Bland annat berättade före detta anställda om hur bäst före-datum ändras och om hur skalbaggar rensas ut ur förpackningar som sedan säljs vidare. Det var i en av Hung Fats egna butiker som Mika Lämsä handlade sina nudlar en dag i augusti 2014.

Läs mer om det omfattande fusket där döda insekter silas bort

Mika Lämsä är utbildad kock och därför van att hantera mat. Han säger sig vara säker på att det inte var något fel på de grönsaker och det kött som han använde. Och hans dotter, som på grund av lukten åt betydligt mindre av nudlarna än övriga familjen, blev inte lika sjuk som de andra.

– Hon var lite dålig på kvällen men hon piggnade till mycket snabbare än vi, säger Mika Lämsä.

När familjen blivit frisk kontaktade de Göteborgs stads miljöförvaltning som uppmanade dem att lämna in de nudlar som blivit kvar och förpackningen för provtagning. Det gjorde familjen, men miljöförvaltningen gjorde aldrig någon analys. Enligt Bernadett Wèber, chef över livsmedelskontrollen, gick det inte att avgöra vilka prover som skulle tas.

– Vi hade en kommunikation med Livsmedelsverket kring vad vi skulle kunna undersöka. Tills slut ansåg vi tillsammans att vi inte hade något att gå på, vi visste inte vad vi skulle ta för prover helt enkelt, säger Bernadett Wèber.

Läs mer om hur företaget anmälts flera gånger utan resultat

I miljöförvaltningens tjänsteanteckning går det att läsa att tjänstemännen på kommunen också tog kontakt med en smittskyddsläkare för att utreda magsjukan. Han hade en teori om att det kunde röra sig om ”Chinese Vomiting Disease” vilket enligt honom drabbat flera personer i Kina som ätit nudlar som innehållit alun, ett medel som tillsätts för att nudlarna inte ska klumpa ihop.

Livsmedelsverket sa också att det kunde röra sig om för stora mängder tenn eller aluminium i nudlarna. Men kommunen skriver att på grund av personalbrist på Livsmedelsverket, gjordes det inte heller någon sådan analys.

När Hung Fat kontaktades av miljöförvaltningen svarade företaget att ingen annan blivit sjuk och att de slängt produkten efter kontakten med miljöförvaltningen. De skriver också att de nudlar som Mika hade köpt var en provprodukt och därför inte sålts vidare till varken butiker eller grossister.

Se hela granskningen här:

Uppdrag granskning
