Prognos: Ingen dramatisk skillnad i antalet asylsökande utan kontroller
Lena SundströmReporter

Enligt Migrationsverket är den främsta förklaringen det faktum att möjligheten för migranter att ta sig in till och resa vidare genom Europa har begränsats kraftigt. EU:s avtal med Turkiet, en stängd Balkanrutt, id- och gränskontroller i enskilda länder samt skärpta asylregler i Sverige är faktorer som har bidragit till att allt färre flyktingar söker sig hit.

TV: Se hela avsnittet i SVT Play

Frågan är vad som skulle hända om id- och gränskontrollerna försvann.

LÄS MER: Här undviker Uppdrag gransknings reporter enkelt gränskontrollen

I Skåne klagar pendlarna, och många säger upp sig från sina jobb på den danska sidan. Många oroar sig för att tron på Öresundsregionen, kommer att bli svår att reparera.

Men enligt inrikesminister Anders Ygeman behövs de tillfälliga kontrollerna, eftersom det finns en fortsatt stor risk för stora flyktingströmmar mot Europa och Sverige.

– Tack vare gränskontrollerna så minskade inflödet till Sverige och på det sättet vet vi att gränskontrollerna varit effektiva.

I en rapport från november 2016 riktar Riksrevisionen kritik mot regeringen för ett bristande beslutsunderlag vid förlängningarna. I rapporten skriver man att “Bristerna i regeringens underlag gör att det i viss mån framstår som oklart vad besluten har grundats på” och “Ingenting i granskningen tyder på att regeringen hade någon närmare kännedom om hur kontrollerna genomfördes.”

Anders Ygeman delar inte Riksrevisionens uppfattning.

– Grunden för varje kontroll prövas varje månad av EU:s ministerråd och EU-kommissionen och de har varje månad gjort samma bedömning som Sverige, nämligen att förutsättningarna är uppfölja.”

Vad som skulle hända om id- och gränskontrollerna i Sverige försvann är svårt att säga.

Läs mer: Svalt intresse för pendlarnas situation

– Vi skulle inte få tillbaka de siffrorna som var 2015. Det finns ingen som tror på det. Det tror inte jag heller. Däremot skulle vi få fler asylsökande i Sverige om vi lyfte på gräns- och id-kontrollerna. Det är jag helt övertygad om. Däremot skulle vi inte komma upp alls i de siffror som vi hade 2015. Det är en helt annan situation just nu, säger Arvid Zheng Norin som är omvärldsanalytiker på Migrationsverket.

I Migrationsverkets prognos för 2017 räknar man med att id- och gränskontrollerna finns kvar fram tills november i år. Då hamnar man på cirka 31 000 asylsökande om året till Sverige.

Läs mer: Fick uppehållstillstånd men inget jobb – i dag pendlar Nawar till Danmark

I prognosen för 2018 räknar man med att gränskontrollerna och idkontrollerna har försvunnit. Då hamnar man på 35 000 asylsökande under året.

Alltså en ökning med 4 000 personer per år.

– Det blir en ökning men det blir ingen jätteökning, mer precis än så har jag svårt att vara” säger Arvid Zheng Norin.
