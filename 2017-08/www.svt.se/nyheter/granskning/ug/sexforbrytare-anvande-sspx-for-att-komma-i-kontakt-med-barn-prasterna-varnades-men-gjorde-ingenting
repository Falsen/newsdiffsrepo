Sexförbrytare använde SSPX för att kontakta barn – prästerna varnades men gjorde ingenting
Ali FeganReporter Uppdrag granskning

– Jag blev alldeles förtvivlad och började gråta. Jag tittade på min son och sa att han var modig som berättat för mig. Det tog en otrolig styrka. Sedan satt vi bara där och grät, säger Angela som är mamma till två av pojkarna som utsattes för flera övergrepp.

Se granskningen på SVT Play

Angela bor med sina barn några mil utanför Post Falls i Idaho, USA, och hennes familj har länge haft starka band till den katolska församlingen SSPX. När hennes två söner var 11 och 13 år gamla utsattes de för övergrepp av Kevin Sloniker som då arbetade som kyrkans lägerledare.

Läs mer: Fakta om Society of S:t Pius X

I dag är Kevin Sloniker dömd till livstids fängelse och har erkänt sina brott. Men under nästan tio års tid utsatte han minst sju barn för grova sexuella övergrepp. Via SSPX och församlingens verksamhet kom han i kontakt med barnen.

Angela menar att kyrkan tidigt fick signaler om att allt inte stod rätt till och i polisutredningen kommer det fram att prästerna fick en mängd varningar. När Uppdrag granskning ställer frågor till SSPX:s ledning blir svaret att man endast känt till att Kevin Sloniker lekt så kallade ”gränslösa lekar” med barnen, till exempel kuddkrig och lekar i bara underkläderna.

Men i polisutredningen berättar församlingsmedlemmar att de pratat med prästerna om sina misstankar kring Kevin Sloniker. Och en 12-årig pojke berättar detaljerat för polisen om de grova sexuella övergrepp han utsattes för år 2006, där Kevin Sloniker till och med ska ha använt en piska. Pojken berättar också att en av SSPX:s präster fick reda på vad som hänt. Att han citat: “varit naken och utsatts för fysiskt våld av Kevin”.

Läs mer: Mörkläggningar av katolska prästers övergrepp

En mamma vittnar om att hon höll sina barn borta från Kevin Sloniker eftersom hon var övertygad om att han utsatte barn för övergrepp. Och det hade hon även informerat prästerna om.

– Kyrkan kände uppenbarligen till övergreppen före jag gjorde det. Hur kommer det sig att ingen stoppade det? Det fanns där. De visste. Flera personer visste, säger Angela.

I fallet med Kevin Sloniker hävdar SSPX att han redan 2006, efter att församlingen informerats om det så kallade kuddkriget, inte längre fick arbeta med barn och ungdomar. Och att han lämnade församlingen. Men i polisutredningen finns det uppgifter om att han så sent som 2013 träffat ett offer via kyrkans pojkskola.

Läs mer: SSPX närmar sig Katolska kyrkan

Efter att Angela gått till polisen för att berätta om övergreppen som hennes söner utsatts för, efterlystes och greps Kevin Sloniker. Han dömdes till livstids fängelse med möjlighet att friges efter tidigast 35 år. I dag avtjänar han sitt straff på Idaho state correctional center 60 mil från Post Falls.

– Jag förväntade mig att kyrkan, min kyrka, skulle skydda mig. Det var det jag trodde att kyrkan var till för. Men jag tycker att de har svikit mig och mina barn. Speciellt prästerna har svikit mig och mina barn, säger Angela.

Hela granskningen finns att se på SVT Play
