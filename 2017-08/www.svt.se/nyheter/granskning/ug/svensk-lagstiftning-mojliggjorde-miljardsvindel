Svensk lagstiftning möjliggjorde miljardsvindel
Magnus SvenungssonReporter

I en härva som fått stor uppmärksamhet i Danmark genomförde internationella momsbedragare sina miljardaffärer via en lägenhet i Malmö. Allt tack vare en så kallad skuggbank – godkänd och registrerad av Finansinspektionen.

– När han köpte lägenheten kom han med pengarna i en skokartong och betalade kontant, 850 000 kronor, säger Jan Scherman som bor granne med lägenheten.

Hur vet du det?

– Jo, därför att vi bor grannar med dem han köpte lägenheten av. Läs mer: ”Jag har aldrig drivit Swefin”

Det hela handlar om handel med utsläppsrätter. Eftersom koldioxid bidrar till den globala uppvärmningen, finns det ett kvotsystem för hur mycket koldioxid varje land får släppa ut. År 2005 införde EU ett system för att köpa och sälja CO2-kvoter. Identiteten på personerna som handlade med utsläppskvoter kontrollerades inte och genom handel med olika företag i Europa kunde bedragarna lura till sig miljarder.

Momsbedrägeriet möjliggjordes av EU:s gemensamma momssystem. Men för att dölja den olagliga verksamheten behövdes en privat bankverksamhet och i Sverige var det fram till 2010 möjligt att registrera den formen av bolag. Momsfifflet genomfördes via företaget Swefin och på bara tio månader passerade 30 miljarder kronor genom en dator i en lägenhet i Malmö.

– Man såg en lucka och just i det här fallet visade det sig att det var bra att ha det i Sverige helt enkelt, säger Kristian Paulsson, nationell samordnare på Skatteverket.

Är det besvärande att Sverige var ett land som gav möjligheten?

– Jo, absolut. Nu har vi stoppat det. Det är inte bra att vi utnyttjas i de sammanhangen, naturligtvis inte.

Uppdrag granskning har tagit fram information om skuggbanken Swefin och besökt bolagets adress i ett bostadshus i Malmö. I dag finns varken banken eller lägenhetsinnehavaren kvar och mannen som stod för lägenheten, René Holmgren, har flyttat till Malta. Då vi når René Holmgren via telefon förnekar han all kunskap om momsbedrägeri i Swefin och han berättar att hans roll i skuggbanken endast var att starta upp företaget.

Varför skulle bolaget ligga i Sverige?

– Ja, det var eftersom de har, vad heter det, redovisningsmedelslagen. Lagen som gör det möjligt att hålla pengar på konto för tredje man, säger René Holmgren.

Enligt René Holmgren var det en annan dansk man som bad honom upprätta Swefin och som egentligen stod bakom skuggbanken. Mannen är Jens Kudahl Christensen och i dag sitter han fängslad i Tyskland. Men enligt Europol är det inte heller Jens Kudahl Christensen som står bakom själva momsvindeln.

Vi söker upp företagaren Tariq Yasin, mannen som har varit direktör i en rad bolag som är skyldiga enorma summor i moms och vars affärer har gått via lägenheten i Malmö. Tariq Yasin vill inte bli intervjuad, men i ett brev nekar han till att ha gjort affärer med utsläppsrätter.

Han dömdes till åtta månaders fängelse för att inte ha lämnat in någon bokföring i ett av de svenska bolagen. Strax före jul, utlämnades en annan svensk man till tysk polis, misstänkt för delaktighet i momssvindeln.

En av dem som köpte utsläppsrätter av momsbedragarna var Deutsche Bank, som gjorde affärer på 15 miljarder kronor. Hittills har sju chefer på banken dömts för bedrägeri för affärer som gick via lägenheten i Malmö.

När bedrägeriet med utsläppskvoterna uppdagades ändrades reglerna i Sverige. Men utvecklingen sker snabbt och momsbedrägeriet har även omfattat ett flertal andra produkter som fruset kött och gammalt godis.

Enligt Kristian Paulsson måste man vara snabb i svängarna om man vill hinna i kapp momssvindlarna.

– Det vi behöver göra för att komma åt problemet är att se över regler och reagera snabbare och göra regelförändringar. Och sen även förebygga, genom att egentligen exponera det som sker. Det här förekommer, så här ser det ut. Det drabbar dig och mig, säger han.
