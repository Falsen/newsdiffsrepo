”Jag har aldrig drivit Swefin”
Magnus SvenungssonReporter

I veckans Uppdrag granskning berättades historien om hur en lucka i svensk lag gjorde det möjligt att skapa enkla plattformar för digital handel där mångmiljardbelopp kunde passera utan skattemyndigheters kontroll. Swefin var en av dessa svenska skuggbanker.Läs mer: Svensk lagstiftning möjliggjorde miljardsvindel

René Holmgren var registrerad som styrelseledamot i bolaget. Företaget hade också samma adress som han hade. Men han hävdar att han aldrig drivit banken. René Holmgren medger att han var med i starten av företaget, men säger att han sedan lämnade över till andra. Han uppger också att det var advokatbyrån Mannheimer Swartling som genomförde registreringen av skuggbanken Swefin.

– Jag har aldrig drivit skuggbanken Swefin, säger René Holmgren till Uppdrag granskning.

René Holmgren förnekar också att han köpte lägenheten i Malmö, där skuggbanken Swefin ska ha legat, kontant.

– Det är felaktigt, en svensk bank lånade ut pengar till mig, säger han.

Den svenska advokatbyrån som pekas ut av René Holmgren svarar Uppdrag granskning att de enbart hjälpt Swefin att registrera sig hos Finansinspektionen.

”Som ni noterat i handlingar hos Finansinspektionen bistod vi bolaget med anmälan till inspektionen. Vi har dock inte hjälpt bolaget med något annat och inte heller haft någon kontakt med bolaget sedan 2010”, skriver advokatbyrån i ett svar till Uppdrag granskning.

Skuggbanken Swefin, som var registrerad hos Finansinspektionen, bestod av en dator där kunderna genomförde sina affärer. Sammanlagt passerade 30 miljarder kronor Swefin, innan myndigheterna upptäckte systemet och stoppade Swefin.

Genom banken genomfördes momsbedrägerier på bland annat affärer med utsläppskvoter av koldioxid.  Momsbedrägeriet pekas ut av en del som världens största.
