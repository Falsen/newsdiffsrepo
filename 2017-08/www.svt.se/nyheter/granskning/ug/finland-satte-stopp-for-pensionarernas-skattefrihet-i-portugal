Finland satte stopp för pensionärernas skattefrihet
Johan Zachrisson WinbergReporter

Det var Tuomo Pietiläinen, ekonomireporter på Helsingin Sanomat, som avslöjade att tre höga chefer inom det finländska näringslivet bosatt sig i Portugal av skattetekniska skäl.

Direktörerna hade pensioner på flera miljoner om året som de tog med sig till Portugal och där slapp betala skatt på. Publiceringarna väckte stor uppmärksamhet i Finland och ledde till en debatt om dubbelmoral.

Riksdagskvinnan Satu Hassi har tidigare suttit i Finlands regering och också varit EU-parlamentariker för De gröna i flera år. Hon var en av många politiker som reagerade.

– Det är osolidariskt. Finska skattebetalarna har betalat deras utbildning, deras hälsovård när de var barn och så vidare. De har utnyttjat många tjänster. För vanliga människor är det en mycket stark signal att rika människor gör sådant. Och det eroderar skattemoralen i hela samhället, säger hon.

2015 krävde finska regeringen nya förhandlingar med Portugal för att stoppa skattefriheten.

– Vi gjorde ett utkast till regeringsproposition för att säga upp nuvarande avtal om vi inte kunde lösa frågan med förhandlingar, säger Antero Toivanen, finansråd på finska regeringskansliet.

I höstas klubbades ett helt nytt avtal där alla finländare som flyttar till Portugal måste betala full skatt hemma i Finland. Och finska regeringen nöjer sig inte med det.

– Nej, vi har också ändrat avtal med Spanien och det är samma resultat avseende pensioner. Och sedan har vi föreslagit att öppna gamla avtal med Frankrike, säger Antero Toivanen.

I Sverige har varken tidigare eller nuvarande regering sett någon anledning att ompröva det svenska avtalet med Portugal.

– Än så länge har inte det svenska avtalet mellan Sverige och Portugal justerats med hänsyn till det, utan då har det blivit skattefrihet trots att det inte var tanken från början, och trots att det inte är tanken med dubbelbeskattningsavtal i allmänhet, säger Ingemar Hansson, generaldirektör på Skatteverket.
