”Pojkarna från Fittja” nominerat till Årets granskning i tv-priset Kristallen
Linda HaglundWebbreporter

Uppdrag gransknings uppmärksammade reportage ”Pojkarna från Fittja” har nominerats till Årets granskning i tv-priset Kristallen. Den 1 september blir det klart vilken av de fem nomineringarna som kammar hem den prestigefyllda titeln.

LÄS MER: Janne söker upp pojkarna från Fittja

I ”Pojkarna från Fittja”, ett reportage som sändes i två delar i mars 2017, får tittarna följa med då Janne Josefsson återvänder till Fittja centrum. Där söker han upp några småkillar som för 17 år sedan råkade fastna på ett fotografi – för att ta reda på hur det gick för dem i livet.

Historien om kortet med de fem killarna sträcker sig tillbaka till lanseringen av Fittja Paradiso, ett direktsänt samhällsprogram från 1990-talet där Janne Josefsson var programledare.

Uppdrag granskning lyckas hitta killarna och Musa, Ramzy, Oguzhan och Janis går med på att vara med i reportaget. Där berättar de öppet om sina liv, barndomen och uppväxten i Fittja.

– Det känns jättekul med nomineringen. När vi åkte till Fittja för att filma visste vi inte vart det skulle leda. Det här reportaget fångar verkligen händelserna i stunden, och jag tror man märker det på både mina och killarnas reaktioner, de är äkta, säger Janne Josefsson.

LÄS MER: Musa om reportaget: ”Det har väckt mycket tankar hos mig”

Reportaget har filmats av fotografen Henrik Hjort och redigerats av Kicki Niemi. Redaktör för reportaget är Peter Bagge.

I kategorin Årets granskning tävlar Uppdrag gransknings reportage med SVT:s Dokument inifrån, 200 sekunder och Kalla Fakta.

Dokument inifrån har nominerats för bland annat Dan Josefssons uppmärksammade reportage ”Fallet Kevin”, en granskning av ett 19 år gammalt kriminalfall där två bröder, fem och sju år gamla, beskylldes för att ha dödat fyraårige Kevin.
