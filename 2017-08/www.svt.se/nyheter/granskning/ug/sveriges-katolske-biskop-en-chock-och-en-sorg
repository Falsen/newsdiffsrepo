Sveriges katolske biskop: ”en chock och en sorg”
Janne JosefssonReporter Uppdrag granskning

– Det är alltid en chock och en sorg att det förekommer övergrepp på minderåriga. Och speciellt när det sker inom kyrkliga kretsar där de borde kunna få skydd och hjälp, säger Anders Arborelius.

Han är biskop för Stockholms katolska stift som omfattar hela Sverige.

LÄS MER: Fakta om Society of S:t Pius X

Sedan flera decennier har den katolska världen skakats av ett stort antal skandaler efter prästers sexuella övergrepp mot barn.

– Det är naturligtvis oerhört tråkigt och därför måste man ta itu med det, och på något sätt är man tacksam att medierna påminner oss om att detta förekommer, säger Anders Arborelius som också säger att just SSPX formellt inte är en del av den Katolska kyrkan.

Påve Franciscus har under en längre tid fört samtal om en försoning med SSPX. Även efter att information om övergrepp nått Vatikanen.

Varför vill påven att SSPX åter ska bli en del av den Katolska kyrkan?

– Påven för dialog med alla i hela världen och hans inställning är att man måste göra allt för att hitta enhet, även med dem som tycks ha ställt sig utanför.

Vatikanen bannlyste SSPX 1988 efter en osanktionerad biskopsvigning. I en intervju med Uppdrag granskning 2009 förnekade en av SSPX biskopar, Richard Williamson, Förintelsen. Några dagar senare hävde den förre påven bannlysningen.

LÄS MER: SSPX närmar sig Katolska kyrkan

I Argentina, där Williamson då befann sig, var reaktionerna efter intervjun starka. Landets regering drog in biskop Williamssons visum och han fick lämna landet. Hela SSPX framtid i Argentina hotades också eftersom organisationen registrerat sig på ett felaktigt sätt. Brödraskapet fick då hjälp av kardinal Bergoglio i Buenos Aires, samma man som i dag är påve Franciskus.

LÄS MER: Påven skrev brev till Vatikanen till stöd för SSPX

Varför har påven så aktivt stöttat brödraskapet?

– Varför påven har gjort på det sättet som ärkebiskop i Buenos Aires, det känner jag inte till. Men påven ses som en brobyggare till hela världen och då ser han väl detta också som en möjlighet att hjälpa dem reda ut sitt förflutna och ta avstånd då från, ja det finns också anklagelser om antisemitism, det finns flera och stora och allvarliga frågor som man då måste reda ut, säger Anders Arborelius.

Troskongregationen, ett mäktigt departement i Vatikanen, har tidigare gett SSPX mandat att genomföra egna kyrkliga rättegångar mot minst en präst som begått sexuella övergrepp mot barn.

Varför sker de kyrkliga rättegångarna utan polisanmälan?

– Det är det vi har försökt ta itu med. Det måste polisanmälas och det får vi väl också peka på hos den här rörelsen att de måste också ta det här steget att göra det till en polissak.

LÄS MER: Mörkläggningar av katolska prästers övergrepp

De här rättegångarna har ju skett med Vatikanens goda minne? Hur är det möjligt?

– Det är alltså den stora frågan och det beror väl på vissa kulturskillnader i vissa länder, att man då inte har gått vidare till polisen. I vårt stift, i vår beredskapsplan, har man väldigt tydligt sagt ifrån att man måste ha en polisanmälan så fort det finns en misstanke om övergrepp mot minderåriga.

Men frågan går ju hela vägen till Rom?

– Jo, det gör den ju och just de här förhandlingarna har ju förts under de olika påvarna. Och Franciskus är ju känd för att han vill vara barmhärtig mot syndare och man får väl se det i den bilden att han vill på något sätt hjälpa dem att bli av med sitt förflutna, men det är inte lätt.

Ska man vara barmhärtig mot pedofiler?

– Det är ju den stora frågan, ja. Och det förstår jag att just där går ibland gränsen. Pedofiler, sen har vi ju terrorismen. Det kommer ju ungefär samtidigt det här, nej men det är den stora frågan, säger Anders Arborelius.

Kan du vara kritisk mot påven?

– Alltså påven är ofelbar i den egenskap att han utövar tron, men i sitt handlande i vissa frågor finns det rätt att fråga sig: ”Varför gör påven så?” Men samtidigt vet vi inte hela bilden, vad som ligger bakom det här och därför är det svårt att säga varken det ena eller det andra.

Se granskningarna i SVT Play:Det gyllene fängelsetBreven från påvenFallet Sloniker
