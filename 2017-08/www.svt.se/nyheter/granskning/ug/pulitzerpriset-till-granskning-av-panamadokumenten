Pulitzerpriset för granskning av Panamadokumenten
Frida JohansonWebbredaktör

Det prestigefyllda amerikanska priset offentliggjordes i går kväll på Columbia University i New York. Panamadokumenten uppmärksammades i två kategorier, som finalist i ”International reporting” och som vinnare i ”Explanatory Reporting”.

TV: Se vår granskning Panamadokumenten i SVT Play

– Det är ett av journalistvärldens allra tyngsta priser som nu kan läggas till flera andra utmärkelser som gått till Panamadokumenten. Att få vara en del av denna enorma framgång för den undersökande journalistiken känns stort, säger Nils Hanson, projektledare för Uppdrag granskning.

Granskningen av Panamadokumenten är historiens största journalitiska samarbete. Journalister från över 80 länder undersökte i över ett år läckan av 11, 5 miljoner dokument från en juristfirma i Panama. Arbetet leddes av nätverket International Consortium of Investigative Journalists, ICIJ, som är den formella mottagaren av Pulitzerpriset.

Uppdrag gransknings reportrar Sven Bergman och Joachim Dyfvermark, som utgjorde det svenska teamet, och researchredaktör Fredrik Laurin ingår sedan många år i ICIJ.

Juryn för Pulitzerpriset hyllade granskningen för “att genom ett samarbetet fler än 300 reportrar på sex kontinenter emellan ha avslöjat den dolda infrastrukturen och globala skalan av skatteparadis”.

Uppdrag granskning avslöjade hur Skandinaviens största bank Nordea hjälpt sina rikaste kunder att gömma undan pengar i skatteparadis. Uppdrag gransknings team stod också, tillsammans med sin isländske kollega Jóhannes Kr. Kristjansson, bakom den uppmärksammade intervjun med den isländske statsministern, som ledde till att statsminstern tvingades avgå och nyval utlystes på Island.

– Skatteflykt och korruption är två av de största hoten mot välfärd och utveckling, och vi är stolta över att ha kunnat bidra till de här avslöjandena, säger Sven Bergman.

Den senaste veckan har inneburit ett prisregn för ICIJ och Uppdrag gransknings reportrar. Förra veckan tilldelades Panamadokumenten två priser av amerikanska Investigative Reporters and Editors, IRE, i helgen en Guldspade av svenska Föreningen för grävande journalister och nu Pulitzerpriset.

– Vi är hedrade över att juryn för Pulitzerpriset lyfter fram de banbrytande avslöjandena, och den världsomspännande betydelse publiceringarna haft. Vissa historier är för stora, för komplexa och för globala för ensamma grävare och till och med enstaka redaktioner att tackla. Vi menar att samarbete är framtiden i global journalistik, säger Gerard Ryle på ICIJ.
