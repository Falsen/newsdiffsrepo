Läs om de 10 fallen som anmälts
Jorun CollinReporter

Först efter att Uppdrag granskning började ställa frågor kring läkarens kompetens valde Region Skåne att göra en genomgång av läkarens samtliga patientjournaler. Sammanlagt har 850 patientbesök granskats och av dessa har landstinget valt att anmäla 10 händelser som medfört eller kunnat medföra allvarliga vårdskada.Läs mer: Trots varningar kunde läkaren jobba vidare – ledde till elva anmälningar

Den 5 oktober 2015 söker en 40-årig kvinna vård på grund av buksmärtor. Provtagning visar på låga blodvärden. Patienten ordineras järnmedicinering men orsaken till det låga blodvärdet i kombination med buksmärtor utreds inte.

Den 30:e december 2015 söker en 74-årig kvinna för blödning från underliv och urinvägar. Patienten bokas till läkaren trots att denne inte utför gynekologiska undersökningar. Läkaren anger i journalen att en undersökning ska göras tillsammans med erfaren specialist. Kvinnan blir dock aldrig kallad till gynekologisk undersökning trots läkarens noteringar.Läs mer: Läkaren gjorde upprepade fel – får behålla sin legitimation

Den 1 oktober 2015 söker en 30-årig kvinna vård för besvär med riklig menstruation och tidigare järnbrist. Kvinnan tål inte järntabletter och ska enligt läkaren ha en alternativ behandling, men får ingen sådan. Först långt senare kontrolleras hennes blodvärden.

Den 26 november 2015 söker en 60-årig man akut med täta urinträngningar. Urinodling tas som visar på bakterieväxt och mannen får antibiotika, men ingen kroppsundersökning görs. Läkaren misstänker prostatabesvär men gör ingen utredning och patienten kallas inte heller för uppföljning.

Den 21 december 2015 ringer en 26-årig man till vårdcentralen Kirseberg på grund av hastigt påkommen smärta i ena punghalvan. Mannen får ingen tid samma dag trots att det ska ske vid sådana besvär. Efter besök hos läkaren skickas en remiss för ultraljudundersökning. Den äger rum först fyra veckor senare och visar att mannen troligen haft en testikelinflammation.

Den 11 november 2015 söker en 75-årig man vård på grund av diarréer. En utredning påbörjas och en tarmundersökning beställs. Prover som tas i tarmen visar att mannen har en inflammation. Men av läkaren underrättas patienten felaktigt att allt ser normalt ut.

Den 21 januari 2016 kommer en 80-årig man med kända reumatiska besvär till vårdcentralen. Hans medicin har tagit slut och det har börjat värka i händerna. Svullnad och rodnad samt var under huden uppfattas av läkaren som en infektion. Patienten ordnineras medicin och uppmanas av läkaren att uppsöka akuten om besvären består. Att patienten har ledgångsreumatism missar läkaren.

En patient med känd nedstämdhet avlider i samband med ett självmord mindre än 28 dagar efter den sista kontakten med vårdcentralen. Händelsen anmäls enligt lex Maria då den inträffat inom fyra veckor från vårdkontakt. Vårdcentralens interna utredningen visar dock att självmordet inte hade kunnat förhindras.

En 60-årig patient söker vård efter att ha noterat synligt blod i urinen. Läkaren noterar i journalen att status för buken är utan anmärkning men någon utredning enligt rutiner är inte gjord.

Den 17 september 2015 kommer en 85-årig kvinna med känd hjärtsvikt in till vårdcentralen. Undersökning genomförs av läkaren men någon utökning av medicinering sker inte trots rekommendation från kardiolog. Några månader senare får kvinnan vårdas på sjukhus för hjärtsvikt varpå medicineringen ökas.
