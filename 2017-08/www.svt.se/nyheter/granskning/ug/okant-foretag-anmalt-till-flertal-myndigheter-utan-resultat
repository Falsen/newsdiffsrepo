”Ökänt” företag anmält till flera myndigheter utan resultat
Ola SandstigReporter Uppdrag granskning

De många anmälningarna om fusk med mat, svarta löner och farligt arbete har gjort Hung Fat Trading till ett känt namn hos myndigheterna.

Se hela avsnittet i SVT Play

– Jag känner till namnet hur väl som helst, säger Helena Lans som arbetat vid Kunskapscentrum mot organiserad brottslighet i Göteborgs kommun.

Läs mer om fusket med datumstämplar och dålig mat

Polisen och ekobrottsmyndigheten startade 2015 fyra utredningar som rör företaget. Utredningar om grovt bedrägeri, arbetsmiljöbrott, olaga hot och skattebrott. Idag är tre förundersökningar nedlagda. Brott har inte kunnat styrkas. Utredningen om grovt bedrägeri står still.

– Vi får ett antal ärenden per år och vi måste göra våra prioriteringar, säger Magnus Lindegren, chef för bedrägerisektionen hos Polisen Region Väst.

Läs mer om det farliga och olagliga arbetet

Uppdrag granskning har kommit över mobilfilmer som visar fusk med datumstämplar och hur livsmedel silas från insekter och packas om i nya påsar.

– Inget av det här är lagligt, naturligtvis, säger Bernadett Weber, chef för Livsmedelskontrollen vid Miljöförvaltningen i Göteborgs kommun.

Över 40 platsbesök i koncernens lagerlokaler har genomförts de senaste fem åren. Miljöförvaltningen har hittat åtskilliga brister, framför allt rörande varors spårbarhet och märkning. I fjol var det så allvarligt att ägarna förbjöds att sälja livsmedel som lagrats i lokalen, samtidigt belades bolaget med ett vite på en miljon kronor.

Miljonvitet behövde aldrig betalas eftersom företaget genomförde de krävda åtgärderna. Men andra viten om 370 000 kronor har betalats.

I mars 2015 kontaktar personer som arbetat för företaget myndigheterna med hjälp av en jurist. Arbetarna besökte också Arbetsmiljöverket tillsammans med en tolk för att lämna en komplett redogörelse.

– Det har inte hänt så mycket men det var sagt att det skulle var en gemensam insats med polis och de som jobbar mot ekonomisk brottslighet, säger Inger Högstedt, inspektör vid Arbetsmiljöverket.

I en tjänsteanteckning beskrivs Hung Fat Tradig som ett ”ökänt företag”. Där framgår också att Arbetsförmedlingen är intresserad av företaget som får pengar utbetalda för bland annat nystartsjobb.

Arbetsmiljöverket har svårt att komma åt företag som vill fuska. Det menar Pernilla Niia, enhetschef för Arbetsmiljöverket i region väst.

– Vi ställer krav på att de ska ta sitt arbetsgivaransvar, men det här företaget verkar inte vilja göra det. Och vi håller på att utveckla ett arbetssätt för att tillsammans med andra myndigheter bli bättre på att komma åt de här, säger hon.

Robert Karlsson, chef vid Polisens utredningsenhet, säger att han blir förfärad av Uppdrag gransknings avslöjanden.

– Jag tror faktiskt att här behöver vi rannsaka oss, vi som varit inblandade, inte minst polisen. Det handlar om att samverka bättre, för bättre resultat.

Kunskapscentrum mot organiserad brottslighet samarbetar med statliga myndigheter. Planeringsledare Pia Eriksson beklagar situationen om det är så att de har brustit i sin hantering.

– Om Kunskapscentrum har lovat att förmedla kontakter till Arbetsmiljöverket och vi har missat det. Och det har lett till att Arbetsmiljöverket inte agerar, så är det högst beklagligt, säger hon.

Thanh Truong, som är en av ägarna till företagskoncernen, nekar till att det förekommer ommärkning av varor, att matvaror som angripits av råttor eller insekter packas om och att det förekommer svartarbete.

Artikeln har uppdaterats 18 april 2017 kl. 18:42. I en tidigare version av artikeln citerades Pia Eriksson på ett felaktigt sätt vilket vi beklagar.
