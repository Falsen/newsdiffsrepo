Regeringen vacklar om skattefriheten
Johan Zachrisson WinbergReporter

Som SVT har berättat flyttar allt fler svenska pensionärer till Portugal, efter att landet 2009 införde generösa skatteförmåner för utländska pensionärer. Portugal tar inte längre ut skatt på de privata tjänstepensionerna trots att dubbelbeskattningsavtalet med Sverige säger att det är Portugal och inte Sverige som har rätt att göra det.

– Jag tycker inkomster ska beskattas. Vi ska inte ha skattekonkurrens i EU, och problemet är det system den portugisiska regeringen har valt. Det tycker jag är dåligt, säger Magdalena Andersson till SVT.

Och tvärt emot vad hennes pressekreterare förut sagt väljer hon att även ifrågasätta varför allt fler plötsligt flyttar till Portugal.

– Om man flyttar bara för att man vill undvika att betala skatt, då tycker jag man skall se sig själv i spegeln en gång till och fundera på om man verkligen kan stå för det beslutet

Men det var redan 2009 som Portugal införde dessa skatteförmåner. Och hittills har ingen svensk regering - varken borgerlig eller nuvarande - agerat för att ändra eller ifrågasätta dessa regler.

– Det är ett problem som inte vi äger. Gjorde vi det skulle den här möjligheten inte finnas. Det handlar inte om vilka beslut vi fattar utan om den portugisiska regeringen, säger Magdalena Andersson.

Men Danmark har sedan länge ett dubbelbeskattningsavtal med Portugal som ger landet rätten att beskatta pensionärer som flyttar till Portugal. Och i Finland reagerade man starkt på de nya skatteförmånerna och krävde ett nytt avtal som stoppade skattefriheten. Ett sådan blev klart i höstas så att Finland nu får rätt att beskatta pensionerna för de som flyttar till Portugal.

Hela grundtanken med dubbelbeskattningsavtal mellan länder är att ingen ska behöva skatta för samma inkomst i två länder, men också att undvika skattefrihet.

– Avsikten är att det skall bli skatt i ett land. Men än så länge har det svenska avtalet inte justerats. Här har det blivit skattefrihet trots att det inte var tanken från början, och trots att det inte är tanken med dubbelbeskattningsavtalen i allmänhet, säger Skatteverkets generaldirektör Ingemar Hansson.

När SVT nu börjar ställa frågor till Magdalena Andersson säger hon att hon vill agera. Men hennes lösning är i första hand att Portugal ska ändra sina regler.

– Ja det vore det bästa, och jag ska se till att träffa min portugisiske kollega, för att tala om detta. Vi får se om det blir framgång.

Annars kan hon tänka sig att diskutera dubbelbeskattningsavtalet även om hon tycker att det finns risker med det.

– Det är klart att det vore bra om vi kunde ändra avtalet, men det är inte en fråga som vi äger själva. Men finska regeringen har ju nytt avtal, det kommer jag ta upp när jag talar med min portugisiska kollega.

Portugals ambassadör i Sverige försvarar Portugals agerande och menar att välbeställda utländska pensionärer betalar moms och andra skatter när de bor i Portugal och därmed bidrar till att sätta fart på Portugals ekonomi.

– Alla länder försöker värna det som är bra för deras ekonomiska utveckling. Ofta med skattefördelar, säger José Julio Pereira Gomez.

Även om Portugal gått längre än andra finns det exempel på flera andra EU-länder som infört skattelättnader. Spanien har exempelvis infört en skattefrihet på fem år för vissa utlänningar. Och i Frankrike får vissa pensionärer, särskilt gifta par, låga skatter.

– Då har man en nedåtgående spiral på ett sätt som vi ju tillsammans inte tjänar på. I alla fall vi i EU borde kunna komma överens om att vi inte skall göra på det sättet, säger Magdalena Andersson.

Men Sverige har exempelvis extra låg skatt för utländska experter för att locka till sig nyckelpersoner.

– Expertskatten är ju ett sätt att få människor att flytta till Sverige. Det är helt korrekt.

Då är vi en del av samma problematik?

– Ja, men inte alls lika aggressivt måste jag säga, säger Magdalena Andersson.
