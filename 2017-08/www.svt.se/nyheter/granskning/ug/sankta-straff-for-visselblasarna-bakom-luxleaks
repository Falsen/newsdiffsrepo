Sänkta straff för visselblåsarna bakom Luxleaks
Ida Andersson

De dömda, Antoine Deltour och Raphael Halet, är båda före detta anställda på revisionsföretaget Price Waterhouse Coopers. Tillsammans läckte de dokument från sin arbetsgivare som visade hur bolag runtom i världen, bland annat Ikea, genom hemliga avtal i skatteparadiset Luxemburg kunde slippa undan miljardbelopp i skatt i sina respektive hemländer. Med hjälp av journalisten Edouard Perrin kunde uppgifterna publiceras.

Efter den första rättegången i april i fjol, dömdes Deltour och Halet till fängelse i tolv respektive nio månader och böter. Men åklagaren överklagade och ville, förutom strängare straff för de båda visselblåsarna, se en fällande dom även för Edouard Perrin.

På onsdagen kom domarna, som i stället innebär sänkta straff för både Antoine Deltour och Raphaël Halet. Journalisten Edouard Perrin frias även den här gången helt.

– Sammanfattningsvis kan man säga att domstolen kommit fram till att Deltour och Halet begick brott när de stal dokumenten, men inte när de gav dem till mig, säger Edouard Perrin till Uppdrag granskning.

I Antoine Deltours fall kortades fängelsestraffet från tolv månader villkorligt till sex månader, även det villkorligt. Raphael Halet slipper nu ett villkorligt fängelsestraff, men bötesstraffet på 1000 euro, som han dömdes till i den första rättgången, kvarstår. Även Antoine Deltours bötesstraff på 1500 euro, som han dömdes till i juni förra året, kvarstår.

Och även om domarna alltså mildrats, väcker de starka reaktioner. Bland annat från ICIJ, ett internationellt nätverk för grävande journalistik.

”Även om det är behjärtansvärt att Luxemburg nu valt att inte kriminalisera journalistik, är jag djupt oroad över att fällningen av de här visselblåsarna på lång sikt kan ha en skadlig effekt på pressfrihet och transparens – som båda är grundpelare i en demokrati” skriver Gerard Ryle, som leder ICIJ:s arbete i Washington, i ett uttalande på Twitter.

Det så kallade Luxleaks-avslöjandet blev mycket uppmärksammat under senhösten 2014.

Uppdrag granskning, som var en del i det internationella journalistnätverket kring Luxleaks, kunde då avslöja hur stora summor i bygget av Nya Karolinska i Solna slussats till skatteparadiset Luxemburg.

– Läckan var extremt viktig, och tvingade frågan om den globala skatteflykten in i finrummen. Att man nu skjuter budbäraren i stället för att tvätta den smutsiga byken är beklämmande, säger Joachim Dyfvermark, en av de reportrar på Uppdrag granskning som jobbade med läckan.

Runt 340 bolag runtom i världen fanns med i läckan. Bland dem, många svenska bolag som bland annat Ikea, Tele2, SEB och riskkapitalbolagen Nordic Kapital, IK Investment Partners och EQT.

Price Waterhouse Coopers startade efter publiceringarna en jakt på källor, som till slut ledde fram till åtalet mot Deltour och Halet.

Rapporteringen ledde till hård kritik mot EU-kommissionens nya ordförande Jean-Claude Juncker, som var premiärminister i Luxemburg vid tiden för många av de hemliga skatteavtalen.
