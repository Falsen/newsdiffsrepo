Tillverkare hemlighåller vad vinet innehåller
Mats-Eric NilssonReporter

Uppdrag granskning har, för att ta reda på vad Systembolagets storsäljare egentligen innehåller, skickat en enkät till de tio största leverantörerna. Vi har ställt frågor om huruvida deras storsäljande viner sötats, om något gjorts för att höja alkoholhalten, vilken jäst som använts och om vinet behandlats med någon av de tillåtna tillsatserna och processhjälpmedlen. Men nio av tio är ovilliga att besvara de frågor vi skickat.

– Våra producenter vill inte svara på det. Vi kan inte göra så mycket mer som distributör än att uppmana dem att svara och om de inte vill så kan vi ju inte tvinga dem, säger Rose-Marie Hertzman, presschef på Spendrups.

Ett undantag i EU:s lagstiftning gör att det i dag finns 63 tillåtna tillsatser och processhjälpmedel vid vintillverkning som inte behöver deklareras. Det innebär att konsumenten som vill veta vad vinet innehåller i dag inte kan ta reda på det.

Sex av de nio företag som valt att inte svara ingår i Sprit- och vinleverantörsföreningen, SVL. De har alla beslutat sig för samma linje. ”Ingen i SVL kommer att svara på enkäten” står det i ett internt mejl ett av företagen skickar till Uppdrag granskning av misstag.

Det verkar som att ni i den här föreningen har gått ihop om att inte säga någonting. Är det så?

– Nej så är det inte, säger Josef Ståläng, vd på ett av företagen, Hermansson & co.

Det framgår av ett mejl som vi såg att ingen tänkte säga någonting utav de medlemmarna som vi hade skickat till.

– Ja det var ett internt mail som hamnade fel, det skulle inte ha gått till er. Men det var en intern information. Och det var inte att någon hade gått ihop utan det var de facto så, mer ett faktum. Det har inte påverkat vår hållpunkt i det hela.

Josef Ståläng hänvisar till EU.

– Det handlar ju mer om att det inte finns någon lag som gör att man måste redogöra för de här sakerna just nu. Därför har vi valt att inte deklarera det helt enkelt som läget är i dag, säger han.

Det enda företag som väljer att svara på enkäten heter Oenoforos. Det förser Systembolaget med cirka 17 miljoner liter vin årligen. Deras viner kommer till Sverige med fraktbåt i enorma plastbehållare – för att blandas, lagras och ibland sötas vid företagets moderna vinfabrik Nordic Sea Winery i Simrishamn i Skåne.

Genom företaget får vi veta hur Umbala, Systembolagets mest sålda röda vin, blir till. Vinet, en blandning av vin från tre sydafrikanska underleverantörer, har i ursprungslandet centrifugerats och filtrerats samt behandlats med kvävgas, ammoniumsulfat, ammoniumbisulfit, kaliummetabisulfit, svaveldioxid, gelatin, bentonit, tanniner, pektolytiska enzymer, L-vinsyra, mjölksyra och ekchips. Processhjälpmedlet gelatin används för att klarna vinet och ekchipsen för att ge smak – utan att vinet varit i närheten av ett ekfat.

Alla dessa ämnen kommer inte att deklareras på boxen – även om det blir innehållsförteckningar på vin. Vissa ämnen räknas inte som tillsatser utan så kallade processhjälpmedel och behöver inte nämnas på vanliga livsmedel heller, eftersom det finns så lite kvar av dem i den färdiga produkten.

Systembolagets ledning vill inte svara på Uppdrag gransknings frågor i en intervju utan skriver att de: ”välkomnar att det ställs krav på branschen om innehållsförteckning”.

Se hela reportaget i SVT Play.
