Fick uppehållstillstånd men inget jobb – i dag pendlar Nawar till Danmark
Lena SundströmReporter

Nawar Dalila är från Syrien och kom till Sverige för två år sedan. Sin examen i medicin har han från Tyskland.

TV: Se hela avsnittet i SVT Play

– När jag kom till Sverige var jag aktiv med att skicka iväg ansökningar och ringa samtal. Jag skickade till och med ut papperskopior på min doktorsavhandling men lyckades ändå inte få till en enda intervju, säger han.

LÄS MER: Svalt intresse för pendlarnas situation

I dag arbetar Nawar Dalila i Köpenhamn och pendlar mellan Sverige och Danmark. Speciellt id-kontrollerna innebar problem för honom som har syriskt pass, och vissa dagar har han inte ens varit säker på om han kan komma hem.

Nawar Dalila är farmaceut i bakgrunden och berättar att han var villig att ta sig an flera olika sorters jobb.

– Jag har en magister i klinisk farmaci och en doktorsexamen i molekylär medicin och jag var verkligen flexibel och ansökte om flera olika jobb. Men jag kunde inte hitta någonting. I något skede blev jag upprörd av den fullkomliga tystnad som jag mötte.

Nawar Dalila gav upp på jobbsökandet i Sverige och ansökte om jobb på Rigshospitalet i Danmark där han arbetar i dag.

– På Rigshospitalet tittade de på mina kvalifikationer, och det är väldigt positivt. Jag kände inte att de tog något annat i beaktande än mina kvalifikationer.

Sedan ett år tillbaka pendlar Nawar Dalila till och från jobbet i Danmark tillsammans med en annan Öresundspendlare Matt Johnson. De träffades via en Facebookgrupp för pendlare där Nawar Dalila hade skrivit och bett om hjälp eftersom situationen hade blivit ohållbar för hans del. I dag tar de sig till jobbet med bil.

LÄS MER: Här undviker Uppdrag gransknings reporter enkelt gränskontrollen

– I något skede behövde Nawar fem dokument för att ta sig över gränsen. Och han visade upp tyskt körkort, danskt arbetstillstånd och svenskt uppehållstillstånd. Det kändes nästan som ett spel, berättar Matt Johnson.

– Vissa dagar visste jag inte om jag skulle kunna komma hem från jobbet, säger Nawar Dalila. Ni kan ana vilken stress jag kände.

Har du funderat på att flytta till Danmark?

– Jag får inte det. Jag har bara arbetstillstånd i Danmark och mitt danska arbetstillstånd är beroende av mitt uppehållstillstånd i Sverige.
