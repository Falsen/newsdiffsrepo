Läkaren gjorde upprepade fel – får behålla sin legitimation
Jorun CollinReporter

Efter att ha begärt in och granskat 18 av läkarens patientjournaler skriver IVO, Inspektionen för vård och omsorg: ”att (…) har visat uppenbara kompetens- och omdömesbrister och (…) varit oskicklig vid utövningen av sitt yrke. Oskickligheten kan utan tvivel befaras få betydelse för patientsäkerheten.”

Ändå rekommenderar IVO att han ska få behålla sin legitimation under en prövotid på tre år. Under den tiden måste han genomgå en detaljerad utbildningsplan – men kan fortsätta att jobba som läkare.Läs mer: Trots varningar kunde läkaren jobba vidare – ledde till elva anmälningar

– Vi har gjort en sammanvägd bedömning, att här föreligger det kompetensbrister hos vederbörande, men de är inte av den allvarliga arten att det skulle kunna leda till en begäran av återkallelse av legitimation, säger Thomas Mehralizade, chef på IVO:s avdelning syd.

Det är andra gången som IVO granskar läkaren. Den första gången hade före detta chefer på en vårdcentral i Sundsvall anmält honom eftersom de menade att han var inkompetent. Trots att de satte in omfattande stöd och anställde en pensionerad läkare som handledare åt läkaren, tyckte de inte att han blev bättre.

Men anmälan ledde inte till någon åtgärd från IVO:s sida som istället avslutade ärendet med hänvisning till att det inte gick att koppla läkarens inkompetens till någon konkret händelse.Läs mer: Anmälan till IVO stoppade inte inkompetent läkareDärför kunde läkaren flytta 100 mil söderut, till Malmö, och börja jobba på en vårdcentral i stadsdelen Kirseberg. Nu har IVO granskat 18 patientfall från hans tid i Malmö. I 16 av de fallen menar IVO att läkaren brustit på något sätt. Till exempel har han skrivit ut narkotika utan att göra medicinska bedömningar, missat att skicka remisser och feltolkat provsvar.

Vid sidan av IVO:s granskning har Region Skåne gått igenom läkarens journaler. De har hittat tio ärenden där de menar att läkarens agerande lett till eller kunde ha lett till en allvarlig vårdskada som de anmält enligt Lex Maria. Läs mer: Här är fallen som är anmälda till IVO enligt lex MariaEfter ytterligare ett år har detta hänt – vad är ert ansvar i det?

– Jag tycker att vi tar vårt ansvar genom att vi öppnar ett nytt ärende, säger Thomas Mehralizade.

Hur ska jag som patient känna mig trygg när jag möter en sån läkare?

– Prövotiden är en mycket stark skyddsåtgärd. Läkaren kommer vara under kontrollsituation under tre år, säger Thomas Mehralizade.

Läkaren har nu ansökt om norsk läkarlegitimation och svenska Socialstyrelsen har hjälpt honom med ett intyg. Han vill inte prata med Uppdrag granskning men säger till IVO att han har haft en mycket stressig arbetssituation både på grund av personalbristen och att han tidigt känt sig ifrågasatt. Han skriver också att hans handledning varit dålig, och att hans chefer bytts flera gånger.

Det slutgiltiga beslutet om prövotid fattas av Hälso- och sjukvårdens ansvarsnämnd, HSAN, och förväntas komma senare i vår.
