Rapport varnade för ny generation grovt kriminella – följdes inte upp
Lina MakboulReporter Uppdrag granskning

I rapporten från 2005 konstaterades att den organiserade brottsligheten i Göteborg hade vuxit sedan slutet på 1990-talet. Flera grova våldsbrott hade inträffat med ett antal mycket unga misstänkta personer inblandade. När många gängmedlemmar också avtjänade långa fängelsestraff bedömde polisen att rekryteringsbehovet hos gängen var stort.

Polisen undersökte därför en grupp på 186 personer som bestod av gängmedlemmar, medgärningsmän och 102 rekryter.

LÄS MER: Detta har hänt – 25 av 30 mord fortfarande olösta

I rapporten gjorde polisen en beskrivning av en typisk person som riskerar att rekryteras till kriminella gäng: Han är andra generationens invandrare eller kom till Sverige som barn och har svåra levnadsförhållanden i ett segregerat område. I skolan underkänns han i flera ämnen och får sedan svårt att hitta ett jobb. Han vill tjäna pengar, lever nära grovt kriminella personer och börjar begå brott i 12-årsåldern men åker fast första gången i 15-årsåldern. Det händer att han själv blir utsatt för våldsbrott.

Polisen varnade i rapporten för att många av de kartlagda ungdomarna kommer att vara nästa generation grovt kriminella i Göteborg, om inget görs: ”För att förhindra att nya generationer av grovt kriminella skapas bör samhället rikta fokus och resurser på de personer som är mest utsatta i samhället för att förhindra att utanförskap produceras och reproduceras.”

Men trots att polisen visste vilka personer som riskerade att rekryteras till gängen satte man inte in några särskilda åtgärder mot just dessa personer och har heller inte efteråt undersökt hur det har gått för ungdomarna.

– Vi har inte följt upp dem på individnivå. Det hade varit intressant att göra men jag tror inte att vi har ork och förmåga att göra det nu, säger Erik Nord, chef för polisen i Storgöteborg.

SE MER: Här berättar fotbollstränaren Héctor Valeria om killarna

Däremot har polisen vidtaget flera generella åtgärder för att stoppa gängkriminaliteten i Göteborg, enligt Klas Friberg, polischef region Väst.

– Vi har jobbat med de här killarna innan rapporten 2005 och efter rapporten. I slutet av 2000-talet tillsatte vi ungefär 50 områdespoliser med utgångspunkt från rapporten. En lång rad åtgärder har skett, dock otillräckliga utifrån den negativa trend vi ser över tid, säger han.

LÄS MER: Kartläggning visar: 20 unga män i kärnan av Göteborgs gängkrig

Enligt polisens rapport var Biskopsgården en av stadsdelarna där den största rekryteringen till kriminella gäng skedde. Uppdrag granskning har gjort en egen kartläggning av gängkriminaliteten i Biskopsgården. Den visar att en kärna av 20 unga män ligger bakom konflikterna i stadsdelen.

Uppdrag gransknings reportage Gängmorden i Göteborg: del 1 sänds onsdag den 30 augusti klockan 20:00 i SVT1 och SVT Play.
