Svalt intresse för pendlarnas situation
Lena SundströmReporter

Barbro Lundqvist är socionom och bor i Malmö men jobbar i Danmark. Gränskontrollerna har gjort att hennes restid på tåget har ökat till nästan det dubbla på hemvägen.

TV: Se hela avsnittet i SVT Play

Osäkerheten i tågtrafiken gör också att hon måste ha betydligt större marginaler när hon åker från jobbet för att vara säker på att komma fram i tid. Som ensamstående mamma med två barn, 15 och 12 år gamla, har hon nu svårt att få livet att gå ihop.

LÄS MER: Här undviker Lena Sundström gränskontrollen

– Man kan kanske se det som någon form av lyxproblem men jag älskar mitt arbete i Köpenhamn. Jag kan inte flytta på grund av barnen, jag känner på något sätt och vis att jag är i en fälla.

Barbro är inte ensam om att känna sig pressad. I en rapport som Länsstyrelsen lämnade över till regeringen uppger många pendlare att de känner sig trötta och stressade och överväger att byta till ett jobb i Sverige eller flytta till Danmark.

– Det är många som bara tycker att vi är gnällspikar vi pendlare. Men eftersom jag jobbar i socialförvaltningen så vet jag hur viktigt det är med närvarande föräldrar. Jag har missat föräldramöten, och vårdagen på skolan som jag lovade dottern dyrt och heligt att jag skulle komma på. Inte för att jag var för sent från jobb utan för att jag blev hängande på Kastrup, sa hon vid ett möte i riksdagen som hölls 1 februari.

LÄS MER: Fick uppehållstillstånd men inget jobb – i dag pendlar Nawar till Danmark

Till mötet hade alla riksdagsledamöter bjudits in. Men av de 14 riksdagsledamöter som kom var bara tre från andra ställen i landet än Skåne. Den ansvariga ministern Anders Ygeman var också inbjuden. Han valde i stället att åka till Stockholm Skavsta flygplats för att besöka de gränspoliser som jobbar där.

– Man hade ju önskat att det var lite fler politiker från andra delar av landet. Och det visar väl på ett visst ointresse, bland folk på nationell nivå för Skåne och Öresundsregionen, säger Mats Persson, riksdagsledamot för Liberalerna som kommer från Lund.

Region Skåne har försökt att uppskatta hur många arbetstillfällen som inte längre nås inom en timmes pendling. Deras beräkningar visar att det handlar om någonstans mellan 150.000 och 320.000 jobb. Men regeringen har inte gjort någon egen utvärdering av gränskontrollernas effekter, vilket riksrevisionen riktat kritik mot i en rapport som kom i november 2016.

”Gränskontrollerna får konsekvenser för ett stort antal enskilda personer, inte minst alla arbetspendlare i Skåne, och har inneburit en stor insats för Polismyndigheten när myndigheten redan var ansträngd. Regeringen borde ha tagit ett större ansvar för att säkerställa att gränskontrollerna genomfördes på ett sätt som gav önskat resultat utan att bli för omfattande” sa riksrevisor Margareta Åberg i ett pressmeddelande när rapporten presenterades.

För Malmö, som har landets högsta arbetslöshet, har pendlingen i Öresundsregionen skapat framtidstro och möjligheter. Nu växer farhågorna om att gränskontrollerna hotar tillväxten.

– Vi ser det som att vi riskerar att kastas 15 år tillbaka i tiden då vi inte hade en Öresundsbro eftersom vi tappar hela den här effekten med en gemensam arbetsmarknad, säger Daniel Persson som är utvecklingschef på Region Skåne.
