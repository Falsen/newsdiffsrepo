Telia krävs på fem miljarder i nepalesisk skattesmäll
Petter LjunggrenReporter, Uppdrag Granskning

– Ja, det stämmer. Jag har pratat direkt med en högt uppsatt källa på finansministeriet, säger Om Thapa, journalist på online-tidningen Bizmandu.

Enligt Om Thapa rör det sig om 36 miljarder nepalesiska rupees i reavinstskatt, capital gains tax, 18 miljarder rupees är böter för att skatten inte betalats i tid.

Resten av kravet, 7 miljarder nepalesiska rupees, utgörs av ränta.

Som Uppdrag granskning tidigare kunnat berätta blev det nyligen klart att före detta dotterbolaget Ncell betalar sammanlagt 13,6 miljarder nepalesiska rupees, motsvarande 1,15 miljarder svenska kronor, i reavinstskatt efter försäljningen.

Detta trots att det är Telia som är säljaren.

LÄS MER: Skattemiljard till Nepal för Telias försäljning av Ncell

Men med de uppgifter som nu framkommit ställs alltså även krav på Telia att betala skatt. Telia bekräftar för Uppdrag granskning att företaget mottagit ett brev från nepalesiska skattemyndigheten.

”Telia Company har mottagit ett brev från nepalesiska skattemyndigheten med begäran om att betala skatt. Det framgår inte vilket bolag som brevet riktas till men Telia kommer att svara genom TeliaSonera Norway Nepal, den legala säljaren som Telia samäger med Visor”, meddelar Henrik Westman på Telia Companys kommunikationsavdelning.

Frågan om reavinstskatten uppstod efter att Telia förra året sålde sin andel i dotterbolaget Ncell till malaysiska mobiljätten Axiata för cirka 8,8 miljarder kronor.

Nepalesiska myndigheter har sagt att man vill att Telia betalar reavinstskatt för försäljningen, något Telia har motsatt sig, eftersom man anser att man inte är skattskyldig i Nepal.

Telia ägde Ncell via en komplicerad bolagsstruktur i Holland, Västindien och Norge.

Telia menar därför att den eventuella skatten på försäljningen ska betalas i Norge, där reavinst på försäljning av aktier inte beskattas, enligt Telia.

”Brevet ändrar inte vår uppfattning i själva sakfrågan: ingen skatt ska utgå för den utländska delen av transaktionen”, kommenterar Henrik Westman på Telia Company.
