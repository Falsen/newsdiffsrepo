Skolinspektionen: “För oss är det ny kunskap”
Anna Wallin AdersjöReporter

– För oss är det ny kunskap. Det här behöver vi titta på och se om det är nåt vi behöver fråga mer om, säger Helena Olivestam Torold, undervisningsråd på Skolinspektionen.

Känner ni inte till att eleverna fuskar via sociala medier? Det har ju skrivits i medier bland annat om läckan 2015. Har inte Skolinspektionen fått sådana signaler tidigare?

– Inte, som jag säger alltså, de signaler vi får från föräldrar brukar inte handla om fusk. Vi brukar inte få anmälningar om det.Läs mer: Fusk på nationella prov

När Uppdrag granskning i oktober förra året avslöjade att rektorer pressar lärare att sätta för höga betyg pratade gymnasie- och kunskapslyftsminister Anna Ekström (S) om de nationella proven som ett redskap för likvärdiga betyg. Men i en undersökning som Uppdrag granskning har gjort via Lärarnas riksförbund uppger nio procent av lärarna att det förekommit fusk vid de nationella proven på deras skola. Uppdrag granskning har också talat med elever som vittnar om fusket.

Det är Skolverket som sätter upp regler för de nationella proven, men Skolinspektionen som har tillsynsansvar. Enligt myndigheten fokuserar man inte på nationella prov vid den regelbundna tillsynen som görs av landets skolor utan på undervisning, bedömning och betygssättning. Där menar man dock att nationella prov ingår.

Har ni vidtagit några åtgärder när det gäller nationella prov på någon skola?

– Nej, det har vi inte. Vi har däremot vidtagit åtgärder när det gäller undervisningen, brister i undervisning, när det gäller brister i arbete med särskilt stöd, säger Helena Olivestam Torold.

Att det förekommer fusk på nationella prov är ett symptom på att det finns andra, mer allvarliga brister vid skolan, menar hon.Läs mer: Tio sätt det fuskas på under nationella provSkolinspektionen kan agera om de får en anmälan om fusk vid nationella prov. Men sådana är ovanliga.

– Överhuvudtaget när det gäller betyg och bedömningar så är det inte mycket. Det är liksom det lilla. Det lilla. Det är ju särskilt stöd som är det som man mest anmäler till oss, säger Helena Olivestam Torold.

Våren 2015 läckte ett nationellt prov i matematik för gymnasiets årskurs två. Någon hade tagit kort på bedömningsanvisningarna redan dagen före provet, och de spreds som en löpeld över Sverige när eleverna delade fotot med varandra. Elever i bland annat Stockholm, Malmö och Linköping tog del av uppgifterna. Men Skolinspektionen undersökte inte händelsen.

På Flashback kan man se hur elever delar provsvar och provfrågor såväl 2011, 2014, 2015 som 2016.

Det har ju skett flera år i rad att nationella prov har läckt ut i sociala medier, så det är ju ett återkommande problem. Borde inte Skolinspektionen kolla på det?

– Det skulle vi kunna göra. Hittills har vi gjort bedömningen att vi inte har gjort det, säger Helena Olivestam Torold.
