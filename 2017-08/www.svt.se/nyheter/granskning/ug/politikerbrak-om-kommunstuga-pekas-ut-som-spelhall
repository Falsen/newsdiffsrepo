Politikerbråk om klubbstuga – pekas ut som spelhall
Jesper HenkeReporter Uppdrag granskning

– Jag har inte upptäckt det här mönstret förrän i oktober 2016. Men då var det som någon slog mig i huvudet. Det var riktigt jobbigt, säger Anna Kalles (S), ledamot i kommunstyrelsen.

TV: Se hela reportaget i SVT Play

De tre ärenden som har väckt frågor om vänskapskorruption i Sigtuna är en klubbstuga, en pizzeria utan bygglov och en fastighetsaffär omgärdad av frågetecken.

– Det är väldigt många pusselbitar. När de läggs ihop bildas ett mönster. Det är samma person eller personer som förekommer i mitten av allt det här, säger Olov Holst (M), oppositionsråd i Sigtuna.

LÄS MER: ”har upplevt det som maffiastyre i kommunhuset”

Den kommunala klubbstugan nyttjades tidigare av den lokala fotbollsklubben Valsta Syrianska IK, som gick i konkurs 2015. Men de fick ett nytt kanslihus redan 2006. Vilka som använt lokalen hyresfritt sedan dess vet inte kommunen säkert.

– Min uppfattning är att man spelar bland annat kortspel men att det också ska finnas spelautomater. Och en del kvinnor har hört av sig och sagt att deras män spelar bort större delen av lönen, säger Thomas Mileborn, säkerhetschef i Sigtuna kommun.

Kommunens tjänstemän vill få bort hyresgästen från stugan för öka tryggheten i området och man beräknar att det finns en hyresskuld på 360 000 kronor. Men det stoppades av den politiska ledningen.

Professor om klubbstugan: ”Förakt för lokaldemokratin”

Under 2016 försökte kommunen få hyresgästerna att lämna klubbstugan. Enligt uppgifter till Uppdrag granskning så var det Ismet Karademir som då vägrade att skriva under delgivningsbeslutet. Tio dagar senare fick tjänstemännen nya direktiv.

– Vi fick ett mejl om att vi inte skulle gå vidare i processen, säger Thomas Mileborn.

Den som gav instruktioner om att stoppa avhysningen var kommunstyrelsens ordförande Ibrahim Khalifa (S). Han har tillhört samma socialdemokratiska lokalförening som Ismet Karademir.

– Jag har inte haft några kontakter med honom om den avhysningen, säger Ibrahim Khalifa. Han menar istället att fanns en juridisk risk med att avhysa från stugan.

Ismet Karademir säger i sin tur att han varken har mer eller mindre inflytande än andra människor som är engagerade i föreningslivet i Sigtuna och att han bara har besökt stugan som medlem i de olika syrianska föreningar som träffas där. Och att han inte känner till något spel om pengar.

I måndags, den 24 april, efter att Uppdrag granskning tagit upp fallet, beslutade kommunstyrelsens arbetsutskott att riva klubbstugan.

Utanför Valsta centrum står en pizzeria som har skapat spänningar mellan socialdemokraterna i Sigtuna. Kommunens detaljplan säger nämligen att det ska finnas en parkering på platsen.

– Det händer ingenting, säger Anna Kalles.

I fjol informerades hon om att pizzerian skulle vara borta senast hösten 2016. Men under ett samtal med restaurangens ägare, partikollegan Ismet Karademir, gavs andra besked, hävdar hon.

– Då är han väldigt tydlig till mig. Och säger att ”det där har jag redan gjort upp med Ibrahim Khalifa”, säger Anna Kalles.

Ibrahim Khalifa säger att en kommun inte kan lova något utöver det som finns i detaljplanen.

– Det är spekulationer vem som skulle ha sagt vad eller liknande, säger Ibrahim Khalifa.

Ytterligare ett exempel på hur kommunstyrelsens ordförande har gått mot tjänstemännen är bostadsprojektet i Bureängen. Tidigare fanns planer på en tävling om vilket företag som skulle bygga på marken. Men Ibrahim Khalifa gav istället instruktioner om att gå vidare med ett utvalt förslag. Ett som Ismet Karademir har presenterat för honom. Och som kommer från ett byggföretag kontrollerat av bolaget Två Vingar, där Ismet Karademir nyligen varit hälftenägare och idag är ordförande.

Ibrahim Khalifa säger att det är märkligt att välja ut tre exempel och att kopplingarna mellan honom och Ismet Karademir rörande klubbhuset, pizzerian och Bureängen är rykten.

– Det är rykten som du fyller i och liknande. Det finns många ärenden i vår kommun som jag skulle vilja säga är omdiskuterade och det är så i vår kommun. Det är tyvärr tufft politiskt tonläge. Det tycker jag i och för sig är trist, säger Ibrahim Khalifa.

Ismet Karademir hävdar att han nyligen avvecklat sina intressen i företaget Två vingar. Men så sent som i september 2016 stod han som ägare till halva bolaget.

I ett mejl nekar Ismet Karademir till att han skulle han några speciella band till kommunstyrelsens ordförande.

Enligt Ismet Karademir känner han sig snarast missgynnad i ärendet eftersom han bara fått tillfälligt bygglov till pizzerian.
