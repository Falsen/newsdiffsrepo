JO riktar svidande kritik mot Sjöfartsverket
Ali FeganReporter

Det var sommaren 2011 som Sjöfartsverket gick ut med uppgiften att man ville upphandla sju nya helikoptrar till sjö- och flygräddningen. Det var en affär i miljardklassen. Men flera månader innan upphandlingen förhandlade och korresponderade Sjöfartsverket redan med den italienska helikoptertillverkaren Agusta Westland.

Sjöfartsverket har försökt hemlighålla en stor del av uppgifterna, men Uppdrag granskning har fått tillgång till flera avgörande dokument som visar på nära kontakter med Agusta Westland långt före upphandlingen offentliggjordes. Det är hur dessa kontakter doldes som nu har granskats.

Främst kritiserar JO att höga tjänstemän och chefer på Sjöfartsverket använt privat e-post som sedan inte diarieförts. ”Jag kan bara understryka det allvarliga i att korrespondens om viktiga förhållanden, som har med myndighetens verksamhet att göra, på detta sätt helt har hanterats vid sidan av det reguljära systemet för registrering av allmänna handlingar” står det i beslutet.

Detsamma gäller för näringsdepartementet. JO konstaterar även att detta lett till att begärda handlingar aldrig lämnats ut. Dessutom får Sjöfartsverket kritik för att man fördröjt utlämnandet av handlingar och att man lämnat ut andra handlingar utan sekretessprövning.

I samband med UG:s granskningar skrev Sjöfartsverket i ett mejl till redaktionen att de ansåg att offentlighetsprincipen var ”direkt kontraproduktiv”. Ett uttalande som JO ser mycket allvarligt på. I beslutet skriver man: ”Uttalanden som kan ge upphov till misstankar om att en myndighet avsiktligt försökt komma undan grundlagens krav.” Vilket JO även menar kan medföra en betydande risk för ”allvarlig förtroendeskada”.

Efter reportagen om den statliga miljardaffären inleddes flera utredningar av olika myndigheter. Både Konkurrensverket och Konstitionsutskottet har tidigare riktat kritik mot Sjöfartsverkets hantering av affären. I juni 2015 inledde även Riksenheten mot korruption en förundersökning som nyligen lades ner.
