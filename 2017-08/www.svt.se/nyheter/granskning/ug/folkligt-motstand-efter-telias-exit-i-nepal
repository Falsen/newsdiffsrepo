Folkligt motstånd efter Telias exit i Nepal
Petter LjunggrenReporter

– Arga människor har övergett sina Ncell-simkort och slutat ringa med Ncell. Och vissa extremister har bränt mobilmaster och anläggningar, säger journalisten Om Thapa då Uppdrag granskning träffar honom i Nepal.

Allting handlar om en skattetvist mellan nepalesiska myndigheter och Telia. Efter att företaget slagit ifrån sig krav på att betala reavinstskatt i Nepal, har försäljningen av Telias tidigare dotterbolag Ncell, blivit en het politisk fråga i det lilla bergslandet.

– Nepalesisk media har skrivit mycket om våra skatterättigheter här i Nepal. Vi lyfte fram frågorna och folket anser att Ncell undgår skatt.

Det var misstanke om korruption och oetiska affärer i länder som Azerbajdzjan, Uzbekistan, Kazakstan, Nepal, Georgien och Tadzjikistan som gjorde att telekomjätten Telia slutligen valde att avsluta sina affärer i hela Eurasien.

Men utträdet har gått långsammare än väntat och hittills har man bara lyckats sälja dotterbolaget i ett av länderna, det fattiga och korrupta Nepal.

Då det blev känt att Telia inte vill betala skatt för försäljningen av Ncell har företaget blivit utsatt för bojkott genom kampanjen No tax – no Ncell, Ingen skatt – inget Ncell. Och via hashtaggen NotaxnoNcell växte bojkottkampanjen på nätet.

Arkitekten Subhash Adhikary säger till Uppdrag granskning att han och några likasinnade startade kampanjen tillsammans.

– Vad vi gjorde var att vi började med sociala medier. Det var till exempel en person som meddelade att han inte tänker ringa Ncell-nummer eller ta emot samtal från Ncell. Och några likasinnade, vi satte oss ner, och startade kampanjen att vi inte tänker använda oss av Ncell längre.

Är det inte extremt att bojkotta även inkommande samtal?

– Det är svårt. Speciellt för mig som har flera businesskontakter som använder Ncell. Vad jag gör är att jag låter bli att svara och ringer tillbaka med min egen operatör.

Frågan om reavinstskatten är en viktig politisk fråga i Nepal. Skulle Telia betala skatten, skulle den innebära stora inkomster för det fattiga bergslandet. Telias försäljning av Ncell är nämligen den största företagsaffären i sitt slag i Nepals historia.

Men enligt telekomjätten ska de inte betala någon reavinstskatt i Nepal då bolaget de sålde var registrerat i St Kitts and Nevis i Västindien. Och enligt Telias vd Johan Dennelind har företaget redan lämnat Nepal bakom sig.

– Från vår sida så är det en affär som är avslutad, där det inte finns oss veterligen några utestående frågor. Rätt ska vara rätt. Vi betalar skatt om det finns lagstöd, säger Johan Dennelind.
