Janne söker upp pojkarna från Fittja
Linda HaglundWebbreporter

– Jag har tagit fram den här bilden ett flertal gånger och tittat på den. Undrat vilka de var. Vad de drömde om. Undrat vad som hände med dem, säger Janne Josefsson om fotografiet.

Se hela avsnittet här

17 år efter att kortet togs lanserades idén på redaktionen. Uppdrag granskning ville ta reda på hur det gått för barnen på bilden. Vilka var pojkarna? Och hur har det gått för dem i livet?

– Vi åkte till Fittja, en kameraman och jag, för att fråga runt lite och se vad vi skulle hitta. Vi har fått in ett material som blivit två avsnitt av ett spännande reportage.

Historien om kortet med de fem pojkarna sträcker sig tillbaka till lanseringen av Fittja Paradiso, ett direktsänt samhällsprogram där Janne Josefsson var programledare. Tanken med programmet var att uppmärksamma svåra ämnen samtidigt som man ville närma sig människor i förorten.

– Det blev ett omdiskuterat program och ibland gillade man inte det vi gjorde. Några skar sönder bildäcken på våra bilar och en del tyckte helt enkelt att det inte var ett bra program.

Fittja Paradiso kom att produceras i två säsonger och hann ta tag i flera kontroversiella ämnen. I ett av avsnitten var det direktsändning från en källarmoské och i ett annat program diskuterade man dödsstraff.

– Vi gav oss in i ämnen som var känsliga redan då. Och de reaktioner som vi fick får man nästan vara beredd på då man ger sig in på ett sådant äventyr med direktsändning och svåra frågor. Men det var ju också flera som gillade programmet.

I Fittja lyckas Janne Josefsson leta upp alla de fem killar som fastnade på kortet. Fyra av pojkarna har valt att vara med i reportaget och berättar för oss om sina liv, barndomen, och uppväxten i Fittja.

– Jag tycker att jag har fått bra kontakt med killarna i programmet. De öppnar sig för mig. Nästan förvånansvärt mycket.

Reportaget ”Pojkarna från Fittja” blir ett sätt för tittarna att i realiteten få följa med och se vad som hände med barnen som nu har blivit män.

– Det här är på många sätt ett program om att vara kille. Och vissa av de här killarna har varit med om mycket. Det försvarar inte alltid det de gör. Men det kan förklara det delvis.

Hur skulle du ha reagerat om fem killar från ett kort från 90-talet hade sökt upp dig efter 17 år?

– Ja, det är en intressant fråga. Skulle man själv våga öppna sig så? Skulle man vilja exponera sig så som de gör? Och skulle man vilja få ut det i TV? Jag vet inte.
