Åres exploatering skadar unik rödingstam
Sara LeijmanReporter

Sedan början av 1970-talet har Åre byggts ut med i genomsnitt 1 000 gästbäddar per år, och i dag finns det 35.000 gästbäddar i området. Det är en enorm utveckling som slitit hårt på miljön. Myrar har förstörts, bäckar har försvunnit och skog med höga naturvärden likaså.Läs mer: Svårt hitta vanliga bostäder i Åre– Man kan väl inte säga annat än att det har varit bristande arbetsinsatser bakåt i tiden och det är beklagligt, säger Ruona Burman, enhetschef på naturvårdsenheten vid länsstyrelsen i Jämtlands län.

Vid större projekt ska byggherren göra en bedömning ifall exploateringen kan påverka miljön. Om man tror det, ska en miljökonsekvensbeskrivning göras. Mellan 2005 och 2015 antogs ungefär 100 detaljplaner i Åre kommun, och i endast två av dem har SVT lyckats hitta riktiga miljökonsekvensbeskrivningar: en för tunnelbygget mitt i byn och en för en hästsportarena i Björnänge.

Samtidigt har länsstyrelsen inte tillståndsprövat något av de byggprojekt som står färdigt i Åre i dag.

– Uppföljningen har inte varit den bästa, varken från kommunen eller länsstyrelsens sida, säger Ruona Burman.

Sedan 2005 är Åresjön klassad som ett Natura 2000-område vilket betyder att man inte får göra något som kan påverka dess värden negativt. Ändå har oroliga bybor sett hur jordmassor, så kallat sediment, lossnat från områden som exploaterats och åkt med vattendrag ut i sjön.

Sedimentet har sedan lagt sig på sjöbotten. Hur sjön har påverkats har man inte vetat, förrän nu. I höstas gjorde länsstyrelsen för första gången på tio år ett provfiske i sjön och resultatet är alarmerande.

Antalet fångade rödingar hade minskat med 75 procent. Då det är första provfisket på tio år som genomförts kan länsstyrelsen inte med säkerhet säga att rödingstammen håller på att försvinna, men resultaten går i linje med den tes som länsstyrelsen har – att sjön påverkas av exploateringen.

Röding leker på sjöbotten och är beroende av den för sin reproduktion. När sediment lägger sig på sjöbotten hindrar det syretillförseln.

– Jag tycker det är tragiskt, att vi sitter i den situation som vi gör i dag, säger Karl-Erik Andersson som bott i Åre i hela sitt liv och är engagerad i fiskeföreningen.

Nu ska länsstyrelsen fortsätta att inventera Åresjön och försöka få en tydligare bild av dess status.

– Ja, vår bedömning är att Åresjön inte mår så jättebra just nu, säger Jens Fuchs.

Om exploateringen fortsätter, hur kan det påverka sjön?

– Det beror alldeles på vilka försiktighetsmått man tar. En hållbar exploatering som inte påverkar Åresjön nämnvärt, det är dit vi måste komma, säger Jens Fuchs.

Det är en tanke som delas av Åres högsta politiska ledning.

– Det är beklagligt att den sedimentation som varit påverkar sjön. Där tror jag att kommunen måste bli bättre. Vi har redan blivit bättre tror jag, men att jobba med förbättringar inom det området är livsnödvändigt, säger kommunalrådet Peter Bergman (S).

De senaste två åren har man också jobbat med tydligare uppföljningar och exploatörer har fått hårdare krav på sig vad gäller miljön. I ett helt nytt område som planeras strax öster om Åre by har länsstyrelsen för första gången gått in och krävt att projektet ska tillståndsprövas särskilt.

– Nu har vi också bildat en samrådsgrupp inför Alpina VM som ska hållas här 2019 och som vi förstår kan öka trycket på exploateringarna. Så nu försöker vi ligga steget före, säger länsstyrelsens Ruona Burman.
