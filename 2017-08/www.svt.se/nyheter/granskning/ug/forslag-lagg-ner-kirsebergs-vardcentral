Förslag: Lägg ner Kirsebergs vårdcentral
Ida AnderssonWebbreporter Uppdrag granskning

Kirsebergs vårdcentral har haft problem med hög personalomsättning och just nu är den helt beroende av hyrläkare. I mars 2016 kunde Uppdrag granskning avslöja att en läkare som blivit utpekad som inkompetent och rent av farlig av före detta chefer i Sundsvall, fick arbeta vidare på vårdcentralen.

Se hela reportaget i SVT Play

Först efter Uppdrag gransknings avslöjande beslutade Region Skåne att inleda en egen utredning av mannen. Regionens granskning resulterade i sammanlagt tio anmälningar enligt lex Maria, samt en anmälan om fara för patientsäkerheten. En intern rapport visade också att det fanns stora brister på vårdcentral.

En utredning av verksamheten som förvaltningsledningen inom Skånes universitetssjukhus har gjort pekar nu på flera brister. Bland annat att bristen på fasta läkare har lett till att kontinuiteten i vårdarbetet har varit för låg. Trots försök så har man inte lyckats rekrytera någon fast läkare. Läget försvåras ytterligare av att kommunen planerar att riva huset där vårdcentralen ligger.

Nu föreslår förvaltningsledningen därför att vårdcentralen ska stängas om ungefär ett år.  Politikerna i Sjukvårdsnämnd Sus ska ta beslut i frågan på ett möte 12 maj.

Ingrid Lennerwald (S) som är ordförande i sjukvårdsnämnden säger att hon inte vill föregå mötet, men säger ändå så här i en kommentar till Uppdrag granskning:

– Vi kan inte fortsätta att driva en vårdcentral utan läkare.

Om vårdcentralen stänger ska patienterna som är listade där fördelas på de vårdcentraler som ligger närmast i förhållande till var de bor.

Samtidigt meddelar Karin Träff Nordström, divisionschef för Skånes universitetssjukvård och ansvarig för vårdcentralen Kirseberg, att hon lämnar sitt uppdrag i sommar.

”Det har varit ett stimulerande arbete och inom många områden har vi rört oss i rätt riktning, inte minst i arbetet kring multisjuka äldre och i samarbetet kring akuta flöden. För primärvården har dock uppdraget blivit allt större och förutsättningarna allt kärvare, i synnerhet de senaste åren. Det har därför varit svårt att utveckla primärvården på det sätt jag skulle önska”, skriver hon bland annat i ett mejl till medarbetarna som Uppdrag granskning har tagit del av.

När Uppdrag granskning kontaktar Karin Träff Nordström säger hon att hon inte vill kommentera sin avgång.
