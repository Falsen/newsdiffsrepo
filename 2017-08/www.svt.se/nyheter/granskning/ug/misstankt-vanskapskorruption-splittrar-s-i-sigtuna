Misstänkt vänskapskorruption splittrar S i Sigtuna
Jesper HenkeReporter Uppdrag granskning

Anna Kalles är socialdemokrat och ledamot i kommunstyrelsen i Sigtuna. Tidigare var hon också vice ordförande i den lokala partiorganisationen och har därför haft god insyn i kommunpolitiken. Men det var först under ett fullmäktigemöte i slutet av 2016 som hon på allvar reagerade på relationen mellan den lokale entreprenören och partikamraten Ismet Karademir och kommunalrådet Ibrahim Khalifa.

TV: Se hela reportaget i SVT Play

– Det var som att någon slog mig i huvudet. Det var riktigt jobbigt, säger Anna Kalles.

Uppdrag granskning har hittat flera ärenden där Ibrahim Khalifa och hans företrädare gått emot tjänstemännens linje och i stället agerat så att det väckt misstankar om att det gynnat Ismet Karademir.

LÄS MER: Politikerbråk om kommunens klubbstuga

Även inom den lokala partiorganisationen har Karademir haft ett påtagligt inflytande. Anna Kalles berättar att han en gång kallade henne till ett möte för att prata om de interna stridigheter som pågick i partiets lokala organisation, arbetarekommunen.

– Jag tror att han var rädd att jag skulle ställa till en scen på årsmötet om beslutsgångarna i arbetarekommunen. Jag reagerade på det var att han var väldigt tydlig med vad han tyckte att jag skulle göra. Att det var vissa personer jag absolut inte fick prata med, jag skulle inte stötta dem på något sätt. Och då förklarade jag för honom att han kan inte berätta för mig vem jag umgås med privat. Eller vem jag har pratat med. Det var jag väldigt tydlig med.

Det lät som att han ville skydda partiet?

– Nej, han ville skydda Ibo. Ibrahim Khalifa. Det var oerhört tydligt.

På samma möte passade Anna Kalles på att påminna Ismet Karademir om att den pizzeria som han äger måste flyttas från sin nuvarande plats. Sedan flera år stred pizzerians placering mot detaljplanen men stod ändå kvar med tillfälligt bygglov. Men 2016 sa kommunen upp arrendeavtalet och nu skulle den alltså flyttas. När Anna Kalles påpekade detta för Ismet Karademir fick hon ett svar hon inte väntat sig.

– Då är han väldigt tydlig till mig. Och säger att det där har jag redan gjort upp med Ibrahim Khalifa. När jag gick från det mötet så tänkte jag att den här personen är ju inte klok som tror att han kan påverka Ibrahim i det här beslutet. Men sen på fullmäktigemötet så upplevde jag att allt blev väldigt tydligt att de måste haft någon typ av uppgörelse, säger Anna Kalles.

Pizzerian står fortfarande kvar, trots att det sista tillfälliga bygglovet gick ut i september i fjol. I oktober kom Ismet Karademir in med en ny ansökan. De tjänstemän som Uppdrag granskning pratat med menar att den ansökan kunde ha hanterats redan i december. Ändå dröjde beslutet att inte bevilja nytt tillfälligt bygglov ända till i april i år. Men Ibrahim Khalifa säger att han inte gett Karademir något löfte.

– Det är spekulationer vem som skulle ha sagt vad eller liknande, säger Ibrahim Khalifa.

När Anna Kalles ser tillbaka på de senaste åren ser hon fler exempel på kopplingar mellan Ismet Karademir och den högsta politiska ledningen i Sigtuna. Dels hanteringen av den så kallade spelbaracken, men hon pekar också på ett ärende där det före detta kommunalrådet Lars Bryntesson (S), som då var kommunstyrelsens ordförande, ville att kommunen skulle undersöka möjligheten att rädda en idrottsförening där Ismet Karademir tidigare varit ordförande från konkurs genom att köpa deras kanslihus.

– Det fanns ingen styrelse att förhandla med. Ändå så gjorde man två stycken värderingar och den återkom igen och igen. Att de skulle köpa den. Och jag förstod inte riktigt varför, säger Anna Kalles.

Lars Bryntesson hävdar att han bara drev linjen att kommunen skulle göra en seriös utredning.

Köpet blev dock aldrig av och föreningen gick i konkurs. Fotbollsklubbens dåliga ekonomi hade varit känd för kommunen i flera år. Redan 2012 slog förvaltningschefen larm om att Valsta Syrianska IK inte betalade hyran för de kommunala fotbollsplanerna. Trots detta tilläts de fortsätta att spela där. Och när Anna Kalles börjat se mönstret kring kommunens relationer med Ismet Karademir fick hon kontakt med fler tjänstemän som uttryckte sin oro över hur kommunen styrs.

LÄS MER: Professorn: ”Förakt för lokaldemokratin”

– De har själva upplevt att, hur man styrt kommunen har inte känts bekvämt för dem. De har upplevt det som maffiastyre, i kommunhuset.

Vad menar de med det?

– Att det är en person som styr.

Ibrahim Khalifa å sin sida menar att de exempel som Uppdrag granskning tagit fram inte är representativa för det politiska arbetet i kommunen.

– Det som blir märkligt det är ju att ni väljer några som ni plockar ut. Då är det klart att då kan man göra en inriktning på det. Men jag skulle vilja säga... När du lägger in det med all utveckling vi har gjort och allt som har hänt i vår kommun så är det ju en helt annorlunda bild.
