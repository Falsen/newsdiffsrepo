Bombardier kan ha lurat Världsbanken
Joachim DyfvermarkReporter

Uppdrag granskning och nyhetsbyrån TT kan avslöja nya uppgifter i hemliga handlingar från Bombardier Transportation Sweden AB.

Se hela avsnittet i SVT Play

De stärker bilden att företaget manipulerade upphandlingen för att vinna det lukrativa kontraktet, i strid med de etiska kraven hos Världsbanken – en mäktig instans när många investeringar i infrastruktur runtom i världen ska finansieras.

Läs mer: Nya avslöjanden kring Bombardiers misstänkta mutor

Ett Bombardier-lett konsortium vann 2013 upphandlingen av signalsystem för den azeriska järnvägen, ett kontrakt värt över 2,2 miljarder kronor.

I ett av de hemliga dokumenten, ”Vitboken”, som beskrivs som en projektmanual för hur Bombardier ska vinna upphandlingen, står det under rubriken ”Vinnande strategi”:

”De ryska underleverantörerna har visat hur stark relation de har med den högsta nivån vid de azeriska myndigheterna genom att utfärda villkor för anbuden, som redigerats av Bombardier i Ryssland och baserats på Bombardiers lösning”.

I strategin nämns också att affären ska gå via Multiserv Overseas. Det är ett brevlådeföretag som till synes helt omotiverat lägger på 450 procent, eller lågt räknat 570 miljoner kronor, när utrustning säljs mellan Bombardiers egna bolag i Sverige och Azerbajdzjan. Mutor, anser åklagaren Thomas Forsberg, som den 10 mars fick en Bombardier-chef häktad av domstol.

Läs mer: Bombardier kan ha mutat för nästan en miljard

Multiserv kan kopplas till ryska affärsmän som gjort stora pengar på misstänkt korrupta upphandlingar från järnvägen i Ryssland.

– Bombardier fuskade definitivt när de vann upphandlingen, säger Thomas Forsberg.

Företaget vann i konkurrens med andra multinationella bolag som Siemens, Alstom och Thales.

Världsbanken finansierar 85 procent av projektet genom ett lån till Azerbajdzjan.

I ett häktnings-pm från åklagaren finns ett internt mejl från den häktade chefen. Han skriver i december 2012 om sina hemliga möten i Azerbajdzjan med ledningen för järnvägen, med den grupp som sköter upphandlingen och en lokal representant för Världsbanken. Gruppen enas om att: ”förbereda dokument om upphandlingen baserade på Bombardiers villkor vad gäller tekniska kriterier och kvalifikationer”.

Bombardierchefen skriver att: ”…alla dessa aktiviteter måste vara hemliga. Därför måste vi hålla det på en topp-hemlig nivå inom Bombardier”.

Den azeriska sidan vill också att Bombardier ska ha ett till synes helt okänt företag som partner, Trans-Signal-Rabita. Partnern får cirka 375 miljoner kronor enligt avtalet, men tycks vara ett bluffbolag. Uppdrag granskning och TT kunde i onsdags visa att Trans-Signal-Rabitas adress går till en lägenhet i ett fattigt kvarter i huvudstaden Baku.

Utrikespolitiska institutets direktör Mats Karlsson var tidigare vicechef på Världsbanken. Han känner inte till Azerbajdzjanaffären i detalj, men vet hur Världsbanken ser på företag som betalar mutor:

– Det finns väldigt starka regler. Om korruption blir belagd hamnar man till slut på en offentlig lista över företag som förbjuds att vara med vid framtida Världsbanksfinansierade upphandlingar.

Bombardier har inte velat ställa upp på en intervju men förnekar att upphandlingen var manipulerad. Företagets presstalesperson Barbara Grimm skriver i ett mejl till Uppdrag granskning: ”vi samarbetar fullt ut med polisutredningen och den revision som utförs av Världsbanken”.

Världsbanken skriver till SVT att man aldrig kommenterar pågående utredningar.
