Kartläggning av gängkriminaliteten visar: 20 män lagförda för 350 brott
Lina MakboulReporter Uppdrag granskning

De senaste årens våldsamma uppgörelser bland kriminella gäng och nätverk i Göteborg har skördat 30 liv. Nästan hälften av morden kan härledas till stadsdelen Biskopsgården, där polisen redan 2005 varnade för att allt fler unga män var på väg att dras in gängkriminaliteten.

LÄS MER: Göteborgs stad skulle hjälpa gängkriminella hoppa av – kan inte visa resultat

Uppdrag granskning kan nu visa hur en kärna av 20 unga män är inblandade i konflikterna i stadsdelen. Den äldste är 29 år och den yngste bara 18. De flesta är födda på 1990-talet. Alla utom en har en eller två föräldrar födda i ett annat land. 19 av 20 är födda i Sverige. Hälften omhändertogs redan i 15-årsåldern enligt lagen om vård av unga – LVU.

I LVU-domarna framkommer missbruksproblematik, misshandel av klasskamrater, skolk, snatteri och hot mot lärare. En av dem inleder den kriminella banan vid 9 års ålder.

Tillsammans har de lagförts för över 350 brott. Det är allt från olovlig körning och hot mot tjänsteman, till mord och grova vapen- och narkotikabrott.

Fotbollstränaren Héctor Valeria känner igen namnen, när Uppdrag granskning träffar honom.

– Jag har haft dem och de har frågat mig om hjälp. Många av namnen har jag lämnat till stadsdelen när de var 13-15 år, säger han.

SE MER: Här berättar fotbollstränaren Héctor Valeria om killarna

Våldsspiralen startar sommaren 2012, då en 23-årig man skjuts till döds på Önskevädersgatan. I september 2013 mördas två män, 17 och 28 år gamla, av två omaskerade gärningsmän som plötsligt skjuter mot en grupp människor vid en gångväg på Väderilsgatan.

Skottlossningarna i stadsdelen avlöser därefter varandra och det senaste mordet begicks på juldagen 2016, då en 19-årig man lurades ut från sin lägenhet och sköts i ryggen.

Parallellt med våldet syns hela tiden narkotikaförsäljningen. Under perioden januari till mars 2015 spanar polisen kring Vårväderstorget i Södra Biskopsgården, där det då gått så långt att försäljningen sker helt öppet.

LÄS MER: Detta har hänt – 25 av 30 mord fortfarande olösta

Uppdrag granskning har fått kontakt med flera av de 20 männen, som inte vill låta sig intervjuas.

En 25-årig man, som avtjänar ett längre fängelsestraff för förberedelse till mord, skriver:

”Vid frigivning släpps man med en påse i hand, institutionsskadad och ensam, troligtvis skuldsatt hos Kronofogden. Vart tar folk vägen då? Troligtvis till samma plats som de var på när de först greps.”

I en polisavlyssning säger 25-åringen: “Jag har skjutit på folk sedan jag var 13-14 år...”

Av de gängrelaterade morden är 25 av 30 fortfarande ouppklarade. Och polisen i Göteborg vädjar nu om hjälp för att vända utvecklingen.

– Jag tror kanske inte att polisen ensam kommer att kunna lösa det. Jag tror att det kommer att behövas en del mod och en del kraftfulla politiska beslut, säger kommissarie Even Magnusson.

Uppdrag gransknings reportage Gängmorden i Göteborg: del 1 sänds onsdag den 30 augusti klockan 20:00 i SVT1 och SVT Play.
