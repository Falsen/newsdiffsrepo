Astrid trodde hon var laktosintolerant – saknar anlag
Mats-Eric NilssonReporter

Trots att andelen laktosintoleranta svenskar är några få procent har butikernas laktosfria sortiment exploderat under det senaste decenniet. Det är många som väljer bort laktos som inte gått till en läkare för att få det bekräftat.

– Jag har ju själv-testat lite, jag äter någon glass ibland och märker att oj jag mår inte så bra av det här, säger Astrid Matsdotter som har undvikit laktosprodukter i flera år.

Uppdrag granskning bad henne och ytterligare elva gymnasieelever som valt att utesluta laktos att göra ett DNA-test som visar om man bär på anlaget, genuppsättningen, som gör att man kan utveckla laktosintolerans.

Resultatet visar att bara två av dem faktiskt bär på anlaget.

LÄS MER: Marknaden för laktosfritt har exploderat – men få svenskar är intoleranta

Uppdrag granskning ber Olle Hernell, professor och barnläkare, att analysera testresultatet. Han har forskat om barn och deras kost, och han är inte förvånad.

– Ja, man kan dra slutsatsen att det är många som tror att de är laktosintoleranta och sedan visar det sig att de faktiskt inte är det utan att deras symptom beror på andra saker, säger han och fortsätter:

– För det första så är det ju rätt många människor som har lite oroliga magar, det vet vi ju att det är, det är ett vanligt problem och det är väldigt lätt då att tro att det har med laktos att göra. Sedan så marknadsförs ju laktosfria produkter ganska intensivt får man säga.

Finns det en risk att man utesluter laktosen i kosten, går över till laktosfritt och sedan har man egentligen en annan sjukdom som man så att säga döljer med det?

– Ja, det finns alldeles klart en risk att man utesluter laktos på felaktig grund. Och att man i så fall bör vända sig till vårdcentralen och bli utredd för sina symptom.

Astrid Matsdotters testresultat visar att hon inte bär på anlaget som gör att man kan utveckla laktosintolerans.

– Det känns ändå ganska rimligt för ingen annan i min familj är laktosintolerant. Så att ja, men jag tänker fortfarande på mig själv som laktosintolerant.

Blir du inte nyfiken på om det kanske är något annat och vill gå och testa?

– Alltså lite nyfiken, det är väl så att jag borde gå och kolla upp det för jag har frikort, så det är gratis, men ja någon gång kanske, det får vi se, säger Astrid Matsdotter.

Ett enkelt självtest ställer inte en diagnos. Det visar bara om man har anlag för det som kallas primär laktosintolerans. Det visar inte heller om man är överkänslig mot laktos av någon annan anledning, om det egentligen finns någon allergi eller sjukdom bakom problemen.

Se hela reportaget i SVT Play.

LÄS MER: Det visste du inte om vintillverkning
