Krav på regeländring inom EU
Mats-Eric NilssonReporter

Som konsument har du rätt att få veta vad som finns i den matvara du tänker köpa. När det gäller vin däremot, och alla andra drycker med mer än 1,2 procent alkohol, finns ett undantag. I dag finns 63 tillåtna tillsatser och processhjälpmedel vid vintillverkning, som på grund av undantaget i EU:s lagstiftning inte behöver deklareras.

Ända sedan 1982 i  har man inom EU försökt täppa till luckan i lagen, men utan att kunna enas om en lösning. För tio år sedan uttalade sig till exempel EU-parlamentarikern Vincenzo Lavarra under en debatt i frågan: ”Framför allt anser vi att detta är grundläggande för att ge konsumenterna tydlig och korrekt information.”

Och enligt en stor enkätundersökning som gjordes i sex EU-länder 2014 vill tre av fyra att det ska vara samma regler för alkohol som för andra livsmedel.

I mars i år släppte Europeiska kommissionen en rapport där de skriver att ”Europaparlamentet, men även Världshälsoorganisationen (WHO) samt konsument- och folkhälsoorganisationer efterfrågar nu nya regler för märkning av alkoholhaltiga drycker”. Ändå väljer EU-kommissionen att gå varsamt fram. Samma månad, i mars i år, fick alkoholindustrin ett år på sig för att själv komma fram till ett förslag på hur informationen till konsumenten ska förbättras.

– Det måste ju vara väldigt starka intressen ifrån tillverkarna, ifrån producenterna som gör att det här har tagit så långt tid. Jag tycker att det är inkonsekvent, det är obegripligt och det är oacceptabelt. Det är en självklar rättighet för alla konsumenter att få veta vad man stoppar i kroppen och det ska gälla alla livsmedel, även sådana som innehåller alkohol, säger Jan Bertoft, generalsekreterare för Sveriges Konsumenter.

Se hela reportaget i SVT Play.
