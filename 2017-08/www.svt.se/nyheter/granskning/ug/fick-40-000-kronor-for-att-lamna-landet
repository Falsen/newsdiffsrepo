Kader Bencheref fick 40 000 kronor innan han lämnade landet
Henrik BergstenReporter Uppdrag granskning

I januari i år kunde Uppdrag granskning avslöja att Kader Bencheref med all sannolikhet kom från Algeriet. Det bekräftade Algeriets ambassad och en månad efter att programmet hade sänts verkställdes utvisningen. Den 12 februari 2017 lämnade Kader Bencheref Sverige med flyg från Arlanda, eskorterad av personal från Kriminalvården.

Nu riktas kritik mot det som hände i samband med utvisningen, något som Aftonbladet var först med att rapportera om.

I samband med utvisningen krävde Kader Bencheref att få nästan 40 000 kronor innan han lämnade landet. Och Kriminalvården betalade ut pengarna.

– Då kom de här kraven om pengar och då har man tillmötesgått det. När jag fick reda på det så initierade jag en utredning för att klarlägga händelseförloppet, säger Kenneth Holm som är säkerhetsdirektör på Kriminalvården.

Vad hade varit alternativet då, som du ser det?

– Man skulle antingen då ha avbrutit eller kontaktat sin närmsta chef för att få ett beslut. Men vi har ju sett att det finns förmildrande omständigheter i det här fallet, som dels är unikt, dels att man kände en stor press att genomföra det, säger Kenneth Holm.

Enligt den internutredning som gjorts tog Kriminalvårdens tjänstemän bland annat ut 25 000 kronor på plats på Arlanda innan planet lyfte.

– Det som brister är tillvägagångssättet och beloppet, som har skapats av att det är ett unikt fall. För Kriminalvården har det här varit en synnerligen svår utmaning i åtta års tid och nu kom vi till en punkt där det skulle utvisas, säger Kenneth Holm.

Totalt handlar det enligt dokumentationen om närmare 40 000 kronor som betalats ut. Först 5 000 kronor några dagar före utvisningen, därefter ytterligare 10 000 kronor som ”ersättning för förlorade och förstörda saker under sin långa vistelse i Kriminalvården” och till sist kontantuttaget på Arlanda.

Se avsnittet om Kader Bencheref i SVT Play
