Uppdrag granskning nominerat till världens finaste tv-pris
Anna Hagnefur

Konkurrensen är hård om de fyra internationella Emmy-nomineringarna i current affairs-kategorin där Sverige tävlar mot bidrag från Storbritannien, Malaysia och Brasilien. Joachim Dyfvermark och Sven Bergmans granskning av Panamadokumenten vann förra året både Prix Europa i kategorin TV Current Affairs och det prestigefulla journalistpriset Guldspaden.

– Jag tycker att det här reportaget är bland det bästa Sven och jag gjort tillsammans under våra 20 år som undersökande journalister, historien om – och samarbetet med – vår isländska kollega Jóhannes Kristjánsson och arbetet med att avslöja den då sittande statsministern på Island. Jag är väldigt glad och stolt över nomineringen, säger Joachim Dyfvermark.

Tillsammans med reportrar från den internationella organisationen för undersökande journalister, ICIJ, avslöjade Joachim Dyfvermark och Sven Bergman hur regeringschefer, knarkkungar och maffian, men också vanliga förmögna medborgare, gömt undan pengar från allmänheten. Intervjun med Sigmundur David Gunnlaugsson, den isländska statsministern, kom att bli en av hörnstenarna i Panamadokumenten, och ledde till hans avgång.

– Tungt! Det här är ytterligare ett erkännande av kraften i journalistiskt samarbete över nations- och redaktionsgränserna. Att Uppdrag granskning spelar på den här nivån är roligt. Vi är grymt stolta och för Joachim och mig känns det oerhört viktigt att lyfta fram samarbetet med vår isländske vän Jóhannes Kristjánsson och resten av den internationella journalistgruppen ICIJ i Panama Papers, säger Sven Bergman.

Uppdrag granskning: Panamadokumenten tävlar mot 101 East – Rodrigo Duterte: A President&#x27;s Report Card (Al Jazeera English), Exposure: Saudi Arabia Uncovered (Hardcash Productions/ITV/WGBH/Frontline), Globo Repórter – Art as Passport (Globo Comunicação e Participações S.A). Vinnaren tillkännages den 5 oktober på Jazz at Lincoln Centre i New York.

– I dagens politiska klimat är en fri, orädd och oberoende media mer viktig än någonsin för den demokratiska processen. Vi hyllar årets nominerade för deras fenomenala tv-journalistik som lyfter fram och synliggör viktiga världsfrågor och händelser, säger Bruce L. Paisner, vd för International Academy of Television Arts & Sciences.
