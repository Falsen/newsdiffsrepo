Se det omfattande matfusket där döda insekter silas bort
Ola SandstigReporter Uppdrag granskning

Uppdrag granskning har fått tillgång till ett stort antal filmklipp från mobilkameror. De visar hur arbetare tvättar bort datumstämplar på asiatiska matvaror med ett lösningsmedel, sprättar bort etiketter och sätter dit nya med framflyttat utgångsdatum.

Se hela avsnittet i SVT Play

På ett av klippen silas döda insekter bort från kidneybönor, bönor som packas om i nya påsar för försäljning. Det handlar om en av Sveriges största importörer av asiatisk mat, Hung Fat Trading Asien Livs AB. Bland kunderna finns restauranger, grossister och livsmedelsbutiker.

Fusket utförs till stor del av mongoliska arbetare som söker asyl eller vistas illegalt i Sverige. Det sker inne i olika lagerutrymmen som tillhör företaget.

En tidigare anställd säger att det pågår hela tiden, varje dag.

– På en vecka gör de fem-sex pall varor. Märker om och märker om, säger Enkhee som arbetade på Hung Fat Trading mellan 2008 och 2015.

Företaget är ett av sju bolag i en koncern som omsätter över 170 miljoner kronor. Uppdrag granskning har träffat flera tidigare anställda som berättar om fusket. Och om löften om en bättre framtid som krockat med verkligheten: svarta löner, inga papper och inget utrymme för klagomål.

Läs mer om svartarbetet och den farliga arbetsmiljön

En av dem är Nomin. Hon berättar att när Miljöförvaltningens kontrollanter var på ingång sprang chefen och varnade så att de hann röja undan.

– Man måste stoppa undan saker som ligger på borden så snabbt som möjligt och gömma medlet, säger Nomin.

”Medlet” är den starka thinnerlösning som används för att sudda ut datumstämplar.

Läs mer om det giftiga medlet

De senaste fem åren har över 40 platsbesök gjorts av kontrollanter från Göteborgs stads miljöförvaltning. Åtskilliga brister har hittats, trots att tidigare anställda berättar att de instruerats att plocka undan varor och utrustning för ommärkning och gömma sig om någon knackar på. På ett av lagren har portarna oftast varit låsta.

– Problemet var att vi inte kunde åka dit och bli insläppta och göra en kontroll, säger Bernadett Weber, chef för livsmedelskontrollen vid Miljöförvaltningen.

Läs mer om de nedlagda utredningarna

I april 2016 hittade kontrollanterna så många brister att ägarna förbjöds att sälja livsmedel som lagrats i en av lokalerna, samtidigt fick bolaget ett vite på en miljon kronor.

– Råttor, spår av råttor. Men också att produkterna var gnagda på, säger Bernadette Weber.

Vitet dömdes aldrig ut eftersom företaget gjorde de åtgärder som krävdes för att få bort råttorna. Men andra viten om 370 000 kronor har betalats.

Bakom företagskoncernen står makarna Thanh Truong och Fung Chi Lau. Efter flera försök att boka en intervju söker Uppdrag granskning Thang Truong direkt på arbetsplatsen.

– De utpressar mig, säger Thanh Truong när Uppdrag granskning frågar honom om videofilmerna som visar fusket.

– Det är maffia. Jag är snart i konkurs, säger han.

Thanh Truong säger att han betalat ut flera hundra tusen kronor. Han kan syfta på de summor som betalats ut efter förlikningar mellan företag och anställda efter legitima juridiska processer.

Thanh Truong nekar till att det förekommer ommärkning av varor och till att matvaror som angripits av råttor eller insekter packas om.
