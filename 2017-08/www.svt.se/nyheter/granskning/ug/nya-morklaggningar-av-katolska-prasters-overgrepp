Nya mörkläggningar av katolska prästers övergrepp
Ali FeganReporter

Präster i brödraskapet St. Pius den 10:e, vanligen kallat SSPX, har flyttats till nya församlingar efter anklagelser om övergrepp mot barn. ”Andre”, som i dag är vuxen, blev utsatt i elvaårsåldern. Prästen som utsatte honom har fortsatt att arbeta med barn över flera decennier.

TV: Se hela avsnittet i SVT Play

– Chockerande och oansvarigt. Man blir rädd, verkligen. Hur länge ska denna historia få fortgå? Det är alltså en skandal som pågår sedan 35 år. Det är helt uppenbart motbjudande, säger Andre.

Andre växte upp i en familj med starka band till SSPX. För snart 30 år sedan bröt det extremkonservativa samfundet sig loss från Katolska kyrkan, Påven svarade med att bannlysa gruppen. Strax därefter träffar Andre ”fader P” för första gången.

Läs mer: Fakta om Society of S:t Pius X

– Han visade mig en massa pipor inne på hans kontor, säger Andre. Och sedan berättar han om det första av de sexuella övergrepp som pågick i över ett års tid.

– Han fick mig att sätta sig i hans knä, vilket blev en vana efter det. Den dagen hade jag på mig bermudashorts. Och han förde sin hand längs mitt lår och tog på mitt kön.

Andre berättar för fader Ps chef om vad som pågår – men ingenting händer. Till slut skriver han ett brev till fader Schmidberger, som då var SSPX högsta ledare.

Läs mer: UG:s team attackerat av katolsk församling

Efter brevet förflyttas prästen till en ny församling. Någon polisanmälan görs inte, däremot försäkras Andre och hans familj om att fader P aldrig ska få arbeta med barn och ungdomar igen. Men tolv år efter övergreppen ser Andre en inbjudan till ett scoutläger med fader P som ledare.

– Jag trodde att han hade varit borta i flera år och när jag såg flyern så blev jag jättearg. Jag åkte till min pappa, visade den och frågade honom “Vad tycker du om det här? Tycker du att det är normalt?”

Andre skriver ännu ett brev till SSPX som svarar med att skicka ut fader Niklaus Pfluger. För att reda ut vad som hänt möter han Andre, som spelar in mötet i hemlighet.

”Bekräftelsen är väldigt tydlig. Det handlar om att vid upprepade tillfällen vidrört barn på ett orent sätt, i din bil och på ditt kontor”, läser fader Niklaus Pfluger ur ett brev ställt till fader P under det inspelade mötet.

Läs mer: SSPX närmar sig katolska kyrkan

Med sig har Pfluger en akt över anklagelserna mot fader P med en mängd brev som skrivits i ärendet. Men inte bara om Andres fall, det finns uppgifter om fler offer som varit kända av SSPX ledning.

”Dessvärre är det redan så att flera barn talar med varandra och alltså står ert rykte allvarligt på spel och så även Prästbrödraskapets. Därför kan jag inget annat än bekräfta beslutet som meddelats i brevet från 25 maj, att jag förbjuder er alla apostolat, speciellt med unga.”, läser Niklaus Pfluger ur ett brev som förbjöd fader P att arbeta med barn.

Under det inspelade mötet framgår också att två av SSPX högsta chefer i olika omgångar har lyft förbudet: först generalsuperioren Schmidberger, därefter generalsuperioren Fellay.

– Återigen gjorde vi ett undantag. Precis som fader Schmidberger, 9 år tidigare, säger Niklaus Pfluger på ljudupptagningen.

När Andre får klart för sig hur lite SSPX gjort för att stoppa prästen som begått övergreppen mot honom vänder han sig till Vatikanen.

– Jag samlade ihop en liten mapp, jag skrev ett brev, samlade ihop material som jag skickade till Vatikanen, berättar Andre.

Vatikanen reagerar på uppgifterna, trots att SSPX inte är en formell del av Katolska kyrkan. Vatikanstatens mäktigaste departement, Troskongregationen, utfärdar ett dokument. Det ger brödraskapet mandat att hålla i en kyrklig rättegång mot fader P.

Rättegången finner att fader P är skyldig men Andre får aldrig läsa domen.

– Nej, men jag vet att han befanns skyldig. Att det finns ett antal förbud mot honom att arbeta med barn. Men visst, det har de ju sagt många gånger förut, säger Andre.

Påven Benedictus den sextonde lyfte bannlysningen mot SSPX år 2009. Och samfundet, som har över en halv miljon djupt troende ultrakonservativa anhängare, har i flera år fört samtal med Vatikanen för att lösa konflikten och återinträda i den katolska kyrkogemenskapen. Men prästbrödraskapet vill inte ställa upp på en intervju om fader P. Istället svarar de per mejl att fader P sedan 2014 lämnat prästbrödraskapet och anslutit sig till en ny rörelse: ”SSPX Resistance” – motståndet.

Läs mer: Straffet för barnövergreppen – prästerskapets ”gyllene fängelse”

SSPX säger att de har fört anklagelserna vidare till hans nya organisation. Men trots uppbrottet var fader P ett år senare välkommen till SSPX viktiga årliga prästvigning i schweiziska Econe. Fader P deltog då i processionen och i ceremonierna. Och höll mässa precis som andra SSPX-präster.

SSPX Resistance samlar över 100 präster runt om i världen. I Frankrike har de snabbt fått många anhängare. På ett 20-tal ställen håller samfundets präster mässor regelbundet. Uppdrag granskning hittar fader P i en ort på landsbygden utanför Bordeaux efter en fullsatt mässa. Församlingen består av ett fyrtiotal vuxna, 20 barn och sex korgossar. Fyra av korgossarna är uppskattningsvis sex-sju år gamla. Och prästen visar tydligt att han inte vill svara på några frågor.

– Försvinn, försvinn ni har inget här att göra. Försvinn från huset. Försvinn dit bort. Det här är privat mark! Stick!, säger fader P.

Läs mer: Uppdrag granskning konfronterar fader P

Andre vill med hänsyn till sitt jobb och sin familj inte berätta sitt riktiga namn.
