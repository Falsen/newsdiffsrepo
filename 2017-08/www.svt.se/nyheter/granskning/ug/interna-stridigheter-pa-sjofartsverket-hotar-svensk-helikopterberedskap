Intern strid på Sjöfartsverket hotar svensk helikopterberedskap – piloter vägrade flyga
Ali FeganReporter

För tre veckor sedan filmade ett reporterteam från Uppdrag granskning en incident med en helikopter på basen i Norrtälje. För att ta reda på vad som hänt begärde Uppdrag granskning ut teknisk data från helikoptern.

Sjöfartsverket lade omedelbart sekretess på loggen som förklarar händelsen. Frågan ska prövas rättsligt av kammarrätten, men redan nu är besättningen mycket oroad för vad ett utlämnande skulle innebära.

I ett brev som skickats till infrastrukturminister Anna Johansson står det: ”Att känna sig övervakad och granskad är oerhört belastande, speciellt i den verksamhet vi bedriver.”

82 personer ur besättningen, i princip alla, har undertecknat brevet där man riktar hård kritik mot ledningen. ”Sjöfartsverkets helikopterverksamhet försvårar med sitt sätt att bedriva verksamheten flygsäkerhetsarbetet och i förlängningen även förmågan att rädda liv.”

LÄS MER: JO riktar svidande kritik mot Sjöfartsverket

Man menar även att ledningen ”lägger sig i flygoperationen” och vädjar till regeringen att omorganisera verksamheten på ett sådant sätt att offentlighetsprincipen inte blir gällande.

Konflikten mellan ledningen och piloterna eskalerade förra helgen då flera besättningar anmälde att man på grund av psykisk stress inte längre kunde åta sig några räddningsuppdrag.

Orsaken var att den tillförordnade generaldirektören Ove Eriksson personligen beordrat tekniker att i väntan på kammarrättens dom samla in informationen kring incidenten.

LÄS MER: Sjöfartsverket kritiseras för helikopterköp

– Vi har för närvarande mycket som påverkar medarbetarna inom Sjöfartsverket och det skapar stor stress och oro för framtiden. Dels har vi haft förhandlingar om det arbetstids-avtal som vi går under men framförallt så har vi en pågående juridisk process där en av helikoptrarnas svarta låda har begärts ut och den svarta lådan bevakar allt som sker i helikoptern, säger Mattias Hyllert, direktör för sjö- och flygräddningen på Sjöfartsverket, och fortsätter:

– Vad som sägs, vad som görs, varenda rörelse som piloterna gör. Även under extremt pressade situationer när liv står på spel. Att den begärts ut och görs till offentlig handling är något som oroar och bekymrar oss mycket.

Under flera timmar fanns bara en enda räddningshelikopter i tjänst i Sverige.

I detta kritiska läge informerades både regeringen och Transportstyrelsen. Man bad också räddningscentralerna i Finland, Lettland, Norge och Danmark om hjälp för att kunna upprätthålla den svenska beredskapen.

Störningarna kvarstod under ett par dagar då bland annat Umeåbasen stod still under ett dygn.

LÄS MER: Mutskandal skakar Sjöfartsverkets helikopterleverantörHur har det här påverkat säkerheten när bara en helikopter var i bruk?

– Man ska inte titta på det som att vi är den enda resursen. Det finns gott om andra resurser som fartyg från sjöräddningssällskapet, kustbevakningen, räddningstjänsterna, polisen. Till och med rederier används vid sjöräddning, säger Mattias Hyllert och tillägger:

– Det kan inträffa händelser, det har det inte gjort nu som vi kan se. Men givetvis, vi har ju de här helikoptrarna av en anledning och finns de inte tillgängliga så har vi en sämre täckning för vår sjö och flygräddning, säger han.

Näringsdepartementet uppger att besättningens brev har inkommit och att det ska besvaras. Infrastrukturminister Anna Johansson (S) lämnar en skriftlig kommentar:

”Som minister kan jag inte kommentera enskilda arbetsmiljöfrågor men det är naturligtvis av stor vikt att det finns en god och förtroendefull stämning inom våra myndigheter mellan dess anställda och ledning. Kritik ska alltid tas på allvar, men myndigheten själv måste reda ut en eventuell förtroendekris.

Kammarrätten ska nu pröva om den information som SVT begärt få ta del av utgör en allmän handling. Jag har givetvis inga synpunkter på den rättsliga processen.”
