Ministern om fusket: ”Jag blir upprörd”
Anna Wallin AdersjöReporter

– Jag blir upprörd. De nationella proven ska genomföras på ett rättssäkert och rättvist sätt, och när de inte gör det, då är det fel, säger Anna Ekström (S), gymnasie- och kunskapslyftsminister.

Uppdrag granskning kan visa hur elever och lärare bryter mot reglerna när det gäller nationella prov. Elever fuskar, bland annat via sociala medier, och lärare hjälper till för mycket vid proven.Läs mer: Fusk på nationella prov

Men Anna Ekström är övertygad om att de allra flesta lärare och elever genomför proven på ett sjyst och rättvist sätt.

– Och det är det som kanske gör mig mest upprörd. När det fuskas drabbar det framför allt den stora majoriteten som sköter sig, säger hon.  Läs mer: Skolinspektionen: “För oss är det ny kunskap”I granskningen framkommer det att Skolinspektionen inte har genomfört några åtgärder på någon skola när det gäller nationella prov. De ser brister i undervisningen och brister i särskilt stöd som den egentliga huvudorsaken till fusket, och sätter in åtgärder där istället.

– Om Skolinspektionen inte följer upp fusket,  då vill jag gärna höra med dem varför de inte gör det. Och fråga om det är så att de behöver nya verktyg eller andra förutsättningar för att granska det här, säger Anna Ekström.

Efter Uppdrag gransknings avslöjande i höstas om att rektorer pressar lärare att sätta för höga betyg sa Anna Ekström att en möjlig åtgärd för att komma åt betygsinflationen var att förankra betygen i de nationella provresultaten. Idag ska proven ”stödja betygssättningen”. Läs mer: Tio sätt det fuskas på under nationella provKänner du samma förtroende för de nationella proven efter att ha tagit del av vår granskning?

– Jag har ett stort förtroende för de nationella proven. Men just det här att de hanteras ganska olika ute på skolor är en nackdel med att låta proven bestämma mer över betygssättningen. Det nationella provet ger ett bra tillskott, men den viktigaste informationen har ju lärare som har undervisat eleven länge. Och det är det som betygen faktiskt ska grundas på, säger Anna Ekström.

Moderaterna tycker att gymnasieministern redan borde ha haft kännedom om fusket och gjort något tidigare.

– Vi måste skyndsamt få digitalisering av prov. Här säger regeringen att  vi ska få digitala prov år 2022, det duger inte. Finns ingen anledning varför det ska ta fem år. Vi vill också ha extern, central rättning. Det har man i många andra länder, där man skickar in det till en central rättningsmyndighet, säger Camilla Waltersson Grönvall, Moderaternas talesperson i utbildningsfrågor.

– Förutom att de digitaliseras, ska proven också göras samtidigt på alla platser i landet. Det står myndigheten fritt att besluta om det omgående, vad jag förstår. Där skulle jag agera direkt.

Anna Ekström menar att det inte går att skynda på införandet av digitala prov.

– Ordning och reda i skolan kräver ordning och reda i eventuella förändringar av skolan. På utbildningsdepartementet arbetar vi intensivt med att bereda utredningens förslag och vi har fått en mängd remissynpunkter som vi nu tar ställning till.

När det gäller det nya systemet så är förslaget att det ska införas stegvis under 2018-2022.
