Uppdrag gransknings Nils Hanson blir hedersdoktor
Frida Johanson

– Nils Hansons betydelse för den svenska undersökande journalistiken kan inte överskattas. Det är en fortfarande pågående livsgärning som på det här sättet uppmärksammas, säger prefekt Ulla Sätereie vid JMG, institutionen för journalistik, medier och kommunikation i ett pressmeddelande.

I motiveringen till utnämnandet står bland annat: ”Nils Hansons stora bidrag till utvecklingen inom området är att han utarbetat en metod för att systematisera den journalistiska researchen (till att mer likna vetenskaplig metod), kvalitetssäkra det journalistiska resultatet och arbeta för en större öppenhet och transparens i journalistiken. Han är något av en folkbildare, som enträget fortsätter undervisa såväl studenter som yrkesverksamma journalister inom utbildningar, på kurser och konferenser i Sverige och utomlands”.

– Jag ser utmärkelsen som ett väldigt fint erkännande för den journalistik som vi bedriver på Uppdrag granskning, en journalistik vars utveckling jag har fått vara med och driva och även sprida till universitetet, säger Nils Hanson.

Doktorspromotionen äger rum den 20 oktober 2017.
