Trots varningar kunde läkaren jobba vidare – ledde till elva anmälningar
Jorun CollinReporter

Patienterna som har gått till Kirseberg, har de varit trygga?

– Ja, har man gått till den här doktorn så har man uppenbarligen inte varit trygg. Tillräckligt trygg, säger Karin Träff Nordström, divisionschef för Skånes universitetssjukvård och ansvarig för vårdcentralen Kirseberg i Malmö.

I mars 2016 kunde Uppdrag granskning avslöja att en läkare som blivit utpekad som inkompetent och rent av farlig av före detta chefer i Sundsvall, fick arbeta vidare på vårdcentralen Kirseberg i Malmö.

LÄS MER: Anmälan till IVO stoppade inte inkompetent läkareEfter att mannen sagt upp sig från vårdcentralen i Sundsvall anmäldes han av sina chefer. Men  Inspektionen för vård och omsorg, IVO, avslutade ärendet utan åtgärd.

I beslutet står det att mannens oroväckande kunskapsbrist inte kunde kopplas till någon konkret händelse. Och mannen kunde alltså fortsätta arbeta i Skåne, där han kom att lex Maria-anmälas tio gånger.

LÄS MER: Här är fallen som är anmälda till IVO enligt lex Maria

Då Uppdrag granskning för ett år sedan kontaktade Karin Träff Nordström, ansvarig för läkarens arbetsplats i Malmö, menade hon att han hade den kompetens som man ska ha som legitimerad läkare. Men efter Uppdrag gransknings avslöjande beslutade Region Skåne att inleda en egen utredning av mannen.

Regionens granskning av läkaren resulterade i sammanlagt tio anmälningar enligt lex Maria, samt en anmälan om fara för patientsäkerheten. Vårdcentralen har anmält sig själv till Inspektionen för vård och omsorg och divisionschefen Karin Träff Nordström har ändrat ståndpunkt.

– Min förvåning är ju framförallt att en person med så pass stora brister kan jobba i två år utan att bli upptäckt, även på en vårdcentral som uppvisar en del brister.

LÄS MER: Läkaren gjorde upprepade fel – får behålla sin legitimation

Kristian Svenberg är specialist i allmänmedicin och har varit läkare i 40 år. Då vi visar honom mannens journaler ifrågasätter han den 39-åriga läkarens arbete.

– Den här läkaren gör inga gynundersökningar, ändå fick han en patient som har passerat övergångsåldern och som blöder från underlivet. Och då ringer alltid klockan och frågar är det här en sjukdom i livmodern? Till exempel cancer och det ska man alltid utreda.

Men någon kallelse eller undersökning av patienten blir aldrig utförd. Och någon bevakning noteras inte i journalen.

Men om man skulle granska vilken läkare som helst på en vårdcentral så här noggrant, skulle man inte hitta väldigt mycket fel då?

– Jo då, man skulle hitta, absolut. Det är klart att man gör fel ibland. Men kanske inte av den här allvarliga naturen som är återkommande, säger Kristian Svenberg.

Karin Träff Nordström säger att hon blev bedrövad när hon fick ta del av den interna granskningen. I 16 patientfall rörde det sig om så allvarliga misstag att patienterna behövde letas upp. Och på vårdcentralen fick man öppna en särskild telefonlinje för oroliga patienter.

LÄS MER: Vårdcentral i kris – alla läkare har lämnat

Hur kunde det ske?

–  Det finns en grundläggande faktor som heter läkarbrist i primärvården som är ett nationellt problem. Läkarna räcker inte till helt enkelt. Och det som hände här var att man utvecklade en kultur av att läkare inte kunde göra fel. Man var rädd för att kritisera eller återkoppla till läkare för då kanske de sa upp sig.
