Vårdcentral i kris – alla läkare har lämnat
Jorun CollinReporter

Det är inte bara läkare som slutat. Sju av tio fast anställda lämnade vårdcentralen under 2016, visar siffror som Uppdrag granskning tagit fram. Så här säger en av de nästan 20 källor med stor inblick i arbetet på Kirsebergs vårdcentral som Uppdrag granskning har pratat med.

– Det var allmänt känt att Kirseberg inte fungerade. Det fanns ett stort missnöje som rörde personalpolitiken bland annat. Många slutade.

Region Skånes egen förklaring till avhoppen är att många anställda blev oroliga på grund av den medicinska utredning som inleddes efter Uppdrag gransknings avslöjande våren 2016. Det handlade om att Kirsebergs Vårdcentral anställt en läkare som efter bara ett par veckor på sin förra arbetsplats, en vårdcentral i Sundsvall, bedömts som helt inkompetent och till och med farlig. Ledningen för Kirsebergs vårdcentral avfärdade då alla problem kring läkaren och hävdade att han fungerat bra under de två år han var anställd där.Läs mer: Trots varningar kunde läkaren jobba vidare– Det känns i alla fall som när han berättat att det är vissa rasistiska inslag i detta tycker jag, sa verksamhetschefen då till Uppdrag granskning.

Men efter reportaget inledde Region Skåne ändå en granskning av läkarens journaler. I den granskningen framträder brister som inte bara kan kopplas till den enskilde läkaren, utan även till vårdcentralen i stort.Läs mer: Här är fallen som är anmälda till IVO enligt lex MariaVårdcentralen rapporterade till exempel alldeles för sällan när fel begicks, och handledningen av läkare som utbildar sig till specialister var dålig och ostrukturerad. Bilden bekräftas av Uppdrag gransknings källor:

– De nya läkarna fick ingen hjälp. Det var ju kaos. Distriktsläkaren sprang ju i korridorerna så att rocken stod rakt ut, säger en av dem.

Enligt rapporten ska en handlingsplan tas fram för hur patientsäkerheten ska förbättras. Men Uppdrag granskning kan nu visa att ledningen fått signaler om brister på vårdcentralen långt innan den kritiserade läkaren börjat där.

2014 kom det en rapport där personalen gav vårdcentralen extremt låga siffror vad gäller patientsäkerheten, och 2015 fick Kirsebergs vårdcentral bottenresultat i en nationell patientenkät. Men redan 2012 finns det anteckningar i ett protokoll från ett personalmöte om att “brist på specialister är påtaglig och oroväckande”.

– Alltså det här var en vårdcentral som helt uppenbart inte fungerade. Det fanns till exempel dagar då det bara jobbade ST-läkare utan att någon specialist fanns på plats. Vi påtalade ju det men det var som att verksamhetschefen inte tog det vi såg som problem på allvar, säger en av Uppdrag gransknings källor.

När personalen upplevde att de inte fick gehör hos verksamhetschefen vände de sig i stället till hennes chef Karin Träff Nordström, som är en av de som har ansvar för primärvården i Skåne. Men Karin Träff Nordström minns inte att personalen kontaktat henne. Inte heller kan hon minnas några larm om hotad patientsäkerhet.

– Alltså jag känner inte igen det heller. Jag säger inte att det inte kan vara så men jag kommer inte ihåg det heller.

I stället säger Karin Träff Nordström att utredningen kring läkaren blev ett uppvaknande.

Jag förstår inte din förvåning med tanke på hur Kirseberg har mått, hur vårdcentralen har fungerat de senaste åren?

– Alltså min förvåning är ju framförallt att en person med så pass stora brister kan jobba i två år utan att bli upptäckt, även på en vårdcentral som uppvisar en del brister.
