Gamla kontor hyrs ut illegalt som bostäder
Anna-Klara BankelReporter Uppdrag granskning

Uppdrag gransknings reporter har uppgifter om ett flertal illegala boenden i Stockholm och när Storstockholms brandförsvar på uppmaning av polisen inspekterade ett boende för ett större antal personer i en kontorsbyggnad i Årsta partihallar 2014 dömdes det genast ut. Det var ”uppenbar fara för liv och hälsa i händelse av brand”.

TV: Se hela granskningen här

– Vissa av de här rummen var helt olämpliga att övernatta i för de saknade fönster att fly igenom, ungefär som insideshyttor på en båt. Fast här fanns inte heller någon sprinkler i korridoren så skulle den rökfyllas skulle personerna vara fast i sina rum eller tvingas ut i tjock rök och det var helt bort-i-tok, säger Leif Grönlund, enhetschef på Storstockholms brandförsvar.

Fastighetsägaren svarade myndigheten några månader senare att all uthyrning hade upphört. Men senare platsbesök visade att det inte stämde.

Och Uppdrag gransknings reporter möts i samma fastighet ett par år senare av dörrar med namnskyltar, brevlådor i entrén och leksaker. Flera personer ger sig till känna som boende. Det hörs barnskrik och en gravid kvinna berättar att hon bor i byggnaden med sin familj.

Några månader tidigare hade gränspolisen tömt fastigheten på alla som bodde där.

– Vissa var asylsökande, andra var vanliga jobbare. Några hade inte tillstånd att vara i Sverige. Det var en mix av många olika sorters människor, säger Jerk Wiberg på gränspolisen.

När Uppdrag gransknings reporter besöker fastigheten kommer en man fram och säger att han äger huset men han vill ändå inte svara på några frågor.

Han har tidigare haft näringsförbud och dömts till fängelse för bokföringsbrott och grovt skattebrott. Han sitter inte i styrelsen för företaget som äger huset, men det gör hans fru.

Polisen misstänker att den illegala uthyrningen är mycket lönsam. Och en boende berättar för Uppdrag gransknings reporter att familjen betalar 6050 kronor för ett rum.

– Förmodligen finns det väl för mycket pengar att tjäna för att man alldeles för lättvindigt ska släppa det här, säger Jerk Wiberg.

Fredrik Jurdell, biträdande stadsdirektör i Stockholm, känner till problemet:

– Hotell och vandrarhem är en realitet i dag när bostadssituationen är som den är. Sedan får de förstås inte vara illlegala och livsfarliga. Det handlar bara om sättet att försöka få stopp på det. Och det handlar om hur snabbt vi kan jobba. Så det är inte på något sätt så att vi ser mellan fingrarna på det, eller tycker att det är bra. Jag tror att bostadssituationen kommer att leda till att det här växer, det är vi nog medvetna om.

Ägaren till fastigheten i Årsta partihallar har fått bygglov för att omvandla kontorslokalerna till ett hotell. Men flera krav, bland annat på brandsäkerheten, måste uppfyllas innan hotellet kan godkännas som boende.

Uppdrag gransknings reportage Daglönarna sänds onsdag den 23 augusti klockan 20:00 i SVT1 och SVT Play.
