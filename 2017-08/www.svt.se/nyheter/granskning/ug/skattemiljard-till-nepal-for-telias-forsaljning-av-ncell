Skattemiljard till Nepal för Telias försäljning av Ncell
Petter Ljunggren

Som Uppdrag granskning tidigare berättat ville såväl den nepalesiska regeringen som landets skattemyndighet att Telia, som säljare av Ncell, skulle betala reavinstskatt i landet.

– Ja, de kan inte undkomma det, sa Krishna Bahadur Mahara, finansminister i Nepal, till Uppdrag granskning i början av året.

Ncell har under åren genererat stora vinster. Förra året sålde Telia bolaget som ett led i sin strategi att lämna regionen. Och Nepals inkomstskattelag säger tydligt att skatteplikten gäller utländska intressen med ”affärsverksamhet eller investeringar som genererar inkomst i Nepal.”

Men Telia har hela tiden hävdat att de inte är skyldiga att betala skatt för försäljningen i Nepal, och att de lämnat landet på ett ansvarsfullt sätt.

Telia ägde Ncell via en komplicerad bolagsstruktur i Holland, Västindien och Norge. Telia menar därför att den eventuella skatten på försäljningen ska betalas i Norge, där reavinst på försäljning av aktier inte beskattas, enligt Telia.

”Vår ståndpunkt är, och har hela tiden varit, att skatt inte ska utgå på försäljningen av de aktier i Ncell som ägdes av bolag med skattehemvist utanför Nepal. Att Ncell betalar skatt till myndigheterna är inget vi är delaktiga i eller känner till”, kommenterar Henrik Westman på Telia Companys kommunikationsavdelning i ett mejl till Uppdrag granskning.

LÄS MER: Folkligt motstånd efter Telias exit i Nepal

Ncells nuvarande vd Simon Perkins har i intervjuer tidigare sagt att det är Telia – säljaren – som ska betala. Men det blev till slut alltså inte Telia som fick betala skatten, utan Ncell själva, vars nya ägare är malaysiska Axiata.

”Vi tackar Nepals regering och LTPO (Nepals skattekontor för företag som ska betala mycket skatt) för deras hjälp med att komma fram till en lösning för att avsluta denna fråga med Ncell”, kommenterar Simon Perkins saken nu i ett pressmeddelande.

Enligt Telia har man inte fått några krav från Ncell eller nya ägaren Axiata på att betala något av skatten.

”Vi har inte mottagit några sådana krav – och skatter och skatteåtaganden är reglerade i avtalet mellan Ncells ägare, Axiata, och Telia Company. Och där har alltså Telia Company ingen exponering”, kommenterar Henrik Westman.

LÄS MER: Nepal vill ha skattemiljarder av Telia
