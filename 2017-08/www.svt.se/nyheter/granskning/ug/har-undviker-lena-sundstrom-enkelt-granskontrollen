Här undviker Lena Sundström enkelt gränskontrollen
Lena SundströmReporter

– Man ser inte över till den svenska sidan än. Jag har inte heller något riktigt begrepp om hur långt det är över måste jag säga.

TV: Se hela avsnittet i SVT Play

Uppdrag gransknings reporter Lena Sundström och fotograf Åke Wehrling befinner sig på en båt som ska ta dem från den danska till den svenska sidan av Öresund. Tanken är att de ska testa att ta sig över utan att visa pass eller andra id-handlingar.

LÄS MER: Svalt intresse för pendlarnas situation

I november 2015 tog den svenska regeringen beslut om att införa gränskontroller, vilket innebär att polisen på sju platser i Sverige har rätt att kontrollera alla personers rätt att resa in i och befinna sig i Sverige.

Några månader senare kom id-kontrollerna, och sedan dess måste alla som vill resa in i Sverige via buss, färjor och tåg kunna visa godkända id-handlingar. Ansvaret för att kolla passagerarna ligger på företagen som kör bussarna, båtarna och tågen, det så kallade transportöransvaret.

LÄS MER: Fick uppehållstillstånd men inget jobb – i dag pendlar Nawar till Danmark

Men gränskontrollerna täcker inte hela landets kust. Det finns många hamnar utan kontroll, och många sätt att resa över sundet utan att behöva visa id. Ett av dem är flyget, som är undantaget transportöransvar. När Lena Sundström tar flyget från Kastrup hem till Stockholm efter en arbetsdag visar hon därför ingen id-handling.

Och någon timme efter att Uppdrag gransknings team lämnat den danska hamnen i Rungsted kan de gå i land vid Ålabodarna strax norr om Landskrona. Genom att åka med en vanlig båt i stället för en passagerarfärja, och genom att gå i land på en plats utan gränskontroller, har de sluppit visa både pass och id.

När Sverige införde id-kontroller svarade Danmark med att göra samma sak på sin gräns mot Tyskland. När ett team från dansk tv testar hur deras gränser kontrolleras, visar det sig att många av deras övergångar är helt obevakade. De passerar 14 gränsövergångar men kollas bara vid ett tillfälle.

Sveriges regering menar att de svenska kontrollerna fungerar bra och har i flera omgångar beslutat att de ska förlängas. Enligt inrikesminister Anders Ygeman är det kontrollerna som minskat inflödet av flyktingar till Sverige.

– På det sättet vet vi att gränskontrollerna har varit effektiva, säger han till Uppdrag granskning.

Samtidigt medger han att kontrollerna inte är heltäckande. Enligt honom är det bara vid Öresundsbron som i princip varje fordon stoppas.

Uppdrag granskning testar också den vägen, som är den enda in i Sverige via bil. När teamet kör upp på Öresundsbron från den danska sidan sitter fotografen Åke Wehrling vid ratten och har alla handlingar i ordning. Reportern Lena Sundström lägger sig i bakluckan.

När den första betalstationen på den svenska sidan, Lernacken sydväst om Malmö, närmar sig drar Lena över sig några filtar för att inte synas. Över tid har Lernacken varit den av de fem kontrollpunkterna i polisens region syd som har haft störst bemanning. Men även här klarar sig Lena Sundström utan att visa pass eller id. Efter att fotografen Åke Wehrling visat sitt körkort, får teamet köra vidare. En stund senare får Lena höra orden som hon väntat på från Åke i framsätet:

– Nu är vi i Sverige Lena.

– Åh fy fan vad skönt. Nu kan  jag i alla fall sträcka ut benen lite.

Men egentligen hade Lena inte behövt ligga gömd. Hon testar också att hoppa ur bilen redan innan kontrollen vid Lernacken. Därifrån promenerar hon över vallarna och in i ett vanligt villaområde. Utan att bli stoppad eller visa id-handlingar.
