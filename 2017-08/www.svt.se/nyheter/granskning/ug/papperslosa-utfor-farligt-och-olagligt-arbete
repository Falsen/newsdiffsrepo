Papperslösa utför farligt och olagligt arbete
Ola SandstigReporter Uppdrag granskning

Arbetare på Hung Fat Trading Asien Livs AB som Uppdrag granskning talat med vittnar om låga svarta löner, arbetsplatsolyckor som inte anmäls och skador av lösningsmedlet som används för att ta bort datumstämplar från matvaror.

Se hela avsnittet i SVT Play

– Jag hade svårt att andas när jag jobbade och jag hade utslag på armarna, berättar Otgoo.

Hon kom till Sverige från Mongoliet i slutet av 2011. Otgoo säger att hon fick jobb på Hung Fat nästan omgående, och att hon var papperslös. Lönen var 50 kronor per timme och betalades ut kontant i slutet på månaden. Men efter bara tre månader kände Otgoo att hennes hälsa blev lidande, och hon slutade på företaget.

Läs mer om fusket med datumstämplar och dålig mat

Smyginspelningar visar hur anställda tvättar bort datummärkning och hur de silar bort skadedjur från livsmedel, som sedan packats om för att säljas.

Nomin är en annan av kvinnorna från Mongoliet som arbetat med att tvätta bort datumstämplar. Hon berättar att förmannen ibland låste in dem på lagret. Det fanns inga element. På vintern blev det lika kallt som utomhus. Men hon menar att det starka lösningsmedlet var värst av allt.

– Jag har fått allergier, jag får huvudvärk då och då. Jag tar huvudvärkstablett men de hjälper inte så bra, säger Nomin.

Kvinnorna berättar att ingen av dem som arbetade med ommärkning fick någon skyddsutrustning.

– Om man andas in väldigt stark koncentration av lösningsmedelsångor då kan det bli så illa att det ofta är förgiftningsfall att du blir medvetslös. Men annars är symptomen att du känner dig berusad, får kraftig huvudvärk, blir yr, illamående och det är väldigt allvarliga tecken att det är en hög koncentration lösningsmedel, säger Gunilla Wastensson, överläkare vid Sahlgrenska Universitetssjukhuset.

Enligt tidigare anställda importeras det starka lösningsmedlet från Kina. Uppdrag granskning har låtit analysera en flaska som en källa fört ut i hemlighet.

Henrik Tjellström är kemist vid ett ackrediterat laboratorium. Han säger att medlet som kvinnorna arbetat med är en thinner som man har för att späda ut oljefärger.

– När vi hanterar lösningsmedel är vi ju inne i dragskåp för att vi inte ska hålla på att andas in det hela tiden, säger Henrik Tjellström.

Uppdrag granskning hittar dokumentation från tre olika olyckor där lagerarbetare har skadat sig. Tidigare anställda berättar att de skadats efter fallolyckor. Och att deras chef försökt hindra dem från att ringa efter ambulans.

– Stora chefen kommer och springer fram till mig och säger ”Får inte ringa! Snälla, du får inte ringa till ambulansen.”, berättar Enkhee som arbetade med sin bror på ett av koncernens varulager.

Enkhees bror skadade sig allvarligt i en fallolycka. Då gick de anställda mot chefen och ringde efter en ambulans, som körde honom till sjukhuset. Men Hung Fat rapporterade inte in olyckan till Arbetsmiljöverket.

Enkhees bror fick sparken 2011, med nedsatt arbetsförmåga och utan sjuklön. Enkhee fortsatte jobba mot löften om att få arbetstillstånd.

– Chefen började övertala mig att vara tyst. ”Vi ska stoppa de här grejerna. Men du ska vara tyst. Du ska bara tänka på ditt jobb.” Men efter två månader sparkade de mig, berättar Enkhee.

I mars 2015 bestämmer sig Enkhee och några kollegor för att kontakta myndigheterna. Med hjälp av en jurist skickar de in anmälningar till polisen, Arbetsmiljöverket, Skatteverket och Migrationsverket – utan resultat.

Läs mer om de nedlagda utredningarna

Bakom koncernen där Hung Fat ingår står makarna Thanh Truong och Fung Chi Lau. Verksamheten omsätter över 170 miljoner kronor om året.

Thanh Troung skriver att de inte märker om varor och att mat som angripits av råttor eller insekter inte har packats om. Ingen har arbetat svart och de använder sig inte av papperslösa och lägstalönen är 95 kronor per timme. Thanh Troung skriver vidare att det bara inträffat en allvarligare arbetsplatsolycka sedan 2006 och att han inte har uppmanat någon att inte ringa ambulans.
