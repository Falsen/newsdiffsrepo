Tungt internationellt pris för reportaget om Panamadokumenten
Helena BrodénKommunikatör

I går kväll, 4 april, stod det klart att journalisterna bakom avslöjandena uppmärksammas med två av världens finaste journalistpriser, IRE:s ”Innovation in Investigative Journalism” samt ” Gannett Award for innovation”. När Sven Bergmans och Joachim Dyfvermarks reportage sändes i SVT i april 2016 slog det ner som en bomb och ledde bland annat till att Islands statsminister Sigmundur David Gunnlaugsson avgick.

– Vi är väldigt glada över att dela detta pris med alla våra partners inom ICIJ världen över, inte minst vår vän och kollega Jóhannes Kr. Kristjansson på Island. Vi journalister måste samarbeta över nations- och redaktionsgränserna, och att Uppdrag Granskning spelade en central roll i historiens, hittills, största granskning är vi förstås stolta över, säger Sven Bergman.

Motiveringen till priser lyder:

”Granskningen av 2.6 terrabyte data fördelade i 11,5 miljoner filer som över 400 journalister representerande drygt 100 olika mediabolag ska samarbeta om kan verka omöjligt att organisera och hålla hemligt. International Consortium of Investigative Journalists visade exceptionell uppfinningsrikedom och kompetens genom att utveckla nya verktyg och synsätt för att underlätta samarbetet och uppvisade en ny modell för journalistiskt samarbete för att avslöja hundratusentals handlingar inom bolag. Genomslaget av detta projekt är ett bevis på dess effekt. Samarbetet avslöjade saker som många ville hålla hemligt.”

Samarbetet med Panamadokumenten organiserades av International Consortium of Investigative Journalists – ICIJ. Reportrar från Süddeutsche Zeitung, McClatchy, the Miami Herald, SVT och ytterligare ett 100-tal redaktioner deltog i det drygt ett år långa gräv-projektet.
