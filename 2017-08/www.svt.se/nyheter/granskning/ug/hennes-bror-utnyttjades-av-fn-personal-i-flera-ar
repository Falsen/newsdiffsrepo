Hennes bror utnyttjades av FN-personal i flera år
Karin MattissonReporter

Woody utsattes under flera år för sexuella övergrepp. Från att han var sju år gammal utnyttjades han av FN-poliser från Pakistan.

Se hela avsnittet i SVT Play

Övergreppen skedde i bilar eller nattetid vid stadens torg. För oralsex fick han 25 haitiska gourdes – ca 50 öre och för analsex lite mer – runt 2 kronor.

Läs mer: FN-personal bakom systematiska övergrepp på Haiti

– Det här var ett ärende som man kände att det här, det kändes inte bra i magen, säger svenska polisen Ann-Marie Orler då hon berättar om fallet med 14-åringen.

Hon var chef för FN:s samlade polisstyrkor, och när hon fick fallet på sitt bord bestämde hon sig för att vidta nya åtgärder.

– Pojken var också utvecklingsstörd så det lät ännu lite värre än det gör i de flesta fall.

För att snabba på de vanligtvis vanligtvis långsamma processerna inom FN:s byråkrati, skickade Ann-Marie Orler ett eget team till Haiti för att samla in fakta och utreda fallet. Men när utredningsteamet kom fram till Haiti hade pojken blivit bortförd så att han inte skulle kunna vittna. Och de pakistanska FN-befälen var inblandade i bortförandet.

Se det första avsnittet här

Utredningsteamet krävde att pojken återlämnades, sökte upp ögonvittnen, tog fram medicinsk dokumentation och tog även Woodys vittnesmål. Men på en privat middag med Pakistans ambassadör och chefen för FN:s fredsbevarande styrkor, fattades beslutet att överlämna fallet till Pakistan. I en militärtribunal dömdes sedan två av männen, men övriga utpekade, och deras ansvariga chefer, gick fria.

– Vi får fram erkännanden och vi får bra resultat. Men ändå väljer man att inte driva ärendet till sitt slut på det sättet som det hade kunnat göras. Och man kände förstås, om inte ens det här kunde gå, vad ska till för att man ska få en rätsida på den här typen av utredningar, säger Ann-Marie Orler som hade hoppats på att de ansvariga skulle ställas till svars i offrets hemland, Haiti.

Woody bor idag på ett statligt barnhem och har svårt att prata om det som hänt. Han är ett av många offer för FN-styrkorna på Haiti.

– De tog till sig Woody och låtsades hjälpa honom men istället har de utnyttjat honom. Hur kan man hjälpa någon genom att utnyttja personen? frågar sig Woodys syster Junie.

– De gör vad de vill sen går de. Vi litar inte på dem.
