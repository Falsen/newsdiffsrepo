Pension i Portugal ger skattefria miljoner
Johan Zachrisson WinbergReporter

Det handlar inte om några olagligheter eller hemliga konton utomlands. Och det är inte ens frågan om ett kryphål i lagen. I dag kan alla svenskar som arbetat hos en privat arbetsgivare skriva sig i Portugal och lyfta sin tjänstepension skattefritt. Och fler och fler svenskar hakar på.

Efter att skattereglerna för utländska pensionärer ändrades i Portugal år 2009, har antalet svenskar som bosätter sig i landet femdubblats. I flera år har det rört sig om ungefär 100 personer per år men år 2015 steg siffran till närmare 500. Sedan dess har kurvan fortsatt att peka uppåt.

Runt om i Sverige finns det nu företag som snappat upp den nya kundkretsen och i dag ordnar de seminarier om hur man ska gå till väga om man vill flytta till Portugal. Skattekonsulter bjuds in för att föreläsa om de gällande regelverken och för att svara på deltagarnas frågor.

På en föreläsning som SVT besökt betonar skattekonsulten Göran Andersson vikten av att inte flytta endast av bara skattemässiga skäl. Man måste veta med sig att man kommer att trivas med att tvingas vara utomlands, förklarar Andersson.

Men när det väl är sagt visar han konkreta exempel. En person som haft 65.000 i månadslön skulle som pensionär i Sverige betala 184.000 om året i skatt. Men flyttar personen till Portugal, blir det bara 34.000 kronor.

– Det kan tyckas kontroversiellt i vissa kretsar men det är en funktion av regler som vi har stiftat inom Sverige och EU, säger Göran Andersson.

Det handlar alltså om en enkel manöver med stora skattevinster. Och SVT:s granskning visar att ekonomin verkar styra valet av land.

Svenskar i åldern 60-64 som flyttar till Spanien har haft modest inkomst, knappt 300 000 kronor om året i snitt, före flytten från Sverige. Det är en bit lägre än medelsvensson i ålder 60-64. De som väljer Thailand tjänade lite mer, cirka 400 000 kronor om året innan de gick i pension. Till Frankrike och Malta flyttar svenskar med starkare ekonomi.

Högst inkomster har de svenskar som flyttar till Portugal, en genomsnittlig årsinkomst på 999 000 per person.

Har man så hög inkomst och väljer att plocka ut hela tjänstepensionen under fem år i Portugal, vilket är fullt lagligt, så kan de tjäna tre till fyra miljoner kronor i skatt. För att få fullt skattefri tjänstepension resten av livet räcker det att man är skriven i Portugal i fem år. Enligt skattekonsulten Göran Andersson väljer fyra av fem av hans kunder att göra så. Sedan är det fritt fram att flytta hem till Sverige igen.

SVT träffar flera potentiella Portugalutflyttare under en visningsresa till Portugal. Vissa vill inte svara på frågor, de vill inte framstå som skattesmitare. Men Per Karlsson från Kungälv ser det inte så.

– Visar det sig att det är möjligt och jag kan jag dra nytta av det regelverket som finns så gör jag det. Självklart.
