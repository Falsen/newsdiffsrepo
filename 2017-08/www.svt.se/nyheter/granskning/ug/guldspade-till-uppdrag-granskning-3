Guldspade till Uppdrag granskning
Frida JohansonWebbredaktör

Det var i kategorin Årets nytänkare som Uppdrag granskning vann en guldspade, priset som brukar kategoriseras som Sveriges tyngsta grävpris.

TV: Se vår granskning Panamadokumenten i SVT Play

Sven Bergman och Joachim Dyfvermark kunde tillsammans med reportrar från den internationella organisationen för undersökande journalister, ICIJ, avslöja hur regeringschefer, knarkkungar och maffian, men också vanliga förmögna medborgare, gömt undan pengar från allmänheten.

Granskningen av Panamadokumenten ledde bland annat till att Islands statsminister Sigmundur David Gunnlaugsson avgick.

Sven Bergman tog emot priset i samband med Föreningen grävande journalisters årliga grävseminarium under lördagskvällen.

– Vi är otroligt glada och stolta över att vara en del i något mycket större som det här internationella samarbetet kring Panamadokumenten är. Det visar att vi måste jobba över nations- och redaktionsgränser och att Uppdrag granskning har en roll att spela även i stora internationella granskningar, säger Sven Bergman efter prisutdelningen.

Ytterligare två av Uppdrag gransknings avslöjanden var nominerade. Dels reportaget ”Konkurrensen pris” som avslöjade allvarliga säkerhetsbrister och repressalier mot fackligt anslutna vid bygget av Mall of Scandinavia i Solna, dels reportaget Springnotan som avslöjade hur förmögna svenskar kunnat smita från skatt genom att dölja sina tillgångar utomlands.

Ytterligare två SVT-redaktioner vann varsinn guldspade. I kategorin Etermedia lokal vann SVT Nyheter Östs “Hem till varje pris”. I kategorin Etermedia riks vann Dokument inifråns ”Experimenten”.
