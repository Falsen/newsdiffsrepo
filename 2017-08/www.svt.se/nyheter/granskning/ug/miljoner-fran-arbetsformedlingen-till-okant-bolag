Miljoner från Arbetsförmedlingen till ”ökänt” bolag
Fouad YoucefiReporter

Uppdrag granskning har i veckan avslöjat hur grossisten Hung Fat Trading Asien Livs AB i Göteborg utnyttjar papperslösa till farligt och olagligt arbete, betalar svarta löner och fuskar med mat och datumstämplar. Samma företagskoncern har fått miljoner i stöd för så kallade nystartsjobb.

– Det var mer än tio personer som fick nystartsbidrag, säger en person som arbetat länge i koncernen.

SVT har granskat de utbetalningar för nystartsjobb som Arbetsförmedlingen gjort till koncernens olika skattekonton. Granskningen visar att koncernen fått närmare fyra miljoner kronor sedan 2011.

LÄS MER: Företaget anmält flera gånger utan resultat

– Arbetsförmedlingen skickade sju personer till oss som fick nystartsbidrag. Chefen bad mig också att söka nystartsbidrag. Men jag hade ju redan ett jobb. Varför skulle jag söka? När jag hade fått sparken fattade jag att jag hade fått svart lön, berättar personen som vill vara anonym.

Företagen i koncernen har fått pengar för nystartsjobb så sent som 13 mars i år, trots att företaget varit känt hos ett antal myndigheter sedan 2015.

Arbetsförmedlingen vill inte svara på frågor om den aktuella koncernen, men säger att man inte kontrollerar hur väl företagen tar hand om sina anställda inför beslut om att godkänna nystartsjobb.

– Vi har möjlighet att avbryta nystartsjobbet om företaget exempelvis har fått betalningsanmärkningar, näringsförbud eller skatteskulder. Vi gör inga andra kontroller när det gäller just nystartsjobb, säger Fredrik Skoglund, enhetschef vid Arbetsförmedlingen.

LÄS MER: Papperslösa utför farligt arbete

Borde inte Arbetsförmedlingen kunna göra mer och kontrollera hur arbetsgivare tar hand om sina anställda som har nystartsjobb?

– Det är vår uppdragsgivare, alltså Sveriges riksdag och regering som fattar beslut om vilka kontroller vi ska göra. Vi kan ju inte begå lagbrott genom att göra mer än vad vi fått i uppdrag att göra, säger Fredrik Skoglund.

I en tjänsteanteckning från Arbetsmiljöverket beskrivs företaget som ”ökänt”. Där framgår också att Arbetsförmedlingen, den kommunala miljöförvaltningen, gränspolisen, Migrationsverket, Skatteverket och Ekobrottsmyndigheten har visat intresse för företaget.

– Jag sa till Thanh att det inte var ok. Men han sa ”vi är ett asiatiskt företag, vi följer asiatisk lag”. Jag fattade inte vad han snackade om, vi är ju i Sverige, berättar den tidigare anställda.

LÄS MER: Hela manuset till UG:s reportage

Thanh Truong är en av koncernens två ägare. Han vill först inte svara på några frågor innan han har pratat med sin rådgivare, men säger sedan att det är en osanning att någon anställd betalats svart. Thanh Truoung lovar också att besvara alla frågor om de kommer per mejl. Hittills har Uppdrag granskning inte fått något svar.
