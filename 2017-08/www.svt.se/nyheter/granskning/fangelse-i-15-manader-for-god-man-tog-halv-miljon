Fängelse i 15 månader för god man – tog halv miljon
Gunnar RensfeldtReporter

Den gode mannen, en kvinna från Göteborg, dömdes för tre fall av grov trolöshet mot huvudman, ett för varje person den dömda kvinnan lurat på pengar. Den dömda kvinnan arbetade som god man för de tre målsägande från 2006 till 2010. Två av de lurade personerna har sedan dess gått bort. Carina Pedersén är den enda som fortfarande lever.

– Hon är jätteglad. Hon blev väldigt glad när jag berättade om pengarna som hon blivit tilldömd och när jag berättade att NN [den dömda kvinnan reds. anm.] fått 15 månaders fängelse, berättar Simone Halldin som är Carina Pederséns nya gode man, och den som polisanmälde saken redan 2012.

Utöver fängelsestraffet om 15 månader ska ett sammanlagt skadestånd på 363 503 kronor betalas till de målsägande. Merparten är ersättning för förskingrade pengar och 28 800 kronor är för sveda och värk.

Totalt uppger domen att den dömda kvinnan tagit 656 156 kronor från de tre målsägandena. Men överförmyndarnämnden, som har i uppdrag att utöva tillsyn över gode män, har redan ersatt dödsboet efter en av de brottsutsatta.

Nedlagd förundersökning gav fällande dom

En av de tre förundersökningarna mot den dömda kvinnan lades ned när den målsägande dog 2013. Men efter Uppdrag gransknings genomgång av fallet i fjol återupptogs utredningen.

– Det framkom nya omständigheter, bland annat i ert program. Och sen när vi tittade i ytterligare handlingar som vi fick av polisen som vi inte hade haft innan, säger åklagare Ann Sofie Prahl, som var med och fattade beslut om att återuppta förundersökningen.

Rätten menar att den begångna brottsligheten bör betraktas som tre olika gärningar. Varav en undersökts i den återupptagna förundersökningen. Den åtalade kvinnan fanns skyldig i alla tre fall.

Förvånad över domen

Polisen Malin Skoberne, som tog över utredningen förra året, är förvånad över domen.

– Jag tyckte domen var bra, men jag hade inte riktigt väntat mig det domslutet.

Vad hade du väntat dig?

– Jag hade väntat mig villkorlig dom, med dagsböter. Det baserar jag på att utredningen är gammal.

När rättsväsendet har tagit lång tid på sig att utreda ett brott kan det betraktas som en kränkning av rätten till rättegång inom skälig tid. Vilket i sin tur kan ge sänkt straff. Det är också något som tingsrätten tog hänsyn till i domen:

”NNs brottslighet kan anses ha ett straffvärde om fängelse i ett år och tre månader, med beaktande även av att det har gått lång tid sedan brotten begicks.”, står det i domen.

Den dömda kvinnans försvarare, advokat Allan Stutzinsky, tycker att straffet var för hårt.

– Jag tyckte domen var för hård. Den stämmer inte riktigt med de riktlinjer som finns för straffmätning, säger Allan Stutzinsky.

Det har hittills inte lämnats in någon överklagan till Göteborgs tingsrätt. Allan Stutzinsky säger att han och den dömda kvinnan funderar på att överklaga, men att de inte har fattat beslut än.

Sista datum för att överklaga domen är 26 maj.
