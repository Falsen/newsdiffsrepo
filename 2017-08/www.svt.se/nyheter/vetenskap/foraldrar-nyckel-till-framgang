Publicerad:19 augusti 2017 06.00Uppdaterad:19 augusti 2017 14.32
SVT Nyheter
Sara Frisk

Många skolor skickar ut information till föräldrarna och radar upp viktiga punkter under föräldramötena. Det är inte bra eftersom de inte kan veta att alla tagit del av informationen och förstått den.

– Om man istället sätter sig ner och pratar som vuxna kan man få perspektiv på saker och komma fram till lösningar tillsammans. Alla får en förståelse för sina roller och man kan skapa rutiner, säger Nabila Alfakir som är lärare, författare och föreläsare och har hjälpt skolor till bättre arbetsro.

Hennes metod går ut på att skolan kallar in föräldrarna till möten och på ett respektfullt sätt för en dialog med dem kring olika frågor som rör skolan och eleverna. Dialogerna ska vara ett utbyte av kunskap.

– Man behöver sätta sig ner och diskutera värderingar och hur man ska samarbeta på bästa sätt för att det ska gå så bra som möjligt för eleverna, säger hon.

Det här är något som man arbetat med på Nygårdskolan i Borlänge där 90 procent av eleverna talar ett annat språk än svenska hemma. Det gör det ännu viktigare att involvera föräldrarna och där har man slutat med vanliga föräldramöten.

Istället för skolan en dialog med föräldrarna på träffarna, till sin hjälp använder de sig av tolkar. Föräldrarna får diskutera med varandra och personalen kring olika frågor. De får vara med och påverka lärarnas arbete och saker som rör deras barn.

– Det är viktigt att berätta hur vi tänker, vad vi gör och vilket stöd vi behöver från föräldrarna. Mötena har gett perspektiv på hur vi har ett delat ansvar över barnen, säger Marie-Louise Vösu Wångblad, som är rektor på Nygårdskolan.

Om föräldrarna inte förstår skolans avsikter kan barnen få svårt med inlärningen eftersom föräldrarna kan börja hysa misstro mot skolan.

– Skolans roll är att undervisa eleverna och förse dem med de verktyg de behöver för att lyckas. Föräldrarna bör stötta sina barn och understryka vikten av utbildning, även om de inte alltid kan hjälpa till med läxorna, säger Marie-Louise Vösu Wångblad.

Efter att Nygårdskolan införde djupare dialoger med föräldrarna har klimatet på skolan blivit bättre och arbetsron för eleverna har ökat.

– Samtalen mellan lärare, elever och föräldrar resulterade bland annat i en större respekt för olika åsikter och bakgrunder, säger Marie-Louise Vösu Wångblad.

– Med en ökad förståelse kommer en större respekt för lärarnas arbete. Föräldrarna förstår varför lärarna gör på ett visst sätt och vad som förväntas av dem själva. Det gör eleverna trygga och de lär sig lättare. Barnen ska inte känna sig kluvna mellan två världar med olika uppfattning om vilka roller skolan och föräldrarna har, säger Nabila Alfakir.

Se Marie-Louise Vösu Wångblad prata mer om hur de involverar föräldrarna på Nygårdskolan i Vetenskapens värld på måndag den 21 augusti klockan 20:00 i SVT 2 eller på SVT Play.
