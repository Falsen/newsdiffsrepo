Danska forskare vill lura kunder att välja kalorisnålare mat
Petra Olsson

Att manipulera konsumenterna att äta något fettsnålare ser Jørgen Dejgård Jensen inte som något större problem.

– Visst blir de manipulerade, men det blir du ju hela tiden som konsument. Ofta blir man istället lurad att äta produkter med mer socker, men här gör vi tvärtom, säger Jørgen Dejgård Jensen, ekonomiprofessor med inriktning mot mat och konsumtion vid Köpenhamns universitet.

Forskarna har under ett års tid samarbetat med en stor matbutikskedja i Danmark där de förändrade innehållet i åtta av sina produkter.

Butikskedjan minskade på halten av fett, salt och socker i några av sina vanligaste produkter, som yoghurt, bröd, müsli och majonnäs. Innehållsförteckningen var rätt men produkten marknadsfördes inte som nyttigare, fast butiken hade gjort den kalorisnålare.

Genom att studera försäljningssiffrorna ville forskarna se om kunderna övergav de något nyttigare produkterna för andra matvaror.

– Men det visade sig att försäljningen i stort sett var oförändrad och det tyder på att kunderna inte märkte något, säger Jørgen Dejgård Jensen.

Studien har publicerats i International Journal of Behavioral Nutrition and Physical Activity, och med arbetet vill forskarna peka på att mataffärerna med enkla medel kan få konsumenterna att äta kalorisnålare mat. Det här har inspirerat matbutiken att fortsätta ha färre kalorier i produkterna och forskarna hoppas att fler butiker följer exemplet.

– Problemet med fetma är kanske inte lika stort i länder som Danmark och Sverige, men jag hoppas att det kan inspirera till ett arbete med att minska kalorierna i produkterna, säger Jørgen Dejgård Jensen.

På den stora svenska livsmedelskedjan Ica kommer metoden inte som en överraskning. Där har hållbarhetsstrategen Christina Karlsson länge arbetat med att successivt sänka salt-, socker- och fetthalterna i produkterna.

– Det här är ett arbetssätt som vi har haft i väldigt många år, men det som är spännande är att få det vetenskapligt bekräftat att det fungerar, säger hon.

Hon märker att det finns ett starkt tryck från politiskt håll att få kunderna att äta hälsosammare och tycker det är fel att kalla det för att lura kunderna.

– Vi vet att produkter med höga halter av socker, fett och salt inte är bra för oss och bidrar till sjukdomar. Därför ser vi det inte som att vi manipulerar konsumenten när produkterna utvecklas i en hälsosammare riktning, säger Christina Karlsson.
