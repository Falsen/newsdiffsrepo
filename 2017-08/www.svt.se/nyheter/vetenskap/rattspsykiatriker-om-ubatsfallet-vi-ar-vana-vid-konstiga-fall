Forskaren: Madsen verkar inte ha samma tankebanor som andra
Petra Olsson

Under veckan har framstående experter inom rättspsykiatri från hela Norden mötts i samband med en konferens inom rättspsykiatri i Helsingör, Danmark. Det märkliga ubåtsfallet har väckt en del diskussion även där.

SPECIAL: Vad hände egentligen med Kim Wall?

– Det är inget vi har diskuterat i ett öppet forum, utan det är mer små diskussioner som har uppstått. Jag tror att för allmänheten är det här mer spektakulärt än för oss. Vi är rätt vana vid udda och konstiga fall, säger Märta Wallinius, psykolog och forskare vid rättspsykiatriska regionkliniken i Växjö och Lunds universitet.

Åklagarsidan vill att den misstänkte Peter Madsen omhäktas för mord, alternativt dråp och brott mot griftefrid. Dessutom ska åklagaren begära att det genomförs en rättspsykiatrisk undersökning. Den misstänkte kan alltså bli ett fall för de danska specialisterna i rättspsykiatri.

LÄS MER: Efter makabra fyndet – brottsrubriceringen kan ändras till mord

Peter Madsen säger själv att han har ”begravt” Kim Walls kropp i Öresund. Och det kan väcka misstankar om att han då även måste ha styckat hennes kropp.

Vad säger det om honom som person?

– Det kräver en del, både mentalt och i fysisk styrka för att göra så här. Just i det här fallet så förefaller det ha vidtagits åtgärder för att delarna inte ska komma upp till i ytan eller flyta i land. Det har gjorts saker för att dölja kroppen. Det som jag tror är viktigt att tänka på är att han beskrivit det som har hänt som en olycka, säger Märta Wallinius.

Varför är det intressant?

– Att någon snavar över något är något som du och jag är överens om är en olycka, men frågan är vad en olycka är för Peter Madsen. Jag tänker att han verkar vara en ganska kreativ person som kanske inte riktigt har de tankebanor som andra har, säger Märta Wallinius.

Många förvånas över det snabba förloppet som ser ut att ha skett i ubåten, och impulsivitet hör till symptomen hos psykopatiska personer. Men enligt Märta Wallinius krävs det mer för att slå fast att någon skulle ha psykopatiska drag.

– Det krävs mycket mer och räcker inte med impulsivt agerande, säger Märta Wallinius.

Enligt Märta Wallinius karaktäriseras psykopati av fyra dimensioner. Det handlar förutom om impulsivitet också om manipulativt beteende, bristande förmåga att känna empati och antisocialt beteende.

Det som hon och hennes kollegor hoppas på nu är att alla frågetecken kommer att rätas ut, inte minst för att Kim Walls anhöriga ska få reda på vad som har hänt.

– Det är så många frågetecken och osäkerheter kring vad som har hänt. Det är det bara Peter Madsen som vet. Jag tror att det är viktigt för familjen att få det bekräftat. Även om de inte kan få tillbaka henne, så handlar det på något sätt om att få veta hur det här har varit för henne, säger Märta Wallinius.

Vad krävs det av er inom psykiatrin för att förstå det här fallet och Madsens agerande bättre?

– Jag tror att man måste ha ett öppet sinne och vara fritänkande och det är nog de flesta som arbetar med rättspsykiatri. Våra fördomar sätts ständigt på prov och det gäller att vara medveten om att man kan få höra precis vad som helst.

LÄS MER: Detta har hänt i ubåtsfallet
