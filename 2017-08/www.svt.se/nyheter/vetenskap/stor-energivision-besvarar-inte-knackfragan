Forskning: Förnybar energi källa till många nya jobb
Petra Olsson

Om länder med mycket sol satsar hårdare på solkraft och länder med mycket vind satsar på det så skulle det kunna leda till en minskad energiförbrukning. Studien, som är gjord av ett amerikanskt forskarlag publiceras i tidskriften Joule, ska ses som ett förslag snarare än en genomarbetad analys.

– De har tittat på en så stor del av världen och det gör att det här känns nytt, säger Mikael Odenberger, forskare i energiteknik vid Chalmers tekniska högskola.

Forskarna har studerat vilka energiresurser som finns tillgängliga för varje enskilt land samt vilken teknik och yta som krävs för att omställningen ska låta sig göras. De har sedan tittat på effekterna jämfört med ett scenario där länderna fortsätter med fossila energislag. Samhällsvinsterna är stora.

Det skulle hejda en höjning av temperaturen på 1,5 grader, skapa nya jobb och ge färre dödsfall när utsläppen av farliga partiklar minskar, enligt forskarna.

Bara i Sverige skulle det här kunna leda till drygt 110.000 nya jobb, enligt forskarna. Omkring 70.000 jobb inom andra energibranscher skulle försvinna, men kalkylen visar samtidigt på att det blir 40.000 helt nya jobb inom energibranschen.

– Byter vi ut den struktur vi har mot något nytt så bygger vi en helt ny industri och det ger chans till många nya jobb, säger Mikael Odenberger.

Även om Mikael Odenberger räknar sig själv till en av dem som hoppas på ett scenario där länder arbetar för en övergång, menar han att det finns flera frågor som studien inte besvarar. Kan vi till exempel med dagens lagringsteknik nå målet om hundra procent förnybart utan problem?

– En knäckfråga som alla forskare inom fältet jobbar febrilt med är hur vi ska få vårt behov av energi att matcha produktionen av el i stunden, säger Mikael Odenberger.

Det kommer inte som en överraskning att nordamerikanska forskare presenterar arbetet i en tid när motståndet mot sol- och vindkraft hårdnar i Donald Trumps USA.

– USA:s regering har börjat jobba mot andra mål än man har arbetat mot tidigare och då är det rätt naturligt att det kommer upprepande studier från nordamerika just nu, säger Mikael Odenberger.

Donald Trump hoppas på fler jobb genom en satsning på fossila bränslen. Stanford-forskaren Jacobson hävdar i sitt scenario att omkring 25 miljoner nya jobb kommer att skapas om världen rör sig i en riktning mot helt förnybar energi.
