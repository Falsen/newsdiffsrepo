Flera förbund vill se Ulf Kristersson som ny M-ledare
Elisabeth Marmorstein

En helg har gått sedan Anna Kinberg Batra i fredags meddelade sin avgång som partiledare för Moderaterna, efter flera dagars öppen kritik mot henne från flera av partiets distrikt runt om i landet.

Vem som ska ta över stafettpinnen efter henne är ännu oklart, men redan nu pekar ett par förbund tydligt ut vem de vill se som ny partiledare.

Länsförbundet i Sörmland meddelade efter förbundsstyrelsen på måndagskvällen valberedningen att de vill nominera Ulf Kristersson till ny partiledare för Moderaterna.

LÄS MER: De kan ta över efter Kinberg Batra

Strängnäsbon Ulf Kristersson själv ska också ha blivit informerad om att hans eget länsförbund vill se honom som partiledare.

– Vi är övertygade om att han är rätt person att ta partiet ur krisen och leda det framåt. Han är en skicklig debattör och kommunikatör som når ut till människor, med bred erfarenhet och djup, säger Erik Bengtzboe, länsförbundsordförande för Moderaterna i Sörmland.

På länsförbundet i Sörmland kan man inte med säkerhet säga att Kristersson vill ställa upp.

– Det hoppas vi att han vill annars hade vi inte nominerat honom, men han har inte sagt något, säger Erik Bengtzboe.

Han kan heller inte säga hur stort stöd Kristersson har bland moderater i landet.

– Ulf är en stark företrädare, det tycker folk. Sedan vet jag inte om alla vill ha honom som partiledare.

Samtidigt har förbundet i Västerbotten under måndagskvällen beslutat att öppet ge sitt stöd till Kristersson.

– En helt enig förbundsstyrelse har i kväll enats om att nominera Ulf Kristersson. Vi tror att han är bäst lämpad för uppdraget och den som snabbt kan ena partiet, säger riksdagsledamoten Edward Riedl, andre vice partiordförande i Västerbotten, till SVT Nyheter.

LÄS MER: Dagarna som fällde Anna Kinberg Batra

Tidigare under måndagen meddelade även Moderaterna i Norrbotten att de förespråkar Kristersson som ny ledare för partiet. Beslutet togs under ett möte inom förbundsstyrelsen i helgen.

Ulf Kristersson är i dag ekonomiskpolitisk talesperson för Moderaterna. Han har tidigare också varit socialförsäkringsminister i Fredrik Reinfeldts regering mellan 2010 och 2014, liksom ordförande för partiets ungdomsförbund Muf.

LÄS MER: Någon av dem blir ny moderatledare – enligt spelbolagen

Enligt SVT Nyheters inrikespolitiske kommentator har Kristersson också från början varit en av två favoriter att axla manteln som partiledare efter Anna Kinberg Batra.

Ulf Kristersson vill dock inte själv kommentera spekulationerna. I fredags, efter Kinberg Batras avgång, skrev han på Facebook att han inte vill diskutera sin framtid i partiet offentligt.

”Den diskussionen kommer jag föra i våra interna samtal, och bara där,” skriver han.

LÄS MER: Kristersson: Har inget svar på vilken roll jag kan komma att spela

Den andra av de två hetaste kandidaterna till partiledarposten är Elisabeth Svantesson, andra vice partiordförande och tidigare arbetsmarknadsminister.

Under måndagen har också den före detta försvarsministern Mikael Odenberg meddelat att han själv ställer upp som kandidat till partiledarposten.

LÄS MER: Mikael Odenberg kandiderar till M-ledarposten

Han är därmed den förste att göra så, eftersom Svantesson liksom Kristersson inte har velat kommentera spekulationerna.

Odenbergs chanser att ta över ses dock som begränsade, enligt SVT Nyheters Mats Knutson.

– Givet att Carl Bildt inte ställer upp så tror jag Ulf Kristersson har störst chans, säger Knutson.

LÄS MER: Mats Knutson om Odenberg: ”Finns andra kandidater som har större chanser”
