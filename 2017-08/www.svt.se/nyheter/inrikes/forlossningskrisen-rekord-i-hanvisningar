Publicerad:20 augusti 2017 15.25Uppdaterad:20 augusti 2017 15.27
Förlossningskrisen växer: Rekord i hänvisningar i sommar
Karin Fagerlund JerrstedtReporter

Mensblod på byxor, lappar som vittnar om överfulla förlossningsavdelningar och arga barnmorskor har dominerat nyheterna om barnafödande i sommar. Nu kommer siffror som visar att det faktiskt varit värre än tidigare. SVT Nyheter har tagit fram statistik från de tre största landstingen – Stockholm, Skåne och Västra Götaland.

LÄS MER: Barnmorskan Petra hanterade tre förlossningar – jobbade tills mensen blödde igenom

I både Stockholm och Skåne blev under juli månad var tionde kvinna hänvisad till ett annat sjukhus än det hon planerat att föda på. Det är en ökning med 16 procent i Stockholm och med 25 procent i Skåne, jämfört med förra sommaren.

– Det är för många patienter, stressig arbetsmiljö och vi har inte tid för återhämtning. Dessutom har vi alldeles för få kollegor, vilket gör att det är en hög belastning på de som jobbar, säger Pinar Dal, barnmorska på Lunds Universitetssjukhus.

Siffrorna i Västra Götaland är svårtolkade. Där blev endast 1,9 procent av kvinnorna hänvisade till ett annat sjukhus, men där kan kvinnorna inte lista sig på sjukhus i samma utsträckning och därmed blir det färre hänvisningar. Många barnmorskor har dock vittnat om att det även i Västra Götaland varit mycket ansträngt på förlossningarna.

På Barnmorskeförbundet har man under sommaren fått höra många vittnesmål om stressade situationer. Ordföranden Mia Ahlberg har själv jobbat på förlossningen och vet vilket slit det har varit under sommaren.

LÄS MER: Barnmorskornas bevis på överbeläggning

– Bakom varje hänvisning så ligger det enormt mycket arbete. Inte förrän det är proppfullt och man har jättemycket att göra så hänvisar man. Så de här siffrorna talar för att det har varit en mycket ansträngd sommar, säger Mia Ahlgren, ordförande för Barnmorskeförbundet.

Läget i Stockholm har enligt Mia Ahlgren varit värst. Det är det största landstinget med över 2.500 födslar i juli. Flera förlossningsrum har hållits stängda på grund av personalbrist och i tio fall har kvinnor tvingats föda på andra ställen än i förlossningsrum. På BB Stockholm har exempelvis tre kvinnor fött barn i mottagningsrummet.

– Vi har haft jättesvårt att rekrytera tillräckligt många barnmorskor i Stockholm. Man orkar inte längre jobba som barnmorska inom förlossningen. Det hjälper inte med bonusar och högre lön, det är miljön som inte är bra, säger Mia Ahlgren.

LÄS MER: Förlossningschefen: ”Vårdpersonalen fick betala priset för BB Sophias nedläggning”

Barn- och äldrelandstingsrådet Ella Bohlin (KD) menar att det görs mycket för att försöka rekrytera nya barnmorskor. Bland annat har man introducerat ett nytt kompetensförsörjningsprogram som ska göra det möjligt att göra karriär även inom förlossningsvården.

– Efter den här sommaren kommer vi även att göra en utvärdering och jag är säker på att vi kommer att ta politiska beslut till hösten som kommer att göra förlossningsvården bättre i Stockholm, säger Ella Bohlin.

På lång sikt kommer Stockholm att bygga ut sin förlossningsvård, bland annat genom en ny BB på Sankt Görans sjukhus. Den avdelningen väntas stå klar 2021. Även förlossningsavdelningen på Karolinska Sjukhuset i Huddinge ska få fler platser.
