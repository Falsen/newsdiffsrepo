Experten: Det krävs av en ny moderatledare
Jon Lindhe

Idag meddelade Anna Kinberg Batra att hon avgår som Moderaternas partiledare. Från rekordåren med Fredrik Reinfeldt har partiet tappat i opinionen och hade i juni 15.9 procents stöd bland de svenska väljarna enligt Sifo.

Det senaste året har röster höjts inom partiet för att avsätta partiledare Anna Kinberg Batra och kritiken har kulminerat de senaste dagarna då elva länsförbund krävt hennes avgång.

– Anna Kinberg Batra har fått kritik för att ha varit otydlig, det är det som har återkommit. Att hon inte kan föra ut partiets politik, hennes sätt att kommunicera, säger Jenny Madestam.

LÄS MER: Kinberg Batra avgår

”Söker någon som är principfast”

Vad är det då för egenskaper som har efterfrågats inom Moderaterna?

– Jag tror att det man eftersöker är en person som vågar gå i täten och är principfast i sin övertygelse. Ett bekymmer med Anna Kinberg Batra är att det har varit lite tvära kast. Jag tror att det är det som efterfrågas, i kombination med en i allmänhet lite mer trygg person i strålkastarljuset, säger Jenny Madestam.

De tvära kasten rör främst Moderaternas eventuella samarbete med Sverigedemokraterna efter nästa val. Förra hösten sa Anna Kinberg Batra att något sådant samarbete inte var aktuellt, men i början av 2017 öppnade hon upp för att fälla regeringen Löfven med hjälp av SD.

Efter det höjdes många kritiska röster mot Kinberg Batra inom Moderaterna.

Men Jenny Madestam är inte övertygad om att ens den mest perfekta partiledaren kan hjälpa partiet.

– Det är att göra det för enkelt för sig att tro att en person som framstår som avslappnad och slipad i tv-rutan eller som är fullständigt övertygad om vilken väg man ska ta, kommer att lösa det här partiets problem, säger Jenny Madestam.

Hon understryker att en partiledare inte ensam är ansvarig för ett partis uppgång eller fall, och att Anna Kinberg Batra har haft ett otacksamt jobb.

– För att kunna vara en god kommunikatör och kunna vara tydlig i sitt budskap så behöver man naturligtvis ha ett budskap att föra fram och jag tror att det är det som har varit problemet. Det handlar om att Moderaterna måste bestämma sig för vilken politik man ska föra fram och det är som är bekymret för partiet. Men det är en annan fråga.

LÄS MER: De kan ta över om Kinberg Batra Avgår
