Hanif Bali: ”Jag ställer min plats till förfogande”
Fanny Hedenmo

Krisen i Moderaterna briserar. Medan avgångskraven riktas mot partiledare Anna Kinberg Batra (M) kommer nu också uttalanden från partistyrelsen.

– Det är uppenbart så att vi har en förtroendekris i partiet, och då är det rimligt att ställa min plats till förfogande, och det tycker jag också att fler borde göra, säger Hanif Bali.

Han förordar att partiets ledning prövas av partimedlemmar under partistämman, som hålls i oktober.

– När både hela Stockholm och Muf, som utgör 30 procent av vår medlemsbas, säger sig inte ha förtroende för partiet är det viktigt att vi får det prövat. Sen man kan samla partiet och gå vidare.

Hanif Bali har inga aspirationer på att ta över partiledarposten, uppger han.

– Jag trivs bra i min roll som opinionsbildare. Det är nog det jag ska göra.

På frågan om Anna Kinberg Batra borde avgå eller inte svarar han ”det får hon avgöra”.
