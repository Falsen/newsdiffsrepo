Mikael Odenberg kandiderar till M-ledarposten
Jon Lindhe

”Jag står till förfogande som ordförande för M om valberedningen skulle vilja föreslå det” skriver Odenberg på Facebook.

Han skriver dock att han inte vet om det finns något intresse:

”Huruvida valberedningen kan tänkas ha något intresse för detta undandrar sig dock helt min bedömning”.

Tidigare har Mikael Odenberg sagt att Moderaterna hellre bör samarbeta med Socialdemokraterna än med Sverigedemokraterna, frågan är om han kan samla partiet kring den linjen om han skulle bli vald.

– Min målsättning har aldrig varit att stänga dörrar. Samarbete med socialdemokratin är inte någon ”master plan” eller våt dröm, men jag konstaterar att om vi behåller det rådande parlamentariska läget kan ett samarbete vara nödvändigt, säger Odenberg till TT.

LÄS MER: Mats Knutson: Finns andra kandidater som har större chanser

Enligt Mikael Odenberg är det pliktkänsla som ligger till grund för hans beslut att ställa sina tjänster till förfogande som partiledare för Moderaterna.

”I det här fallet grundas denna i en – möjligen felaktig men ändock – tro på att jag skulle kunna göra skillnad i det svåra läge där mitt parti nu befinner sig” skriver han på Facebook.

LÄS MER: De kan ta över efter Kinberg Batra

I det långa meddelande han publicerade på måndagen passar Moderatveteranen också på att understryka att han inte tycker det råder brist på vita män i 60-årsåldern i politiken:

”Jag ger inte det här beskedet därför att jag saknar överviktiga, vita män i 60-årsåldern i svensk politik. Inte heller för att jag är karriärsugen. Tvärtom, min karriär ligger i huvudsak bakom mig. Jag har inget som jag behöver bevisa och inget behov av att fylla på min cv med nya rader”.

Får stöd av Littorin

Odenberg får också stöd för sitt utspel från ett av partiets tidigare toppnamn, den före detta arbetsmarknadsministern Sven Otto Littorin.

”Det är inte min sak att välja partiledare i Moderaterna men jag tycker det är mycket bra att Mikael Odenberg ställer sig upp och säger att han vill, samtidigt som han lämnar en inriktningsförklaring på var han ser partiet,” skriver Littorin på Facebook.

SVT Nyheter erfor redan förra veckan att den före detta försvarsministern Mikael Odenberg är en av de toppmoderater som är tippade att efterträda Anna Kinberg Batra.

Odenberg har tidigare sagt till SVT Nyheter att han ställer upp som partiledare om han får frågan.

SVT:s inrikespolitiske kommentator Mats Knutson tror att Odenbergs chanser att bli partiledare är begränsade.

– Jag tror att det finns andra kandidater som har större chanser. Men jag vet ju inte ens vilka andra som står till förfogande. Varken Ulf Kristersson eller Elisabeth Svantesson har offentligt gett besked det står till förfogande, säger Mats Knutson.
