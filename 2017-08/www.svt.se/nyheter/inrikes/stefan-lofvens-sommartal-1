Här är reaktionerna på regeringens miljardsatsning på polisen
Jessica Johansson

Under söndagen presenterade regeringen en historisk miljardsatsning på polisen. Anledningen till att pengar skjuts till är bland annat de senaste dagarnas dödsskjutningar som drabbat Sverige.

– Det skapar en fruktansvärd otrygghet för människor i dessa bostadsområden. Det är inte acceptabelt, säger Stefan Löfven.

I en skriftlig kommentar på polisens hemsida säger rikspolischef Dan Eliasson att de aviserade pengarna ”är en kraftfull förstärkning jämfört med dagens läge” och att det är ett ”mycket glädjande besked”.

LÄS MER: Här är miljardsatsningen

Förstärkningen gör det också möjligt ”att kunna öka takten i arbetet med att uppgradera polisyrket och förbättra arbetsvillkoren för våra anställda”.

Även Polisförbundet välkomnar de extra pengarna till polisen.

”Äntligen ett rejält och absolut nödvändigt tillskott. Vi har länge väntat på att regeringen ska inse allvaret i polisens resursbrist”, säger Polisförbundets ordförande Lena Nitz i ett pressmeddelande.

Hon välkomnar också att regeringen tydligt pekar på vikten av att rekrytera nya poliser och behålla nuvarande kompetens.

Polisförbundet har länge efterlyst en satsning på polisernas löner. Regeringen lägger sig inte i lönefrågan.

”Men att man tillsätter 300 miljoner mer än myndigheten har begärt ser vi som ett tydligt ekonomiskt incitament för höjda polislöner”, säger Lena Nitz.

Beskedet om storsatsningen på polisen är något som Moderaterna anser kommer alldeles för sent.

– Regeringen har under lång tid förnekat att vi har en poliskris. Jag tycker att det är tragiskt att det krävs ett stort antal dödsskjutningar för att man nu ska inse att det krävs rejäla satsningar, säger Tomas Tobé, Moderaternas rättspolitiske talesperson.

LÄS MER: Åtta skjutna på två dagar

De 7,1 miljarderna som utlovas ligger i nivå med det som M tidigare har krävt, säger Tobé.

– Men vi gör ju hela tiden bedömningar kring vad som kan komma att behövas framåt och de kommer vi att återkomma till när vi presenterar vår budget

Tomas Tobé säger att det saknas en helhet i regeringens politik.

– Det krävs en riktad lönesatsning på svensk polis om man menar allvar med att stoppa avhoppen och få fler att vilja bli poliser. Det krävs även besked om rejält skärpta straff. Vi behöver en tuff kriminalpolitik för att vi ska få ordning på detta.

Moderaterna efterlyser även en ny polisledning.

SE HELA TALET PÅ SVT PLAY: Stefan Löfven håller sommartal
