Regeringen backar om skattehöjningar
Anna H Svensson

De förslag som dras tillbaka är förändringen av brytpunkt för statlig inkomstskatt, och om höjd skatt för småföretagare genom förändringar av de så kallade 3:12-reglerna. Den föreslagna flygskatten dras inte tillbaka, men revideras.

I det ursprungliga förslaget skulle flygresor få en avgift på 80, 280 respektive 430 kronor beroende på om det är en inrikes eller utrikes resa. Regeringen har nu ändrat skattenivåerna till 60, 250 respektive 400 kronor.

Regeringen säger också att den vill säkerställa att eventuellt ökade driftsunderskott för lokala och regionala flygplatser ska kompenseras. Det gäller flygplatser i Norrland och Gotland.

Redan för några dagar sedan stod det klart att regeringen planerar att backa från de föreslagna skattehöjningarna. På en pressträff bekräftar regeringen nu uppgifterna.

– Givet den cirkus som är nu har vi beslutat att dra tillbaka de förslagen. Vi står fast vid att det här hade kunnat bidra med att utjämna klyftor, säger finansminister Magdalena Andersson.

Alliansen har hotat med misstroendeförklaringar om inte regeringen drar tillbaka förslagen om skattehöjningar. Något som MP:s språkrör Isabella Lövin var stark kritisk mot på pressträffen.

– De senaste månaderna har flera partier använt misstroendeförklaringar på ett sätt som fullständigt urholkat dem, vad vi ser är ett missbruk som bara skapar oreda och kaos, säger Lövin.

Magdalena Andersson kallade det som sker ”en skenande karusell”.

– Jag vet att många sitter runt köksbordet och suckar över den politiska cirkus vi har sett, jag känner samma sak. Vi tänker inte bidra till den här skenande karusellen.

LÄS MER: Löfven backar om skattehöjningar

Välkomnas av Alliansen

Trots att regeringen fortfarande föreslår en flygskatt så säger nu ledarna inom Alliansen att misstroendeförklaring i skattefrågan inte längre är aktuellt.

– Regeringen backar om skatterna och det är välkommet. Två av tre dras tillbaka helt och den tredje reformeras. Det här är bra för jobben och Alliansens syfte har i allt väsentligt uppnåtts, säger Liberalernas ledare Jan Björklund till TT.

TT: Vad får er att svälja flygskatten?

– Den är reformerad, så vi får st udera detaljerna. Hur vi ställer oss till den i budgetbehandlingen får vi återkomma till. Men det betyder ändå att misstroendeförklaring inte längre är aktuellt.

Även Annie Lööf  och Ebba Busch Thor skriver på Twitter att misstroendeförklaringar inte längre är aktuellt.
