USA:s försvarsminister varnar Sverige i hemligstämplat brev
Iva Horvatovic

I ett hemligstämplat brev varnar USA:s försvarsminister James Mattis sin svenske kollega Peter Hultqvist för att skriva under ett FN-avtal som skulle förbjuda kärnvapen globalt, erfar Svenska Dagbladet.

Avtalet är tänkt att öppnas för undertecknande den 20 september och den svenska regeringen har planer på att skriva under, precis som 121 andra länder.

LÄS MER: 122 länder för FN-överenskommelse om förbud mot kärnvapen

Mattis och Hultqvist träffades senast i maj när Mattis, enligt SvD, uttalade sig på ett sätt som kunde uppfattas som en utfästelse om militärt stöd i händelse av att Sverige skulle utsättas för ett angrepp. Men enligt James Mattis brev till Peter Hultqvist skulle en svensk underskrift påverka Sveriges relationer med USA negativt, både i fredstider och i händelse av ett krig.

Samtliga länder med kärnvapen har varit emot processen, och från USA:s håll kritiserades konventionen redan under Obamas tid.

Även Europas kärnvapenstater ska ha varnat Sverige för att samarbeten kan försvåras om avtalet undertecknas, skriver Svenska Dagbladet.

LÄS MER: FN trotsar stormakterna om kärnvapen

SVT Nyheter söker Peter Hultqvist.
