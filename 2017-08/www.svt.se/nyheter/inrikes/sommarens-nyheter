Publicerad:15 augusti 2017 21.59Uppdaterad:15 augusti 2017 21.59
SVT Nyheter
Erik Wikén

Ett av sommarens stora avslöjanden handlar om hur känslig information från Transportstyrelsen har gjorts tillgänglig för ej säkerhetskontrollerad personal i utlandet. Det efter att myndighetens IT-drift outsourcats till företaget IBM.

Det handlade om hela det svenska registret över körkort, inklusive bilder, samt känslig information om broar, tunnelbana, vägar och hamnar i Sverige. Information som kan innebära fara för rikets säkerhet.

Dessutom framkom att Transportstyrelsens dåvarande generaldirektör, Maria Ågren, medvetet åsidosatt lagen under upphandlingsprocessen.

LÄS MER: Transportstyrelsens IT-affär: Detta har hänt

Parallellt med att IT-skandalen på Transportstyrelsen rullades upp väcktes frågan om hur länge ansvariga politiker känt till informationsläckan.

Statsminister Stefan Löfven (S) KU-anmäldes och den 26 juli meddelade Alliansen att man avsåg väcka en misstroendeförklaring mot infrastrukturminister Anna Johansson (S), inrikesminister Anders Ygeman (S) och försvarsminister Peter Hultqvist (S).

Även Sverigedemokraternas partiledare Jimmie Åkesson gav sitt stöd till en misstroendeförklaring.

Dagen därpå kallade Stefan Löfven till en pressträff i Rosenbad och presenterade en regeringsombildning:

LÄS MER: Löfven: Jag kommer sitta kvar till nästa val

Vi börjar vänja oss vid Sarah Sjöströms framgångar, men den svenska simstjärnans sommar har varit exceptionellt framgångsrik, även i Sjöström-mått mätt.

Först gjorde hon succé i Sim-VM i Budapest med tre guld, ett silver och två världsrekord. Det har hon sedan dess följt upp med ytterligare fyra världsrekord satta i världscuptävlingar i Moskva och Eindhoven.

Lägg till ett sommarprat i P1 och Sjöströms sommar kan inte sammanfattas på annat sätt än strålande!

LÄS MER: Rivalen hyllar Sjöström: ”Ära att tävla mot dig”

Den folkkäre skådespelaren Michael Nyqvist gick bort, ett år efter att ha diagnostiserats med lungcancer.

Hans stora publika genombrott kom med rollen som bonden Benny filmen ”Grabben i graven bredvid”, en roll han belönades med en Guldbagge för. 2004 spelade han huvudrollen i Kay Pollaks ”Så som i himmelen”, som nominerades till en Oscar.

– Det är en otroligt smart, trevlig, begåvad, rolig människa som har dött. Helt chockartat, sa SVT:s filmkritiker Fredrik Sahlin.

LÄS MER: Skådespelaren Michael Nyqvist är död

I slutet av juli röstade Venezolanerna för en ny författningsförsamling, ett superorgan med 545 ledamöter, med rätt att skriva om konstitutionen efter regeringens önskemål. Oppositionen, som har majoriteten i landets parlament, bojkottade valet som väckte stor internationell kritik.

– I och med att oppositionen bojkottat valet så kommer Maduros (Venezuelas president, reds. anm.) anhängare utgöra väldigt stora delar av församlingen. De kommer skriva om grundlagen. Det här är sista steget mot en diktatur, sa Kajsa Norman, författare och Venezuelakännare till SVT Nyheter.

Våldsamma protester följde valet med flera skadade och döda som följd. Oroligheterna i Venezuela är i sig inte en ny företeelse. Det råder stor politisk oenighet i landet som dessutom befinner sig i en djup ekonomisk kris med skyhög inflation och brist på både mat och mediciner.

LÄS MER: Därför protesterar så många i Venezuela

Den före detta finansministern Anders Borg uppges ha uppträtt hotfullt och sexuellt ofredande mot andra gäster under en skärgårdsfest.

Dagens Opinion rapporterade först om händelserna som senare ledde till att Borg bland annat lämnade sina uppdrag som vice ordförande i Kinneviks styrelse och styrelseledamot i Bima.

Anders Borg skrev själv på sin Facebook att han ”drabbades av en blackout” och bad om ursäkt för sitt beteende. Den efterföljande debatten kom bland annat att handla om det stöd flera högt uppsatta politiker visade Borg i dennes kommentatorsfält.

LÄS MER: Anders Borg: Detta har hänt

Spänningar mellan USA och Nordkorea är inget nytt. Men de trappades upp efter att tidningen Washington Post publicerat uppgifter från en dittills hemlig rapport, som avslöjade att Nordkorea lyckats ta fram en kärnvapenstridsspets som passar i en långdistansrobot.

I en uppmärksammad presskonferens sa USA:s president Donald Trump att fortsatta hot från Nordkorea ”kommer besvaras med eld och raseri av ett slag som världen aldrig tidigare skådat”.

Kort därpå svarade Nordkorea med att hota den amerikanska Stillahavsön Guam, belägen cirka 340 mil från Nordkoreas kust.

Den hårda retoriken väckte starka reaktioner från stora delar av världen. Sveriges utrikesminister Margot Wallström har sagt att Sverige är beredda att ta en medlande roll i konflikten.

LÄS MER: Fem saker du behöver veta om USA och Nordkorea

En av läsarnas stora sommarfavoriter är klippet på artisten Miss Li som under ett uppträdande på en flotte i Skellefteå av misstag föll ner i älven. Det var strömt i vattnet och bandmedlemmarna fick hjälpa till att dra upp den genomblöta artisten igen.

– Jag vill tacka så hemskt mycket för att vi fick komma hit. Jag kommer att minnas det här forever, sa Miss Li från scenen efter det ofrivilliga doppet.
