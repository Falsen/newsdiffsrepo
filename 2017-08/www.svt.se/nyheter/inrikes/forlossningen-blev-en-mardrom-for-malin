Publicerad:20 augusti 2017 15.23Uppdaterad:20 augusti 2017 16.01
Förlossningen blev en mardröm för Malin
Karin Fagerlund JerrstedtReporter

– Doris, hon kanske ska heta Doris, säger Malin Olsen och smakar på namnet.

Hon tittar frågande på sin pojkvän Martin Fourcade som inte heller är säker på vilket namn som passar deras nyfödda dotter. Det har varit en hel del annat att tänka på sedan hon kom till världen för tio dagar sen.

Malin Olsen och Martin Fourcade hade skrivit in sig på den privata förlossningskliniken BB Stockholm. Där gick de föräldrakurs, fick se förlossningsrummen och träffa barnmorskor. Allt för att känna sig så trygga som möjligt med förlossningen.

LÄS MER: Barnmorskan Petra hanterade tre förlossningar – jobbade tills mensen blödde igenom

Att Malin själv är sjuksköterska och just nu håller på att vidareutbilda sig till barnmorska hoppades hon skulle hjälpa henne ytterligare.

Den 6 augusti var det dags. Värkarna kom och när hon insåg att det började bli dags att åka in så fick hon beskedet att det var fullt på BB Stockholm. Istället hänvisades de till Karolinska Sjukhuset i Huddinge. Även om hon var förberedd på att det kunde ske så blev Malin Olsen orolig.

– Där möttes vi av en barnmorska som också hade flera andra födande vilket resulterade i att hon inte var så mycket på rummet. Det gjorde att jag blev stressad och rädd. Det i sin tur gjorde att jag tappade kontrollen över värkarna, säger Malin Olsen.

Under själva krystningsarbetet kände Malin sig stressad och pressad att snabbt få ut barnet. Det gjorde att hon sprack och fick den allvarligaste formen av bristning, då man spricker från slidan till analöppningen.

– Jag vet ju att förlossningsskador kan bero på en mängd olika saker men jag har svårare att acceptera skadan eftersom jag blev hänvisad och jag upplevde att jag var väldigt ensam på rummet. Det är ju inte speciellt bra att vara stressad och rädd som födande, säger Malin Olsen.

LÄS MER: Barnmorskornas bevis på överbeläggning

När sedan moderkakan skulle tas ut fick hon en stor blödning och förlorade sammanlagt två liter blod.

– Min känsla var att man forcerade ut moderkakan alldeles för snabbt och att det därför blev en blödning. Det kändes som om vi bara skulle föda vårt barn så snabbt som möjligt och sen åka därifrån.

Malin Olsens förlossning blev allt annat än det hon hade drömt och hoppats på. Hon berättar att den ”magiska känslan” aldrig infann sig. Istället grät hon i flera dagar efteråt och hade svårt att ta in att hon hade blivit mamma.

LÄS MER: Förlossningschefen: ”Vårdpersonalen fick betala priset för BB Sophias nedläggning”

Även pojkvännen Martin Fourcade tyckte att förlossningen blev en kaotisk upplevelse helt i onödan.

– Det blev en krissituation och mer som en operationskänsla istället för att vi skulle möta det här nya barnet. Det kändes forcerat och stressigt, säger han.

Malin Olsen har bara ett halvår kvar på sin barnmorskeutbildning men efter sin egen förlossning har hon blivit tveksam till om hon verkligen vill jobba som det. Samtidigt så tänker hon att hennes upplevelse kanske kan hjälpa henne i att bli en ännu bättre barnmorska.

– De första dagarna tänkte jag aldrig i livet! Jag blir florist i stället. Men efter det här så vet jag ju verkligen hur viktigt det är att vara närvarande på rummet och hur viktigt det är att mamman får förbereda sig på förlossningen.
