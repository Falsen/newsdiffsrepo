Maria Ågren: Regeringskansliet hade full insyn i IT-affären
Helena  Zachariasson

Det var Maria Ågren, den tidigare generaldirektören på Transportstyrelsen, som godkände de avsteg från lagen som gjorde att hemliga uppgifter från myndighetens register hamnade hos IT-tekniker utomlands som inte säkerhetsprövats. I förra veckan hade hon möte med Statens ansvarsnämnd efter regeringens besked att hon ska sparkas permanent, där hon fick ge sin version av sitt agerande under det som föregick den uppmärksammade IT-skandalen.

I mötesprotokollen, som Expressen begärt ut, hävdar Ågren att både Transportstyrelsens styrelse såväl som regeringskansliet har fått full insyn i de beslut hon tagit.

LÄS MER: Transportstyrelsen förra generaldirektör tar strid om jobbet

”Maria Ågren uppger först att hon är medveten om att hon har gjort sig skyldig till en vårdslös handling som är allvarlig. Hon har dock hela tiden varit transparent med sitt handlande och lämnat löpande information till Transportstyrelsens styrelse och till Näringsdepartementet”, står det i protokollet.

Ågren ska också vid tillfällen sökt vägledning i frågan från Regeringskansliet, enligt protokollet. I februari förra året ska hon ha ”ingående informerat” två högt uppsatta tjänstemän under ett möte på näringsdepartementet, skriver Expressen. Även i januari 2017 gav hon detaljerad information till två statssekreterare och visade de aktuella dokumenten om avstegen.

Efter avskedandet från posten som generaldirektör på Transportstyrelsen har Maria Ågren behållit sin lön och anställts på regeringskansliet på den så kallade elefantkyrkogården för myndighetschefer som tvingats lämna sina tjänster. Regeringen har dock vänt sig till Statens ansvarsnämnd för att sparka henne även från regeringskansliet, efter IT-skandalen. Nu har hon tagit strid för sin tjänst och med hjälp av facket begärt möte med ansvarsnämnden för att tala för sin sak.

SVT Nyheter söker Maria Ågren.
