Analys: Personer i partitoppen vill avsätta Anna Kinberg Batra
Mats KnutsonInrikespolitisk kommentator

Länsförbundet i Stockholms län är Moderaternas tyngsta länsförbund. Här sitter politiker som styr i flera av de rika kommunerna runt Stockholm. Bland dessa kommunalråd har missnöjet länge varit stort med Anna Kinberg Batra. Härifrån har också försöken att avsätta henne letts. Att just Stockholms läns länsförbund är först ut med att förklara att man saknar förtroende för Anna Kinberg Batra är alltså inte särskilt överraskande.

Frågan är vilka övriga länsförbund som följer efter. De närmaste dagarna lär besked komma från flera olika håll i landet. Och de svaren kommer att avgöra Anna Kinberg Batras framtid som partiledare.

LÄS MER: Majoritet av Stockholms läns kommunalråd vill att M-ledaren går

Men försöken att avsätta Anna Kinberg Batra har inte bara sitt ursprung i Stockholms län. Över hela landet finns missnöjda moderater som anser att partiledningen har misslyckats med att få partiet att växa. Skulden läggs framför allt på Anna Kinberg Batra. Bakgrunden är partiets nedgång i opinionen och partiledningens oförmåga att vända utvecklingen. Sommarens politiska kris för regeringen efter IT-skandalen tycks inte på något sätt ha gynnat Moderaterna. Inte heller diskussionen om lag och ordning eller försvarspolitiken, två frågor som traditionellt har varit partiets hemmaplan.

LÄS MER: Så har Moderaternas kris utvecklat sig

Anna Kinberg Batra framstår själv som stridslysten och säger att hon tänker sitta kvar. Men frågan är hur stort stödet för henne är i partiet. Enligt SVT Nyheters källor medverkar personer ända upp i den yttersta partitoppen i försöken att nu avsätta henne. Det innebär att förtroendet för henne kan raseras på kort tid. Det vi ser just nu är utan tvekan det allvarligaste försöket hittills att avsätta henne. Om det lyckas är dock för tidigt att säga. Vid tidigare tillfällen har hon lyckats hålla sig kvar. Men nu närmar sig höstens partistämma och bara då kan ett ordnat partiledarskifte ske. Därför kraftsamlar nu hennes kritiker i ett sista försök för att tvinga bort henne från partiledarposten.

Och frågan är hur länge hon klarar av att stå emot attackerna. För varje offentligt angrepp av sina egna undergrävs hennes position som partiledare.

Rent formellt kan man dock konstatera att hon sitter säkert tills en utmanare träder fram. Bara då kan partistämman i oktober behandla frågan om ett partiledarskifte. Hittills har inget trätt fram, men kandidater lurar i vassen. En är förra arbetsmarknadsministern Elisabeth Svantesson, en annan är partiets ekonomisk-politiske talesperson Ulf Kristersson.

LÄS MER: Kinberg Batra: Jag tänker inte avgå

Om Anna Kinberg Batra träder tillbaka har båda möjlighet att efterträda henne. Favorit i detta svåra läge för partiet är dock Ulf Kristersson, med sin långa politiska erfarenhet på både riksnivå och i lokalpolitiken.
