Fler ringde Bris under sommaren
TT

Bris kuratorer tog emot 4.176 kontakter under årets sommarlov, via mejl, chatt och telefon. Samtalen ökade med sex procent jämfört med fjolårets sommarlov – och även då hade samtalen ökat. Fyra av tio av kontakterna handlade om psykisk ohälsa.

LÄS MER: Bris larmar: Många barn hör av sig om psykisk ohälsa

– Det här är jätteallvarligt och visar att samhällets stödfunktioner är väldigt ansträngda. Det är ett brett spektra, och samtalen handlar om allt från nedstämdhet till suicid- och självskadebeteende. Barn kontaktar oss och vill prata om diagnoser, säger Bris generalsekreterare Magnus Jägerskog.

”Sverige halkar efter”

Magnus Jägerskog anser att Sverige har halkat efter de övriga nordiska länderna vad gäller psykisk ohälsa bland ungdomar och vill se en satsning från regeringen på barn- och ungdomspsykiatrin och elevhälsan.

Elevhälsan kritiserades även i förra veckan då Skolinspektionens senaste rapport presenterades. Myndighetens tillsyn gav påpekanden till drygt var tredje grundskola och nästan varannan gymnasieskola gällande elevhälsan. I många fall hyrs skolpsykologer bara in vid akuta behov, visade tillsynen.

LÄS MER: Bris vill fokusera på flyktingbarn

– Det är uppenbart att de tidiga insatserna behöver förstärkas. Barn- och ungdomspsykiatrin är ett exempel, där krävs det i princip i dag att ett barn är suicidalt för att få stöd. Men vi behöver också en förstärkt och likvärdig elevhälsa. Barn som mår dåligt måste få vård, och det kan inte vara så att det beror på var du bor om du får den eller inte, säger Magnus Jägerskog.

Betygsstress inför skolstart

Många av samtalen har handlat om oro inför skolstarten. Bris vill nu se en utredning kring hur kursbetyg påverkar barns välmående.

– Barnen beskriver att de bär med sig en ångest och en stress kring betygen, och då får de inte den paus som sommarlovet ska vara. När man har kursbetyg så blir det en press som ligger på inför varje skolstart. Det var enklare när man hade ämnesbetyg, eftersom man kunde hämta upp dem på ett annat sätt under gymnasiets gång. Regeringen behöver utreda den frågan, säger Magnus Jägerskog.

LÄS MER: Bris: Så gör du om du misstänker att ett barn blivit utsatt
