Professorn kritiserar Thomas Bodströms hövdingbild
Jonas OhlinReporter

”Hänger med den nya landshövdingen” skriver programledaren Gry Forsell på Instagram och postar en bild på sig och Thomas Bodström, där den nye ”hövdingen” poserar iförd fjäderskrud.

Bilden har fått många gilla-markeringar och positiva kommentarer, men också kritik.

”Tycker det är tråkigt att folk bara slänger på sig en sån här huvudbonad utan att tänka sig för. Indianerna har inte på sig det där för skojs skull eller för utklädnad. Det kallas kultur approriering att sätta på sig någonting som tillhör någon annans kultur eller folkslag utan att tänka på historien bakom”, skriver en person.

En av Sveriges största auktoriteter på området, Gunlög Fur, professor vid Linnéuniversitetet, är inne på samma linje. Hon är expert på urfolksfrågor och har tidigare kritiserat att indianer och fjäderskrudar används som symboler för idrottslag, som ”Frölunda Indians”.

Hon är kritisk till att Thomas Bodström poserar iförd fjäderskrud.

– I en amerikansk kontext skulle detta vara omöjligt i dag. Det är inte acceptabelt, säger hon.

I Sverige då?

– Det är problematiskt att ta över stereotyper och tro att de är oskyldiga när de väl kommer till Sverige, säger Gunlög Fur, och fortsätter:

– Det här är väldigt känsligt för nordamerikanska urfolk och det har inte med enskilda tillfällen att göra, utan det här ingår i ett systematiskt sätt att framställa ”indianer”. Detta samtidigt som de villkor som de lever under har varit väldigt hårda under lång tid.

Hon betonar att hon inte tror att bilden är tagen med någon illvilja.

– Ofta görs det med en stor förtjusning och beundran för indianer. Men om man låter sig styras av en bild som inte stämmer överens med verkligheten så betyder det också att man medverkar i ett förtryck som i högsta grad är verkligt i dag.

Vad säger du om att en känd politiker poserar som hövding så här?

– Jag tycker att det är olämpligt. Jag tycker inte att man ska göra så som politiker.

LÄS MER: Thomas Bodström blir ny landshövding

Regeringen utsåg nyligen Thomas Bodström till ny landshövding och chef för länsstyrelsen i Stockholms län. Han börjar sitt nya jobb den 1 november och har ett förordnande på sex år.

SVT Nyheter söker Thomas Bodström för en kommentar.
