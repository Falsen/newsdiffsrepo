Lista: Här är länen som vill avsätta Kinberg Batra
Jonas OhlinReporter

Bollen sattes i rullning redan i våras när Christian Gustavsson, ordförande i Moderaterna i Östergötlands län, gick ut och krävde Anna Kinberg Batras avgång. Nu har även Stockholms län och Dalarna slutit upp, även de vill byta ut partiledaren trots att det bara är drygt ett år till valet.

Under onsdagskvällen meddelade även Västerbotten och Uppsala att de vill byta partiledare, efter att de hållit extrainsatta möten om partiledarfrågan.

På torsdagsmorgonen ställde sig ytterligare ett förbund bakom, Gotland, och vid lunchtid meddelade såväl Örebro som Södermanland att de sällar sig till kravet att M-ledaren ska kliva åt sidan. Senare under eftermiddagen meddelade även Moderaternas förbund i Stockholms stad att de står bakom avgångskravet.

Moderaterna i Kronoberg ska ta beslut efter ett möte i helgen. Även Östergötlands länsdistrikt planerar att hålla ett möte under torsdagen då de ska diskutera partiledarfrågan.

Samtidigt är det många länsförbund som fortfarande ger Anna Kinberg Batra sitt stöd. Det visar en rundringning som SVT Nyheter har gjort. Tio moderata länsförbund vill att Batra stannar på sin post.

”Vi har förtroende fram till att vi meddelar något annat”, svarar Gävleborgs län.

Skånes moderater är splittrade i frågan om Anna Kinberg Batra ska vara kvar som partiledare, men en majoritet stödjer henne.

– Det är naivt att tro att det blir frid och fröjd i partiet om vi byter ut henne, säger Skånemoderaternas ordförande Lars-Ingvar Ljungman, till SVT Nyheter. Han menar att partiledarfrågan skadar partiet.

Även i Halland har Anna Kinberg Batra fortfarande stöd av sina partikamrater.

– Jag tycker det är tråkigt med det här krypskyttet. Jag ser inte att det finns någon rimlig chans att få fram någon annan kandidat, säger Michael Svensson, halländsk riksdagsledamot och tidigare förbundsordförande för Moderaterna i Halland.

– Vi måste ge henne support och stöd. Det är ett lagarbete, fortsätter han.

Hallandsmoderaternas nuvarande förbundsordförande Mikaela Waltersson, svarar att det inte finns några avgångskrav på Kinberg Batra i dagsläget.
