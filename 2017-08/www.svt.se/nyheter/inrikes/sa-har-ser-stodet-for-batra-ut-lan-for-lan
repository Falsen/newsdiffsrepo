Så här ser stödet för Batra ut – län för län
Jonas OhlinReporter

Redan i våras gick Moderaterna i Östergötlands län ut och krävde Anna Kinberg Batras avgång. Nu har även Stockholms län och Dalarna slutit upp, även de vill byta ut partiledaren trots att det bara är drygt ett år till valet.

Men fler länsförbund kan tillkomma.

Moderaterna i Uppsala län har kallat till möte redan på onsdagskvällen och även Moderaterna i Västerbotten ska snart hålla ett telefonmöte för att diskutera ordförandefrågan. Moderaterna i Kronoberg ska ta beslut efter ett möte i helgen.

Samtidigt är det många länsförbund som fortfarande ger Anna Kinberg Batra sitt stöd. Det visar en rundringning som SVT Nyheter har gjort. Elva moderata länsförbund vill att Batra stannar på sin post.

”Vi har förtroende fram till att vi meddelar något annat”, svarar Gävleborgs län.

Skånes moderater är splittrade i frågan om Anna Kinberg Batra ska vara kvar som partiledare, men en majoritet stödjer henne.

– Det är naivt att tro att det blir frid och fröjd i partiet om vi byter ut henne, säger Skånemoderaternas ordförande Lars-Ingvar Ljungman, till SVT Nyheter. Han menar att partiledarfrågan skadar partiet.

Även i Halland har Anna Kinberg Batra fortfarande stöd av sina partikamrater.

– Jag tycker det är tråkigt med det här krypskyttet. Jag ser inte att det finns någon rimlig chans att få fram någon annan kandidat, säger Michael Svensson, halländsk riksdagsledamot och tidigare förbundsordförande för Moderaterna i Halland.

– Vi måste ge henne support och stöd. Det är ett lagarbete, fortsätter han.

Hallandsmoderaternas nuvarande förbundsordförande Mikaela Waltersson, svarar att det inte finns några avgångskrav på Kinberg Batra i dagsläget.

Två länsförbund har inte svarat när SVT sökt dem och sex länsförbund har ännu inte tagit ställning till frågan.

Moderaterna i Stockholm är organiserade i Stockholms stad och Stockholms län, där länet alltså kräver partiledarbyte medan Stockholms stads moderater ej ännu tagit ställning.
