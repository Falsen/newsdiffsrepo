Ryskt och amerikanskt stridsflyg kränkte svenskt luftrum
Jonas Olsson

– Det är alltid allvarligt när överträdelser av tillträdesförordningen inträffar. Men en följd av den allt intensivare övningsverksamheten, säger Försvarsmaktens presschef Philip Simon till SVT.

I onsdags genomförde två ryska stridsflygplan operationer öster om Gotland och passerade in på svenskt territorium.

Två dagar tidigare genomförde ett amerikanskt stridsflygplan lufttankning söder om Blekinge. När lufttankningen var klar befann sig det amerikanska planet innanför svenskt territorium.

Även ett amerikanskt signalspaningsflygplan har passerat in i svenskt luftrum utan diplomatiskt tillstånd. Det var den 30 juli som det blev omdirigerat av civil trafikledning på grund av vädret. Incidenten inträffade söder om Skåne.

Både de ryska stridsflygplanen och de amerikanska planen har brutit mot tillträdesförordningen uppger Försvarsmakten.  Alla händelser har rapporterats till regeringskansliet av försvarsmakten.
