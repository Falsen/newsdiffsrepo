Löfven: ”Jag borde ha informerats tidigare”
TT

När Emma Lennartsson avgick medgav hon att hon hade fått information om IT-skandalen tidigare än vad hon uppgett förut, men att hon inte förstått allvaret och inte heller mindes att frågan tagits upp. Statsministern fick inte informationen.

TT: Tycker du att hon borde ha berättat tidigare för dig?

– Man ska komma ihåg att det är så många ärenden som går runt i regeringskansliet, så jag tror att de flesta hade gjort samma sak som Emma Lennartsson, säger Löfven.

– Så här i efterhand när man ser hela bilden, att det faktiskt är ett lagbrott som har begåtts av en generaldirektör, ja, då kommer det i en annan dager.

Stefan Löfven anser att han borde ha fått information i månadsskiftet januari/februari 2016. Vid den tidpunkten fanns information om att det som hänt i Transportstyrelsen var allvarligt. Men ansvaret för att informera låg på närings- och justitiedepartementet, anser statsministern.

På en pressträff den 24 juli uppgav statsministern en — numera — felaktig uppgift om när statsrådsberedningen fick kunskap om IT-skandalen.

– Jag gav en korrekt uppgift utifrån den information som förelåg precis vid det tillfället, säger Stefan Löfven.

Löfven sade också på presskonferensen att han tyckte att det var ”konstigt” att tidigare infrastrukturministern Anna Johansson inte hade informerats av sin statssekreterare.

TT: Tycker du att det är konstigt att Emma Lennartsson inte informerade dig?

– När Emma Lennartsson får uppgifter om vad som hänt i Transportstyrelsen, då berättar hon för mig. Det är skillnaden, säger Löfven.

TT: Det tog ju nästan ett år, från det att hon hade varit med på de första mötena?

– Hon har suttit med på möten då det övergripande har beskrivits att ett tillsynsärende fortlöper på Transportstyrelsen. Vid de tillfällena hade hon ingen anledning att tro att det här var något allvarligt, säger Löfven.

Stefan Löfven säger vid upprepade tillfällen att Emma Lennartsson är ”en noggrann person” och han uttrycker förståelse för att hon inte fördjupade sig i frågan när hon fick den första, översiktliga informationen.

TT: Det låter på dig som att Emma Lennartsson inte har gjort något fel. Varför slutar hon då?

– Hon drar själv den slutsatsen, att eftersom hon har suttit med vid två tillfällen där det nämns, så hade hon kunnat ställa följdfrågor. Emma Lennartsson är en väldigt noggrann person och då drar hon den slutsatsen, säger Löfven.

Stefan Löfven svarar mycket bestämt på frågor om det är uteslutet att han suttit med på möten där det getts information om vad som pågick på Transportstyrelsen:

– Svar ja, säger han.

TT: Det finns folk som tror att du visste tidigare än du säger. Hur bemöter du det?

– Det är självfallet så att det finns intressen som vill göra så mycket politisk skada som möjligt på regeringen och naturligtvis på mig. Men svaret är: jag fick information om detta i januari 2017, säger Löfven.
