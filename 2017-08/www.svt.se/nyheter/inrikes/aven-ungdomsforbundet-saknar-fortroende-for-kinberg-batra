Även ungdomsförbundet saknar förtroende för Kinberg Batra
Elisabeth Marmorstein

Anna Kinberg Batras partiledarkris har intensifierats markant under dagen. En majoritet i partiets största länsförbund säger sig nu sakna förtroende för henne som partiledare.

Och nu höjs röster om avgångskrav även från partiets ungdomsförbund, Muf.

– Det finns en rad problem, men till syvende och sist kokar det ner till att hon inte lyckas vinna förtroende hos svenska folket, säger ordförande Benjamin Dousa.

LÄS MER: Majoritet av M-toppar i Stockholm saknar förtroende för Kinberg Batra

Benjamin Dousa menar att partiet under Anna Kinberg Batra har gjort ”ogenomtänkta” strategiska val och att politiken har varit utspelsdriven.

– Jag har varit kritisk länge och försökt ta upp partiets problem internt på partistyrelsemöten, men jag har helt enkelt inte fått gehör. I maj sa vi att stödet var villkorat, men nu drar vi tillbaka stödet, säger han.

Muf har i nuläget ingen annan favorit för posten, men Benjamin Dousa är övertygad om att Anna Kinberg Batra måste bytas ut.

– Vi måste ha en partiledare som gör partiet stridsdugligt under en valrörelse. Fortsätter vi i det här tempot riskerar vi att hamna på 8-9 procent på valnatten. Jag tror ändå att vi kan hamna runt 20 procent, men då behöver vi en nystart i partiet.

LÄS MER: Så splittrar partiledarfrågan Skånemoderaterna
