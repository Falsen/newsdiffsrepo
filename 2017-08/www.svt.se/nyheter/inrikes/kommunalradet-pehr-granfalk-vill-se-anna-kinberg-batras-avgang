Kommunalrådet Pehr Granfalk vill se Anna Kinberg Batras avgång
Elisabeth Marmorstein

Pehr Granfalk, Moderaternas kommunalråd i Solna, är den senaste i raden av interna röster som vill se partiledaren Anna Kinberg Batras avgång. Sedan avgångskravet som fördes fram i slutet på maj i år har inte mycket blivit bättre, menar Pehr Granfalk (M).

– Tyvärr måste jag säga att det har blivit väldigt mycket sämre. Anna skulle förbättra sitt sätt att kommunicera. Hon skulle bli tydligare och rakare, ingenting av det här har tyvärr infriats, säger Granfalk till SVT Nyheter.

LÄS MER: Tunga moderater kräver Anna Kinberg Batras avgång

LÄS MER: SVT:s reporter Marmorstein ”Jag är inte förvånad”

Om inte Moderaternas sittande partiledare avgår kan det få förödande följder för partiet menar Granfalk.

– Förtroendet finns inte där. Vi kommer att gå mot en brutal valförlust. Gör vi ingenting nu kommer vi att behöva göra det efter valet och då kommer partiet ligga i spillror. Jag tycker vi ska rädda det som går att räddas kan, säger han.

Förtroende för partiledaren har inte blivit bättre, säger Granfalk och hänvisar till både opinionssiffror och samtal med väljare. Detta trots ommöbleringen i partitoppen.

– Det enda vi sett utav det är att partiets kris har blivit djupare. Det var en signal att det inte var rätt personer man flyttade på vid det tillfället. Vi kan inte längre skylla på att vi inte politikutvecklas, nu handlar det om att kommunicera politiken på ett bra sätt, säger Pehr Granfalk.

Efter det senaste avgångskravet kallade dåvarande partisekreterare Tobias Tobé läget för ”allvarligt”. Men Anna Kinberg Batra fick sitta kvar med hänvisning till hon kunde förbättras i sin roll. ”Anna Kinberg Batra har ju också själv gett uttryck för att det är klart att det finns förbättringspotential”, sa Tobias Tobé då till SVT:s Aktuellt.

Själv svarade Anna Kinberg Batra på avgångskravet med följande ord: ”Jag tänker sitta kvar men jag tänker också ta till mig av kritiken”.

LÄS MER: Alla utom ett av partidistrikten stödjer Anna Kinberg Batra

I maj i år talade SVT Nyheter med flera tunga företrädare för partiet som då inte såg någon annan lösning än att peta Anna Kinberg Batra. Christian Gustavsson, ordförande för Moderaterna i Östergötland och ledamot av partistyrelsen, krävde öppet hennes avgång. Samtidigt var det många internt i partiet som menade att Gustavssons utspel och avgångskrav var överdrivet och fel.

Avgångskravet tycker sig vara som starkast i Stockholmsområdet, då det minskande förtroendet för Kinberg Batra varit som tydligast där.

LÄS MER: Statsvetare: Riskabelt byta ut Anna Kinberg Batra ett år före valet
