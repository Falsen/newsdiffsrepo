Karolinska stoppar hjälp till skönhetsopererade
Josefin Lennen MerckxReporter

Andningsproblem, näsborrar som blivit små som riskorn, frakturer, infektioner och nervskador. Det är några av de skador som en plastikkirurg på en klinik utanför Stockholm anklagas för att ha orsakat på en stor grupp patienter i samband med misslyckade näsoperationer, något som SVT Nyheter rapporterade om i slutet av juni.

Under sommaren har det kommit in ytterligare 18 anmälningar till IVO, Inspektionen för vård och omsorg, mot plastikkirurgen.

LÄS MER: Plastikkirurg anmäld för sina näsoperationer

Totalt handlar det nu om minst 46 anmälningar och skrivelser som rör skador som uppkommit i samband med plastikkirurgens näsoperationer. Läkare som har anmält kirurgen anser att han har varit gravt oskicklig och att han inte bör få utföra någon typ av näskirurgi i Sverige.

Flera av kirurgens patienter hade sökt sig till Karolinska sjukhusets öron-, näs-, halsklinik, där några av dem hade blivit lovade hjälp, bland annat med att återställa andningen. Men inbokade besök och operationer avbokades sedan med kort varsel. Kliniken hade då fattat ett policybeslut om att inte lägga några resurser på den här gruppens operationer.

– Ja, det är vår policy här, säger sektionschefen och professorn Pär Stjärne.

Det låter hårt?

– Visst det är hårt, men vi har ju begränsade resurser. Jag är ju medveten om att de här patienterna har besvär men det finns ju också ett utrymme att lösa det här inom den privata vården, säger han.

LÄS MER: SVT:s granskning visar: Myndigheterna hade redan varnats för näskirurgen

Patienter som har fått trånga lufthål av andra skäl än just skönhetsoperationer får däremot hjälp.

– Ja, för de patienterna har ju inte medvetet gjort det här valet och utsatt sig för den här risken. Så det är ju två helt olika saker. Om du har en man som misshandlar dig och du får en skada på näsan så att du inte kan andas så är ju det annorlunda än om du väljer att göra ett kosmetiskt ingrepp, säger Pär Stjärne.

Pär Stjärne hävdar att flera av landets vårdinstanser gör på samma sätt som Karolinska universitetssjukhuset. Han menar också att han har lagstöd för sin policy. Men det håller inte Socialstyrelsens jurist Anders Alexandersson med om.

– Jag bedömer inte att de har grund för att avvisa patienterna av den här anledningen.

Varför då?

– Därför att man inte får titta på orsaken till skadorna enligt hälso- och sjukvårdslagen. Man får bara titta på om det är medicinskt motiverat att åtgärda skadan, oberoende av var och vem som har orsakat den.

LÄS MER: Experten: Så undviker du misslyckade operationer

– Det här tog man också upp i statens offentliga utredning om åtgärder för ett stärkt konsumentskydd vid kroppsbehandlingar. Utredaren konstaterade att man inte får exkludera någon från vård även om en skada skulle ha orsakats inom skönhetsbranschen, säger Anders Alexandersson.

Precis som tobaksrökare, extremsportare och andra personer som har en riskfylld livsstil, ska alltså även skönhetsopererade kunna få hjälp av den offentliga vården när de drabbas av komplikationer eller skador, om det är medicinskt motiverat att behandla dem. Vården får inte moralisera över hur skadan uppkommit eller särbehandla olika grupper av patienter.

Vad kan hända om vårdgivaren bryter mot lagen?

– Om IVO anser att en vårdgivare inte fullgör sin skyldighet att tillhandahålla den vård som de måste tillhandahålla kan de komma med förelägganden, viten och förbud som en konsekvens. På så sätt kan de styra så att vårdgivaren måste ta emot en viss grupp patienter och inte särbehandla den gruppen i förhållande till andra, säger Anders Alexandersson.

LÄS MER: Dalia kunde knappt andas efter operationen
