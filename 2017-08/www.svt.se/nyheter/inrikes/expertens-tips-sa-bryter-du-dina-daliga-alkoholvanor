Expertens tips: Så bryter du dina dåliga alkoholvanor
Jon Lindhe

– Vi vet att många människor är oroliga över hur mycket de drack under sommaren. Efter sommaren är det viktigt att ta sig tid att reflektera över sin alkoholkonsumtion under semestern, särskilt viktigt är det för de som känner att det blev lite för mycket, säger Juan-Pablo Roa, vd på IQ.

Om man misstänker att man har ett alkoholberoende så ska man i första hand kontakta sjukvården. Men om man känner att det kanske har blivit lite för mycket drickande under sommaren så finns några steg man kan ta själv.

– Det finns saker som kan vara ganska enkelt, men har man alkoholproblem så måste man prata med en läkare, säger Juan-Pablo Roa.

LÄS MER: Nya siffror: Varannan dricker mer alkohol på semestern

Vad kan man då göra om man har svårt att bryta sina sommarvanor, och det känns som att det har blivit lite för mycket alkohol?

Enligt Juan-Pablo Roa är IQ:s webbtest ett bra första steg så man får en chans att reflektera kring sitt drickande.

Ett annat relativt enkelt steg är att inte ha alkohol hemma hela tiden.

– Om man märker att man smådricker till vardags så ha inte en bag-in-box hemma, säger Juan-Pablo Roa.

Det tredje tipset är att helt enkelt att dricka mer alkoholfritt.

– Vi har i dag väldigt mycket goda alkoholfria produkter. Om du är ute och dricker så varva med alkoholfritt. Man upplever att man dricker lika mycket men man minskar alkoholintaget ganska kraftigt, säger Juan-Pablo Roa.
