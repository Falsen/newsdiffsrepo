Här säljs alkohol och droger öppet i ungdomars telefoner
Ida Nordén

I Stockholm är instagramförsäljningen stor, det handlar bara om att veta vad kontona heter för att komma i kontakt med dem som säljer. Bland ungdomar är kontona allmänt kända, och det finns hundratals av dem.

– Jag tror inte det finns någon som vill ha alkohol som inte kan få tag på det, säger Erik som går andra året på gymnasiet.

Vad det gäller alkohol är det framför allt ren sprit som säljs på Instagram, nästan uteslutande vodka, ofta importerad. Vissa konton erbjuder utkörning i hela stan, andra möts på specifika tunnelbanelinjer.

Erik och hans kompis Jack berättar att de köpte första gången när de gick i åttan. Tillsammans med gymnasiekillarna testar SVT Dold hur snabbt det faktiskt går att komma över sprit och droger via Instagram som minderårig. Det visar sig inte vara särskilt svårt.

I princip omgående stämmer vi genom Instagram träff med en av försäljarna. Vid mötet väntar flera kunder, ett gäng tjejer som säger att de är 14 och 15 år gamla står först på tur. När de fått sina flaskor får Erik och Jack köpa sin vodka, och de får veta att det finns ecstasy, cannabis och Tramadol om de bara säger till innan. – Det gick rätt smidigt. En tjej slog på stort, hon skulle ha 15-årsfest och köpte fem flaskor vodka, säger Erik.

Josian Thompson är fältassistent på Östermalm och möter ungdomar nattetid. Hon är oroad över lättillgänglighet både vad det gäller alkohol och droger.

– Det är så många som far illa. Det värsta är när vi behövt köra 12-åringar till Maria ungdom för att de druckit så mycket så att de inte är kontaktbara, säger hon.

Josian Thompson berättar att ungdomar ibland har märkt att etiketterna på flaskorna är påklistrade.

– Det kan ju vara vad som helst i flaskorna, det kan vara aceton, säger hon.

Vissa konton marknadsför bara alkohol, men det finns också de som helt öppet annonserar om att de även har olika typer av droger. Även de som inte marknadsför det har ofta narkotika till försäljning.

– Jag tror aldrig vi har köpt av någon som inte också erbjudit droger, säger Jack, 17.

På Instagramkontona finns även gott om märkeskläder, knivar, knogjärn och soft air guns.

SVT Dold har sökt Instagram och ägaren Facebook för en intervju, som de avböjt.

Instagram lämnade istället följande kommentar:

”Instagram förbjuder marknadsföring och försäljning av illegalt innehåll, inklusive illegala droger. Vårt team granskar anmälningar och tar bort innehåll som bryter mot vår policy, och i vissa fall stänger vi ner kontot.”

SVT Dolds program om Instagramlangning finns på SVT Play.
