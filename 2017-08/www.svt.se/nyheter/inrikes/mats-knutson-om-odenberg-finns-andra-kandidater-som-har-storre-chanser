Mats Knutson om Odenberg: ”Finns andra kandidater som har större chanser”
Jon Lindhe

– Jag tror att det finns andra kandidater som har större chanser. Men jag vet ju inte ens vilka andra som står till förfogande. Varken Ulf Kristersson eller Elisabeth Svantesson har offentligt gett besked om de står till förfogande, säger Mats Knutson.

LÄS MER: Mikael Odenberg kandiderar till M-ledarposten

M i Norrbotten gick tidigare i dag ut med beskedet att de vill se Ulf Kristersson som ny partiledare. Och det var möjligt att det var det som fick Odenberg att meddela att han står till förfogande, tror Mats Knutson. Men han vidhåller sin tidigare ståndpunkt att Ulf Kristersson är den troligaste kandidaten.

– Givet att Carl Bildt inte ställer upp så tror jag Kristersson har störst chans.

Hur stor är chansen att Carl Bildt gör comeback?

– Jag tror väl inte de är så stora men man vet ju aldrig. Normalt sätt brukar man inte vilja komma tillbaka om man varit partiledare en gång,  säger Mats Knutson och fortsätter:

– Carl Bildt var statsminister under en period och det är möjligt att han vill tillbaka till det. Samtidigt innebär det ett stort risktagande att hoppa på ett partiledaruppdrag nu i Moderaterna. Mycket talar för att de kommer göra ett rätt dåligt val 2018. Har man varit partiledare förut, och statsminister, och utrikesminister, och nästan har en hjältestatus inom Moderaterna, så kanske han tänker både en och två gånger innan han äventyrar det.

Ulf Kristersson och Elisabeth Svantesson är de två Moderater som på förhand varit favorittippade att ersätta Anna Kinberg Batra. Kristersson är veteran inom partiet och har bland annat varit Muf-ordförande, kommunalråd i Strängnäs, suttit i riksdagen länge och varit socialförsäkringsminister i regeringen Reinfeldt.

Elisabeth Svantesson är andre vice ordförande för Moderaterna och har varit arbetsmarknadsminister. Även hon har ett starkt stöd i partiet, men Mats Knutson tror att Kristersson har en större chans.

LÄS MER: De kan ta över efter Kinberg Batra

Kommer Moderaterna satsa på en kvinna till i partiledarrollen när de har chansen?

– Det spelar nog inte någon större roll i det här läget. När de har valt den här partiledaren så är det mindre än ett år kvar till valet. Det är procenten som är det viktigt nu, inte könet på partiledaren. Däremot tror jag att Elisabeth Svantesson kan bli partiledare.

Mats Knutson tror dock inte det är troligt att båda kommer ställa upp samtidigt.

– Det är för tätt inpå valet. Man har ingen tid att läka sår så det kommer förmodligen bli en mer centralt styrd valberedningsprocess, där man vill ha så lite konflikt som möjligt.
