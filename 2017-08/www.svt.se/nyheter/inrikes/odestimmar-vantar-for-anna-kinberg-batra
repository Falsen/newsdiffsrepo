Länsförbunden kräver: Avgå – nio distrikt enade
Jon Lindhe

Stockholm, Uppsala, Västerbotten, Gotland, Dalarna, Örebro och Sörmland, Stockholms stad och nu senast Västernorrland har meddelat att de ställer sig bakom avgångskravet på Anna Kinberg Batra.

Nu kan alltså de kritiska länsförbunden välja att kalla till en extrastämma vid höstens partistämma – och där utlysa ett nyval till partiledarposten.

Om Anna Kinberg Batra väljer att stanna kan de kritiska förbunden välja att gå till partiledningen och kräva att en extra stämma kallas in. Då kommer valberedningen börja arbeta för att lansera en motkandidat.

LÄS MER: Statsvetaren: ”Partiledarbyte kan vara en panikhandling”

Sveriges Radio var först med att berätta att Moderaternas förbundsstyrelse i Västernorrland hade svängt, men uppgifterna bekräftas nu av förbundsstyrelsens ordförande Jörgen Berglundett, i ett mejl till SVT Västernorrland.

”Jag kan bekräfta de uppgifter som Sveriges Radio har angående Moderaterna i Västernorrland om att vår förbundsstyrelse har anslutit oss till att kräva Anna Kindberg Batras avgång som partiledare”.

LÄS MER: Moderaterna i Västernorrland ändrar sig – kräver Kinberg Batras avgång

Ordförande för Moderaterna i Stockholms stad, Joakim Larsson, säger att det är med blandade känslor som Stockholms stad nu kräver att Anna Kinberg Batra ska avgå.

– Nu önskar vi att partiledaren väger samman alla variabler och själv fattar ett beslut, säger Joakim Larsson och fortsätter.

– Det finns samtidigt ett starkt stöd för Kinberg Batra i Stockholms stad, det är en kandidat som vi själva har drivit fram, men man kan inte gå till val om man inte har nästan hundra procent stöd som partiledare, säger Joakim Larsson.

Men enligt Moderaternas presschef, Linda Norberg, har Anna Kinberg Batra inga planer på att avgå. Hon står fast vid gårdagens besked om att hon stannar på sin post.

– Beskedet är detsamma, Anna Kinberg Batra avgår inte, säger Linda Norberg.

LÄS MER: Gudrun Schyman: Kvinnliga partiledare blir hårdare bedömda

Anna Kinberg Batra har fått kritik tidigare. Men den här gången är motståndet mer samordnat och läget allvarligare, erfar SVT:s politiska kommentator Elisabeth Marmorstein.

– I våras fanns det här avgångskraven. Då agerade Anna Kinberg Batra och möblerade om i partitoppen, Tomas Tobé fick sluta och Beatrice Ask fick också lämna. Kinberg Batra sa då själv att hon skulle bli tydligare och mer kommunikativ, säger Elisabeth Marmorstein och fortsätter.

– Den här gången är processen mer samordnad. De som vill att hon ska avgå har snackat ihop sig. Det gör den här rundan mycket besvärligare för Anna Kinberg Batra.

LÄS MER: De kan ta över om Kinberg Batra avgår

Moderaterna i Malmö meddelade under torsdagen att man kommer kräva hela partilednings avgång om Anna Kinberg Batra fälls.

”Om Anna Kinberg Batra väljer att avgå måste hela partistyrelsen ställa sina platser till förfogande.  Skulden för Moderaternas svaga opinionsläge ligger inte enbart på partiledaren utan på hela ledningen. Partiledaren är ett viktigt skyltfönster för Moderaterna men ansvaret för bristen på tydlighet måste delas av flera. Hela ledningens förtroende måste prövas och en ny partiledare måste också få möjlighet att bygga ett starkt lag runtomkring sig. ” uppger Malmömoderaterna för SVT Nyheter.

LÄS MER: Så här ser stödet för Batra ut – län för län

Anna Kinberg Batra kan också välja att avgå själv, något som inte verkade vara ett alternativ för partiledaren. Men med en tredjedel av partidistrikten emot sig är det en tuff uppgift att leda partiet.

– När det här trycket är så starkt så blir det väldigt svårt. Att ha en tredjedel av länsförbunden emot sig, det blir nästan en övermänsklig uppgift för vem som helst att hantera, säger Elisabeth Marmorstein.

Imorgon väntas flera länsförbund lämna besked, däribland Östergötland, Kronoberg och Jämtland.
