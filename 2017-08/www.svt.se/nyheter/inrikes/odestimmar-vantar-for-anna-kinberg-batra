Länsförbunden kräver: Avgå – åtta distrikt enade
Jon Lindhe

Stockholm, Uppsala, Västerbotten, Gotland, Dalarna, Örebro och Sörmland samt Stockholms stad har meddelat att de ställer sig bakom avgångskravet på Anna Kinberg Batra. Det innebär att kraven för en extrastämma nu är uppfyllda.

– Nu önskar vi att partiledaren väger samman alla variabler och själv fattar ett beslut, säger ordförande för moderaterna i Stockholms stad Joakim Larsson, till SVT Nyheter.

Även om Anna Kinberg Batra vill fortsätta kan hon komma att tvingas bort av sina partikamrater. För att byta ut en partiledare krävs det en extrastämma, då behövs det minst att en tredje del – åtta länsförbund  - vill se en ny partiledare.

Nu kan alltså dessa länsförbund välja att kalla till en extrastämma vid höstens moderatstämma – och där utlysa ett nyval till partiledarposten.

LÄS MER: Statsvetaren: ”Partiledarbyte kan vara en panikhandling”

Anna Kinberg Batra har fått kritik tidigare. Men den här gången är motståndet mer samordnat och läget allvarligare, erfar SVT:s politiska kommentator Elisabeth Marmorstein.

– I våras fanns det här avgångskraven. Då agerade Anna Kinberg Batra och möblerade om i partitoppen, Tomas Tobé fick sluta och Beatrice Ask fick också lämna. Kinberg Batra sa då själv att hon skulle bli tydligare och mer kommunikativ, säger Elisabeth Marmorstein och fortsätter.

– Den här gången är processen mer samordnad. De som vill att hon ska avgå har snackat ihop sig. Det gör den här rundan mycket besvärligare för Anna Kinberg Batra.

Hur Anna Kinberg Batra själv ställer sig till kritiken är i nuläget oklart

– Igår var hon väldigt stridslysten och sa att ”jag avgår inte”. Det här handlar om hur hon värderar sitt stöd i slutändan, säger Elisabeth Marmorstein.

Om de kritiska förbunden nu väljer att gå till partiledningen och kräva att en extra stämma kallas in kommer valberedningen börja arbeta. Det finns inom partiet krav som kan leda till ett omval av hela partiledningen.

Anna Kinberg Batra kan också välja att avgå själv, något som inte verkade vara ett alternativ för partiledaren under gårdagen. Men med en tredjedel av partidistrikten emot sig är det en tuff uppgift att leda partiet.

– När det här trycket är så starkt så blir det väldigt svårt. Att ha en tredjedel av länsförbunden emot sig, det blir nästan en övermänsklig uppgift för vem som helst att hantera, säger Elisabeth Marmorstein.

LÄS MER: De kan ta över om Kinberg Batra avgår

Moderaterna i Malmö meddelar att man kommer kräva hela partilednings avgång om Anna Kinberg Batra fälls.

”Om Anna Kinberg Batra väljer att avgå måste hela partistyrelsen ställa sina platser till förfogande. Skulden för Moderaternas svaga opinionsläge ligger inte enbart på partiledaren utan på hela ledningen. Partiledaren är ett viktigt skyltfönster för Moderaterna men ansvaret för bristen på tydlighet måste delas av flera. Hela ledningens förtroende måste prövas och en ny partiledare måste också få möjlighet att bygga ett starkt lag runtomkring sig. ” uppger Malmömoderaterna för SVT Nyheter.

LÄS MER: Så här ser stödet för Batra ut – län för län
