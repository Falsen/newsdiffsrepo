ANALYS: M står inför en mardrömssituation
Mats KnutsonInrikespolitisk kommentator

Statsminister Stefan Löfven har dock skäl att vara nöjd idag. Moderaterna är Socialdemokraternas självklara huvudmotståndare och också det parti som traditionellt leder den borgerliga oppositionen. Utan partiledare får Moderaterna svårt att axla den uppgiften. Det innebär ytterligare några månaders respit för regeringen, viktiga månader i upptakten inför nästa års valrörelse.

TV: Här meddelar Anna Kinberg Batra sin avgång

När Moderaterna nu ska samla sig för att välja en ny partiledare kommer partiets huvudfokus att vara riktat inåt det egna partiet. En snabb valberedningsprocess med ett tydligt utslag kan minska de negativa följderna för partiet.

En uppslitande och utdragen partiledarstrid kan få förödande konsekvenser för partiet inför nästa års valrörelse.

Två huvudkandidater att efterträda Anna Kinberg Batra har redan utkristalliserat sig. Förra arbetsmarknadsministern Elisabeth Svantesson och ekonomisk-politiske talespersonen Ulf Kristersson. Båda kan sannolikt samla stöd i partiet, men vi vet ännu inte om de är beredda att kandidera.

Störst möjligheter att bli vald har troligen Ulf Kristersson, med en lång karriär i partiet bakom sig, både som riks- och kommunpolitiker. Han är en erkänt duktig talare och debattör. Elisabeth Svantesson å andra sidan är mycket populär ute bland de partiaktiva och sådant kan ha stor betydelse vid ett partiledarval.

LÄS MER: Här är hetaste kandidaterna att ta över partiledarrollen

Men det finns också andra som nämns som möjliga partiledare. Förre försvarsminister Mikael Odenberg är beredd att anta uppmaningen om han får frågan från partiledningen. Sannolikt har han inte tillräckligt stort stöd i partiet. Förre partiledaren och utrikesministern Carl Bildt skulle få uppdraget direkt om han vore intresserad. Sannolikt är han dock inte villig att ännu en gång ta på sig detta tunga uppdrag. Partiets tidigare kelgris Anders Borg har förmodligen förstört sina möjligheter efter sommarens festskandal.

I diskussionen har även andra namn förts fram, till exempel riksdagsledamöterna Johan Forssell och Niklas Wykman. Men knappast någon av dem är tillräckligt erfaren för att kliva in och ta över partiet i detta krisartade läge.

Oavsett vem som tillträder som ny partiledare väntar ett svårt läge. Med ett år kvar till valet ligger Moderaterna på historiskt låga nivåer i opinionsmätningarna. De interna stridigheterna som nu pågår i partiet kan leda till ytterligare tapp i opinionen.

Politiskt kläms Moderaterna mellan Centerpartiets och Sverigedemokraterna och har ännu inte knäckt koden för att vinna tillbaka alla de väljare som flytt. En ny partiledare måste ge besked om hur relationen till Sverigedemokraterna ska hanteras framöver, en kontroversiell fråga som skapat både konflikt och väljarflykt i Moderaterna.

TV: Därför har Kinberg Batra kritserats

Anna Kinberg Batra har haft uppenbara problem som partiledare. Hon har ofta lämnat otydliga besked, vilket förvärrat Moderaternas besvärliga läge. I debatter har hon framstått som stel, vilket lett till intern kritik. Men partiets problem är inte enbart en personfråga.

Moderaternas politik har under lång tid utformats i skärningspunkten mellan liberalism och konservatism. Under Reinfeldts tid som partiledare distanserade sig partiet från konservatismen och blev allt mer liberalt. När invandringspolitiken växte i betydelse valde många konservativa väljare att i stället gå till Sverigedemokraterna. Valet 2014 blev ett svidande nederlag för partiet.

När Anna Kinberg Batra lagt om flyktingpolitiken och signalerat ett nytt förhållningssätt till Sverigedemokraterna har i stället de liberala väljarna flytt till Centerpartiet, utan att väljarna från Sverigedemokraterna kommit tillbaka.

Att lösa denna svåra ekvation blir en huvudutmaning för en ny moderat partiordförande.

LÄS MER: ”Beklagar” – så kommenterar politikerkollegorna avgångsbeskedet

En kanske minst lika svår uppgift blir att samla alliansen. Anna Kinberg Batras avhopp har ju gjort även alliansen ledarlös. Frågan är dock om en ny moderatledare förmår att blåsa liv i en allians som de senaste åren fört en alltmer tynande tillvaro.
