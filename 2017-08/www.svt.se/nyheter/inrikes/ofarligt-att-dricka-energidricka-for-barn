Ofarligt för barn att dricka energidryck ”i måttliga mängder”
Lizette Edfeldt

De senaste fem åren har konsumtionen av energidryck nästan fördubblats i Sverige, visar statistik från Sveriges bryggerier.

Samtidigt minskar konsumtionen av läsk. När SVT:s Lilla Aktuellt frågar barn på stan om denna högkoffeinhaltade dryck finns det många åsikter.

– Det är tufft att dricka det om typ några tjejer kollar på dig. Det ser det tufft ut att dricka i den här åldern, säger Tristan Grela, 11 år.

– Det är ju väldigt mycket koffein i det så alltså det är ju inte bra att dricka det för ofta, säger Hugo Carmback, 12 år.

Det har länge diskuterats huruvida energidrycker är bra eller dåligt att dricka – speciellt för barn. Ulla Beckman Sundh är toxikolog på Livsmedelsverket och menar att det är okej för barn kan dricka denna dryck, men att mängden spelar roll.

– Om man är liten, väger lite och är känslig för koffein kan man tycka att två burkar ger effekt – om man är känslig. Men det är väldigt beroende på vem man är. En del mår bra av det.

Beckman Sundh menar att energidrycker är som en läskedryck med koffein i och tillhör kategorin för lördagsgodis. Och att det, precis om läsk, inte är farligt för barn om man inte överkonsumerar det.

– Det beror vad man menar med farligt och det beror på hur mycket man dricker. I måttliga mängder är det inte farligt, men det går alltid att dricka för mycket och då är det framförallt koffeinet som man känner av och mår dåligt av.

I dag finns det ingen lag om åldersgräns för att konsumera energidrycker. Och det är alltså inte olagligt för barn att dricka det.

LÄS MER: Få följer åldersgräns för energidryck

– De här dryckerna säljs i hela EU så vi kan inte ha egna regler i Sverige om vi inte visar att vi svenskar är mer känsliga än resten av Europa. Så det ligger utanför vad Sverige kan bestämma själv, utan vi måste få godkänt om vi gör åldersgräns eller något annat förbud, säger Ulla Beckman Sundh.

I de flesta stora matvarukedjor i Sverige måste man ändå vara 15 år för att köpa en energidryck, men detta gäller inte överallt. De butiker som inte ingår i Svensk Dagligvaruhandels medlemsföretag behöver inte följa denna åldersrekommendation.

När Lilla Aktuellt frågade barn om det är svårt att få tag i drycken uppger många att det inte är det.

– Det finns några butiker som har åldersgräns, men de flesta vi har varit hos har inte det, säger Hugo Carmback.

– Vi har varit i typ fem stycken affärer och en av dem har haft åldersgräns, säger Wilmer Olofsson, 12 år.
