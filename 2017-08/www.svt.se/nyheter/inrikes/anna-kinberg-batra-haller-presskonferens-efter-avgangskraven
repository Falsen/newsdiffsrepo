Anna Kinberg Batra håller presskonferens efter avgångskraven
Johanna Eklundh

”I dag håller Moderaternas partiledare Anna Kinberg Batra pressträff om läget i Moderaterna”. Det är beskedet som gått ut till svenska medier från partihögkvarteret på fredagmorgonen.

LÄS MER: Hälften av distrikten vill byta partiledare

Kinberg Batra har flera gånger upprepat att hon vill sitta kvar som Moderatledare och tänker strida mot avgångskraven, senast på torsdagen gav hon det beskedet via presstjänsten.

Stockholm, Uppsala, Västerbotten, Gotland, Dalarna, Örebro och Södermanland, Stockholms stad och Västernorrland har det senaste dygnet meddelat att de ställer sig bakom avgångskravet på Anna Kinberg Batra. Under torsdagskvällen anslöt även Jämtland och Östergötlands länsförbund.

Totalt vill alltså elva distrikt nu byta partiledare.

LÄS MER: Här är länen som vill avsätta Kinberg Batra

Avgångskraven kommer efter en längre tids motvind i opinionen för Moderaterna. För en dryg vecka sedan kom nya siffror från SvD/Novus där Moderaterna fick rekordlåga 15,2 procent – 8,1 procentenheter under valresultatet 2014.

Om Anna Kinberg Batra ger besked om att hon lämnar sin roll som M-ledare är det oklart vem som blir hennes ersättare. Mikael Odenberg sa på torsdagen att han skulle tacka ja om han fick erbjudandet, men ses som en joker i sammanhanget.

LÄS MER: De här kan ta över partiledarrollen

De hetaste kandidaterna är exministrarna Ulf Kristersson och Elisabeth Svantesson, enligt SVT:s inrikespolitiske kommentator Mats Knutson.
