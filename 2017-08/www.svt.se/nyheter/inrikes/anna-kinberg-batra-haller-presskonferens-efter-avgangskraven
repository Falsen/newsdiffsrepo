Anna Kinberg Batra håller presskonferens efter avgångskraven
Johanna Eklundh

”I dag håller Moderaternas partiledare Anna Kinberg Batra pressträff om läget i Moderaterna”. Det är beskedet som gått ut till svenska medier från partihögkvarteret på fredagmorgonen.

Kinberg Batra har flera gånger upprepat att hon vill sitta kvar som Moderatledare och tänker strida mot avgångskraven, senast på torsdagen gav hon det beskedet via presstjänsten.

Även på fredagsmorgonen fick Svenska Dagbladet samma besked, något pressjouren inte vill kommentera till SVT efteråt.

– Vi kan inte säga något om det, eller om vad presskonferensen handlar om. Det får ni se då, säger Moderaternas Ina Kokalari till SVT Nyheter.

TV: Mats Knutson: ”Oavsett vad hon gör kommer hon vara en förlorare”

Stockholm, Uppsala, Västerbotten, Gotland, Dalarna, Örebro och Södermanland, Stockholms stad och Västernorrland har det senaste dygnet meddelat att de ställer sig bakom avgångskravet på Anna Kinberg Batra. Under torsdagskvällen anslöt även Jämtland och Östergötlands länsförbund.

Totalt vill alltså elva distrikt nu byta partiledare.

LÄS MER: Hälften av distrikten vill byta partiledare

Avgångskraven kommer efter en längre tids motvind i opinionen för Moderaterna. För en dryg vecka sedan kom nya siffror från SVT/Novus där Moderaterna fick rekordlåga 15,2 procent – 8,1 procentenheter under valresultatet 2014.

Om Anna Kinberg Batra ger besked om att hon lämnar sin roll som M-ledare är det oklart vem som blir hennes ersättare. Mikael Odenberg sa på torsdagen att han skulle tacka ja om han fick erbjudandet, men ses som en joker i sammanhanget.

De hetaste kandidaterna är exministrarna Ulf Kristersson och Elisabeth Svantesson, enligt SVT:s inrikespolitiske kommentator Mats Knutson.

Kristersson har sagt att han inte är en kandidat till partiledarposten.

LÄS MER: De här kan ta över partiledarrollen

LÄS MER: Gudrun Schyman: Kvinnliga partiledare blir hårdare bedömda
