Anna Kinberg Batras avgår som partiledare för Moderaterna
Johanna Eklundh

Efter månader av kritik och en intensiv vecka av avgångskrav, som kulminerade i att 11 av 22 partidistrikt krävde M-ledarens avgång på torsdagen, kallade Anna Kinberg Batra till presskonferens. Efter en lång inledning om Moderaternas, regeringens och Sveriges utmaningar kom beskedet som det spekulerats så mycket om.

– För att kunna lösa uppgiften och leda oss hela vägen till en ny regering måste förutsättningarna finnas. Det är min bedömning att de inte gör det längre. Jag har därför meddelat valberedningen att jag lämnar uppdraget som partiledare, säger Anna Kinberg Batra.

Anna Kinberg Batra säger att hon hade fattat beslutet på torsdagskvällen.

– Jag har försökt lösa uppgiften och vända läget som vi är i nu.  Men när det inte går att få presentera politiken, då går det heller inte att sitta kvar, säger Anna Kinberg Batra.

På presskonferensen passade hon också på att ge en känga till sina partikamrater.

– Det är för många moderater som bara ägnar sig åt det som kan beskrivas som självskadepolitik. Jag är besviken på vår situation, säger Kinberg Batra.

Kinberg Batra tackade dem som stöttat henne, och hon tackade också sina allianskollegor, som stöttat henne ”i vått och torrt”.

– Jag kommer att sakna vår gemenskap som personer, säger hon.

Hon säger sig vara stolt över att ha varit den första kvinnan som lett Moderaterna, men att hon också de senaste tre åren påmints om att män och kvinnor behandlas olika i politiken.

– Jag hoppas min dotter kan uppleva att Sverige får sin första kvinnliga statsminister.

LÄS MER: Gudrun Schyman: Kvinnliga partiledare blir hårdare bedömda

Moderaterna har haft efter en längre tids motvind i opinionen. För en dryg vecka sedan kom nya siffror från SVT/Novus där Moderaterna fick rekordlåga 15,2 procent – 8,1 procentenheter under valresultatet 2014.

Att Anna Kinberg Batra öppnat för samarbete med Sverigedemokraterna tros vara en sak som lett till det sämre väljarstödet. Men Kinberg Batra ångrar inte att hon öppnade dörren för SD.

– Att ta tag i besvärliga frågor betyder också att ta sina smällar. Men jag ångrar absolut inte mina ställningstaganden. Att söka stöd i hela Sveriges riksdag för sin politik och stå för sin politik, det ångrar jag absolut inte.

Det är oklart vem som blir hennes ersättare. Mikael Odenberg sa på torsdagen att han skulle tacka ja om han fick erbjudandet, men ses som en joker i sammanhanget.

De hetaste kandidaterna är exministrarna Ulf Kristersson och Elisabeth Svantesson, enligt SVT:s inrikespolitiske kommentator Mats Knutson. Båda har tidigare sagt att de inte vill ha jobbet.

Anna Kinberg Batra vill inte spekulera i vem som blir hennes efterträdare.

– En sak är viktig, oavsett vem det blir, det är att hela partiet sluter upp.

LÄS MER: De här kan ta över partiledarrollen
