Anna Kinberg Batras avgår som partiledare för Moderaterna
Johanna Eklundh

I går kväll kom hon fram till slutsatsen att det inte längre finns förutsättningar att leda partiet. Hon anser att hon inte kan bedriva det förnyelsearbete av politiken som är nödvändigt.

– Jag har försökt lösa uppgiften och vända läget som vi är i nu. Men när det inte går att få presentera politiken, då går det heller inte att sitta kvar, säger Anna Kinberg Batra.

Kinberg Batra har uppmanat partiets valberedning att kalla till extrastämma för att kunna välja hennes efterträdare.

– Det här betyder inte att Moderaternas problem är över, säger hon – och uppmanar alla i partiet att sluta upp kring den som blir hennes efterträdare.

-  Det är för många moderater som bara ägnar sig åt det som kan beskrivas som självskadepolitik. Jag är besviken på vår situation. Jag tar mitt ansvar för min del i det, säger Kinberg Batra.

Kinberg Batra tackar dem som stöttat henne, och hon tackar också sina allianskollegor, som stöttat henne ”i vått och torrt”.

-Jag kommer att sakna vår gemenskap som personer, säger hon.

Hon säger sig vara stolt över att ha varit den första kvinnan som lett Moderaterna, men att hon är medveten om att män och kvinnor behandlas olika.

– Jag är stolt över förtroendet jag fick att vara partiledare och bli Moderaternas första kvinnliga partiledare. Jag hoppas min dotter kan uppleva att Sverige får sin första kvinnliga statsminister.

Elva partidistrikt har att Anna Kinberg Batra ska lämna sin post, detta efter en längre tids motvind i opinionen. För en dryg vecka sedan kom nya siffror från SVT/Novus där Moderaterna fick rekordlåga 15,2 procent – 8,1 procentenheter under valresultatet 2014.

Att Anna Kinberg Batra öppnat för samarbete med Sverigedemokraterna tros vara en sak som lett till det sämre väljarstödet. Men Kinberg Batra ångrar inte att hon öppnade dörren för SD.

– Att ta tag i besvärliga frågor betyder också att ta sina smällar. Men jag ångrar absolut inte mina ställningstaganden. Att söka stöd i hela Sveriges riksdag för sin politik och stå för sin politik, det ångrar jag absolut inte.

Det är oklart vem som blir hennes ersättare. Mikael Odenberg sa på torsdagen att han skulle tacka ja om han fick erbjudandet, men ses som en joker i sammanhanget.

De hetaste kandidaterna är exministrarna Ulf Kristersson och Elisabeth Svantesson, enligt SVT:s inrikespolitiske kommentator Mats Knutson.

Anna Kinberg Batra vill inte spekulera i vem som blir hennes efterträdare.

– En sak är viktig, oavsett vem det blir, det är att hela partiet sluter upp.

LÄS MER: De här kan ta över partiledarrollen

LÄS MER: Gudrun Schyman: Kvinnliga partiledare blir hårdare bedömda
