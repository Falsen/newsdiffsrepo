Analys: Frikostig valbudget verkar vänta
Mats KnutsonInrikespolitisk kommentator

Enligt Magdalena Andersson finns ett reformutrymme på 40 miljarder kronor i den kommande budgeten. Det finns alltså gott om pengar till olika satsningar inför den stundande valrörelsen.

Finansministerns huvudbudskap när hon mötte medierna på Harpsund var att svensk ekonomi fortsätter att gå som tåget. Tillväxten revideras upp och arbetslösheten skrivs ner kraftigt. Samtidigt växer överskotten i de offentliga finanserna. Så mycket att regeringen nu alltså anser att det finns ett reformutrymme på hela 40 miljarder kronor.

Oppositionen lär kontra med att budgeten bygger på orealistiska glädjekalkyler. Statliga Konjunkturinstitutet menade till exempel i sin senaste prognos att reformutrymmet endast är 12 miljarder kronor, alltså betydligt mindre pengar än vad regeringen anser sig förfoga över.

Hittills har regeringen bland annat lovat mer pengar till polisen och sänkt skatt för pensionärer. Den senaste försvarsuppgörelsen innebär också att anslagen höjs till försvarsmakten. Men med tanke på det stora reformutrymmet finns det alltså gott om plats för ytterligare satsningar.

Ett vallöfte från 2014 som ännu inte infriats är höjda barnbidrag. Ett sådant förslag lär levereras i höstens budget. Ytterligare jobbsatsningar är också att vänta om regeringen ska kunna nå en arbetslöshet på 5,9 procent nästa år.

Med tanke på det ekonomiska läget borde allt vara frid och fröjd inom regeringen just nu. Men så är inte fallet. Tre av regeringens aviserade skattehöjningar har fått oppositionen i riksdagen att gå i taket. Fullföljs dessa skattehöjningar hotar oppositionen med en misstroendeförklaring mot tre ministrar.

Näringsminister Mikael Damberg, infrastrukturminister Tomas Eneroth och biträdande finansminister Per Bolund är i farozonen. Skatterna som oppositionen vill stoppa är förslaget till en ny flygskatt, höjd statlig inkomstskatt och höjd skatt för småföretagare.

Frågan är om statsminister Stefan Löfven är beredd att riskera att mista ytterligare tre ministrar efter den sommar som gått. Efter IT-skandalen vid Transportstyrelsen fick ju både inrikesminister Anders Ygeman och infrastrukturminister Anna Johansson avgå. Mycket pekar på att också försvarsminister Peter Hultqvist avsätts när riksdagen öppnar i september.

Sannolikt vill statsminister Stefan Löfven hellre sätta fokus på den välfyllda budget regeringen kommer att gå till val på. Innehållet i den riskerar annars att komma i skymundan för nya turer om ministrar som riskerar att avsättas.

Dessutom finns i dag inget större behov i statskassan av de intäkter de aviserade skattehöjningarna väntas ge. Sammanlagt handlar det om cirka fem miljarder kronor, vilket kan ställas i relation till de 40 miljarder kronor i budgetutrymme som finansministern talade om i dag.

Frågan är dock om Miljöpartiet är berett att köpa lugn och ro i regeringen i utbyte mot en flygskatt som partiet länge har slagits för? Och om Vänsterpartiet är berett att acceptera att höjningen av inkomstskatten skjuts på framtiden?

För att undvika en regeringskris i upptakten inför valåret är det dock rimligt att anta att regeringen väljer att backa om inte i samtliga tre skattefrågor, så i alla fall i två av dem. Eller att nya förslag på dessa områden arbetas fram, förslag som kan accepteras av oppositionen i riksdagen.
