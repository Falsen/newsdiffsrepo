Moderata förbundsordföranden: ”Kinberg Batra måste fundera över sin ställning”
Elisabeth Marmorstein

Inom det egna partiet blir förtroendet allt lägre för Anna Kinberg Batra. Tidigare har flera kommunalråd riktat stark kritik mot partiledaren – en av dem har krävt hennes avgång.

Vid lunchtid på onsdag hade 25 moderata kommunalråd i Stockholms län en telefonkonferens för att diskutera moderatledarens framtid.

– En övervägande majoritet i kommunalrådsgruppen saknar förtroende för Anna Kinberg Batra, säger Parisa Liljestrand, kommunstyrelseordförande i Vallentuna.

LÄS MER: Majoritet av M-toppar i Stockholm saknar förtroende för Kinberg Batra

Efter interna samtal inom partiet säger Kjell Jansson, länsförbundsordförande i Stockholms läns partidistrikt, att förbundsstyrelsen för Moderaterna i Stockholms län, och även bland kommunalråden, att en majoritet saknar förtroende för Anna Kinberg Batra.

LÄS MER: Kommunalrådet Pehr Granfalk vill se Anna Kinberg Batras avgång

Enligt Kjell Jansson bör någon annan leda partiet under den kommande valrörelsen.

– Vi har kommit fram till att förtroendet saknas för partiledaren och tycker att det är lämpligt med ett byte till ny partiledare, säger Kjell Jansson till SVT Nyheter.

Vad är huvudorsaken till det här?

– Vi tappar väldigt mycket stöd i opinionen, vi ser inte att det vänder upp och vi har historiskt dåliga siffror i Stockholms län. Det är de sämsta siffrorna på 30 år.

Kjell Jansson menar att posten som partiledare måste kunna ifrågasättas. Han vill nu att partiets valberedning ska sammankallas.

– Förtroendet har försämrats under sommaren, det fanns fortfarande kvar i maj.

Vad har hänt sedan dess?

– Det har inte hänt så mycket och det kanske är det som är problemet. Vi tror att det är bra för partiet med ett byte, säger Kjell Jansson till SVT Nyheter.

LÄS MER: Partisekreteraren: Anna Kinberg Batra sitter kvar

Och även utanför Stockholm dyker det upp moderatpolitiker som nu vill se en ny partiledare.

Även Dalarnas länsförbund kräver Anna Kinberg Batras avgång.

– Vi befinner oss i en situation där det är svårt för Anna Kinberg Batra att fortsätta som partiledare, säger Carl-Oskar Bohlin, förbundsordförande för Moderaterna i Dalarna, till SVT Nyheter, och fortsätter:– Det är svårt att vinna nytt väljarstöd med en så, tyvärr, impopulär partiledare.

Enligt Carl-Oskar Bohlin har det stor betydelse att Stockholms län, Anna Kinberg Batras eget länsförbund, kräver hennes avgång.

– Då går det inte att utöva ett bra ledarskap för kommande val för Anna Kinberg Batra.

Hon säger själv att hon inte tänker avgå, hur ser du på det?

– Det får stå för henne. Jag kan konstatera att det inte är hon själv som avgör vilket förtroende hon åtnjuter i och utanför partiet.

Och även i Uppsala län dyker det upp moderata toppolitiker som vill ha en ny ledare inför valet nästa år.

– Givet de förutsättningar som råder med opinionsläget så anser jag i allra högsta grad att förändringsåtgärder bör vidtas i form av en omorganisering, ett partiledarbyte, säger Daniel Blomstedt (M), kommunalråd och gruppledare i Tierps kommun, till SVT Nyheter Uppsala.

På onsdagkvällen efter ett extrainsatt möte meddelade även Uppsala att de ställer sig bakom kravet att byta ut Kinberg Batra.

-Vi har haft en lång diskussion och kommit fram till att vi behöver byta partiledare i det här läget. Det var en helt enig förbundsstyrelse som uttalade det här, säger Fredrik Ahlstedt, förbundsordförande för Moderaterna i Uppsala.

– Det fungerar inte med kommunikationen till väljarna. Vi möter dagligen väljare som har olika synpunkter. Det är svårt att kunna prata moderat politik när alla vill prata om att partiledaren inte är tillräckligt bra.

Vem kan efterträda Anna Kinberg Batra?

-Vi har inte haft en sådan diskussion utan vi är väldigt tydliga med att vi nu, det var en del av vårt beslut, uppmanar valberedningen att sätta igång och arbeta för att finna en lämplig kandidat.

Och även Moderaterna i Västerbotten ställer sig bakom avgångskravet.

– Vi har beslutat att ställa oss bakom avgångskraet. Vi tycker helt enkelt att partiet behöver tydlig nystart. Det är krisartade siffror, säger Anders Ågren, ordförande för Moderaterna i Västerbotten till SVT Nyheter, och fortsätter:

– Det är inget trevligt besked men nödvändigt inför valet. Nu hoppas vi att det kommer ett snabbt beslut då partiet befinner sig i kris.

Redan i våras krävde Moderaterna i Östergötlands ordförande, Christian Gustavsson, att partiledaren skulle bytas ut och igår krävde Pehr Granfalk, moderat kommunalråd i Solna, att Kinberg ska avgå.

Även Moderaternas ungdomsförbund, MUF, saknar förtroende för partiledaren Anna Kinberg Batra. Det bekräftar ordföranden Benjamin Dousa för SVT Nyheter.
