Moderata förbundsordföranden: ”Kinberg Batra måste fundera över sin ställning”
Elisabeth Marmorstein

Inom det egna partiet blir förtroendet allt lägre för Anna Kinberg Batra. Tidigare har flera kommunalråd riktat stark kritik mot partiledaren – en av dem har krävt hennes avgång.

Vid lunchtid på onsdag hade 25 moderata kommunalråd i Stockholms län en telefonkonferens för att diskutera moderatledarens framtid.

– En övervägande majoritet i kommunalrådsgruppen saknar förtroende för Anna Kinberg Batra, säger Parisa Liljestrand, kommunstyrelseordförande i Vallentuna.

LÄS MER: Majoritet av M-toppar i Stockholm saknar förtroende för Kinberg Batra

Efter interna samtal inom partiet säger Kjell Jansson, länsförbundsordförande i Stockholms läns partidistrikt, att förbundsstyrelsen för Moderaterna i Stockholms län, och även bland kommunalråden, att en majoritet saknar förtroende för Anna Kinberg Batra.

– Förbundsordförande Kjell Jansson har meddelat Anna Kinberg Batra hur läget ser ut i Stockholms län och bett henne fundera över sin ställning som partiledare.

– De möten som hållits i dag gäller Stockholms län. Hur andra förbund ser på frågan måste de själva svara på.

LÄS MER: Kommunalrådet Pehr Granfalk vill se Anna Kinberg Batras avgång

Enligt Kjell Jansson bör någon annan leda partiet under den kommande valrörelsen.

– Moderaterna befinner sig i ett allvarligt läge. Den sammantagna bedömningen från förbundsstyrelsen och kommunalråden är att Anna Kinberg Batra inte är rätt person att leda partiet i valrörelsen.

Kjell Jansson säger att efter partiets dalande opinionssiffror och interna diskussioner måste posten som partiledare kunna ifrågasättas.

– Det är naturligt att det förs en diskussion om partiets ledarskap i ett läge där vi tappat så mycket förtroende bland väljarna. Efter de interna diskussioner som förts står det nu klart att en stor majoritet av våra ledande förtroendevalda i Stockholms län vill se en ny partiledare för Moderaterna

LÄS MER: Partisekreteraren: Anna Kinberg Batra sitter kvar
