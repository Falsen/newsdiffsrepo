Moderata förbundsordföranden: ”Kinberg Batra måste fundera över sin ställning”
Elisabeth Marmorstein

Inom det egna partiet blir förtroendet allt lägre för Anna Kinberg Batra.

Vid lunchtid på onsdag hade 25 moderata kommunalråd i Stockholms län en telefonkonferens för att diskutera moderatledarens framtid.

LÄS MER: De kan ta över om Kinberg Batra avgår

Efter interna samtal inom partiet säger Kjell Jansson, länsförbundsordförande i Stockholms läns partidistrikt, att förbundsstyrelsen för Moderaterna i Stockholms län, och även bland kommunalråden, att en majoritet saknar förtroende för Anna Kinberg Batra.

Även utanför Stockholm dyker det upp moderatpolitiker som nu vill se en ny partiledare.

– Vi befinner oss i en situation där det är svårt för Anna Kinberg Batra att fortsätta som partiledare, säger Carl-Oskar Bohlin, förbundsordförande för Moderaterna i Dalarna, till SVT Nyheter.

I Uppsala län dyker det upp moderata toppolitiker som vill ha en ny ledare inför valet nästa år.

– Givet de förutsättningar som råder med opinionsläget så anser jag i allra högsta grad att förändringsåtgärder bör vidtas i form av en omorganisering, ett partiledarbyte, säger Daniel Blomstedt (M), kommunalråd och gruppledare i Tierps kommun, till SVT Nyheter Uppsala.

Också Moderaterna i Västerbotten ställer sig bakom avgångskravet.

– Vi har beslutat att ställa oss bakom avgångskraet. Vi tycker helt enkelt att partiet behöver tydlig nystart. Det är krisartade siffror, säger Anders Ågren, ordförande för Moderaterna i Västerbotten till SVT Nyheter.

Redan i våras krävde Moderaterna i Östergötlands ordförande, Christian Gustavsson, att partiledaren skulle bytas ut.

Moderata ungdomsförbundet, Muf, saknar förtroende för partiledaren.

– Det finns en rad problem, men till syvende och sist kokar det ner till att hon inte lyckas vinna förtroende hos svenska folket, säger ordförande Benjamin Dousa.
