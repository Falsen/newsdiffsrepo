Bildt ställer inte upp som partiledare för Moderaterna
Erik Wikén

I direktsändningen av Expressen TV:s ”Bara Politik” får Carl Bildt frågan om han kan tänka sig att ställa upp som ny partiledare för Moderaterna. Han svarar då att han vill hjälpa partiet men att han inte ställer upp som partiledare.

– Jag har fått frågan från valberedningen om att bli moderat partiledare, för 31 år sen. Och jag svarade ja, sedan var jag partiordförande i 13 år. Sen avgick jag för 17–18 år sen. Sedan har jag i princip varit frånvarande från den inrikespolitiska scenen. Så får det bli, säger han.

LÄS MER: ”Bildt skulle tas emot med öppna armar av partiet”

Den före detta stats- och utrikesministern Carl Bildt har de senaste dagarna seglat upp som en av de största utmanarna till partiledarposten för Moderaterna, åtminstone om man får tro väljarna. Enligt en undersökning beställd av DN och utförd av Ipsos var Bildt storfavorit bland M-väljarna att ta över efter Anna Kinberg Batra.

Hela 45 procent av de moderata sympatisörerna ville se den före detta partiledaren återvända till posten, enligt undersökningen.

Men i en intervju med Expressens Niklas Svensson under onsdagskvällen meddelade Bildt alltså att han inte är intresserad av att leda partiet igen. Däremot kan han tänka sig att hjälpa Moderaterna på andra sätt.

LÄS MER: Moderaterna håller extrastämma 1 oktober

– Jag tror att det finns saker jag gärna skulle vilja göra, jag vill hjälpa Sverige och Alliansen, och jag vill hjälpa Moderaterna. Men det finns många andra sätt att göra det på. Partiledare ska man välja med framtidsperspektiv. Det ska vara ett framtidsnamn. Jag är ”före detta” det mesta, säger Bildt.

På tisdagen intervjuades Bildt av norska radion, NRK, och fick även då frågan om han kan tänka sig att ställa upp som partiledarkandidat. Då var svaret lite mer svävande.

– Det har jag för stunden inga kommentarer till. Som princip kommenterar man inte frågor gällande det egna partiet när man avgått, sa han då.
