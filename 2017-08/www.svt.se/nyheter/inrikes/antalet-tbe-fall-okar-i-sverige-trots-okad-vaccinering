Antalet TBE-fall ökar i Sverige – trots ökad vaccinering
Marit Sundberg

TBE-fallen ökar stadigt, även om ökningen har planat ut de senaste åren. Smittan är anmälningspliktig och hittills i år har det rapporterats in 110 fall till Folkhälsomyndigheten – det är högsta antalet någonsin mellan april och juli.

– Men sommaren är inte slut än så vi vet inte vad siffran kommer att sluta på för hela året, säger Linda Trönnberg, epidemiolog på Folkhälsomyndigheten.

LÄS MER: Fästingkarta i mobilen kan varna för TBE-risk

Det är oklart vad ökningen över tid beror på, men myndigheten tror att det handlar om ett varmare klimat. Fästingar trivs i varmt och fuktigt väder samtidigt som människor rör sig mer ute i naturen. En annan orsak kan vara att diagnostiken har förbättrats så att fler fall upptäcks.

I år har allra flest fall rapporterats in i Stockholms län, följt av Västra Götaland och Uppsala län. Men slår man ut siffran på antalet invånare hamnar i stället Uppsala i topp följt av Södermanland och Stockholm, enligt Folkhälsomyndighetens statistik.

Lars Lindquist, adjungerad professor på Institutionen för medicin på Karolinska institutet, tycker det är anmärkningsvärt att TBE-fallen har ökat – trots att allt fler vaccinerar sig mot sjukdomen.

Under 2016 ökade antalet doser med 32 procent och i år har doserna ökat med ytterligare 36 procent, enligt siffror från läkemedelsföretaget GlaxoSmithKline.

– Det här har naturligtvis bidragit till minskad risk att insjukna i TBE, säger Lars Lindquist.

Förutom att undvika fästingbett är vaccin enda sättet att skydda sig mot TBE. Risken för att bli smittad varierar kraftigt mellan olika områden och Lars Lindquist råder alla att vända sig till sin lokala vårdcentral för att fråga hur man bör göra. Eller så kan man gå in på landstingens hemsidor och läsa smittskyddsläkarnas rekommendationer.

– Om man regelmässigt är i områden där det finns mycket TBE bör man vaccinera sig, men om man bara sitter på Hötorget i Stockholm och rullar tummarna behövs det inte.

LÄS MER: Framtidens melodi: Grönsaker som skyddar mot TBE

Samtidigt bör man komma ihåg att TBE-vaccinet inte skyddar mot den andra stora fästingsjukdomen borrelia. För att skydda sig mot det måste man helt undvika fästingbett, alternativt plocka bort fästingen inom 24 timmar.

Det är oklart om även borrelia har ökat, eftersom sjukdomen inte är anmälningspliktig.

TBE är en virussjukdom, som kan orsaka inflammation i hjärnan eller hjärnhinnorna. Oftast handlar det om lindriga besvär med feber och huvudvärk, enligt 1177 Vårdguiden.

LÄS MER: Barn får större besvär av TBE än vad läkarna trott
