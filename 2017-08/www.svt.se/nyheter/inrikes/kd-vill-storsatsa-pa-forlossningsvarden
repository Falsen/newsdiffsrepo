KD vill storsatsa på förlossningsvården
Jon Lindhe

Förra helgen hölls en riksomfattande protestmarsch för förlossningsvården. En av de deltagande var KD-ledaren Ebba Busch Thor och redan då utlovade hon mer resurser.

– Jag vill visa mitt stöd för de kvinnor som många gånger känner samma oro som jag gjorde inför att föda barn. Kommer jag att få en bra vård? Finns det tid till mig? Jag vill se bättre ekonomiska resurser över hela riket men också att de barnmorskor som sliter och som kommer från jobbet med en känsla av att inte ha räckt till ska få en bättre arbetssituation, sa Ebba Busch Thor till SVT.

LÄS MER: Extra pengar till förlossningsvård

Idag presenterade partiledaren KD:s storsatsning, 2.5 miljarder kronor under tre år ska gå till förlossnignsvården om partiet får sin vilja igenom. Det är 750 miljoner mer än regeringen har utlovat under samma tid.

– Det här är en rejäl satsning som faktiskt skulle innebära att vi höjer kapaciteten inom förlossningsvården, säger Ebba Busch Thor till Expressen.

Pengarna ska enligt KD-ledaren bland annat gå till 5.000 nya förlossningsplatser, ett nationellt kompetenscentrum för förlossningsvård och höjda löner och förbättrad arbetssituation för barnmorskor och undersköterskor.

KD är långt ifrån ensama om att vilja satsa på just förlossningsvården. S-MP-regeringen och Vänsterpartiet presenterade i våras en extra satsning på 500 miljoner under 2017.

– Den som ska föda barn måste ju kunna lita på att man kommer att få den vård och det omhändertagande som man behöver, sa V:s partiledare Jonas Sjöstedt då och uttryckte även en förhoppning om att satsningen skulle bli permanent.

LÄS MER: Ebba Busch Thor (KD): Prata inte med mig om förlossning

I kvällens Opinion live kommer Ebba Busch Thor och Jonas Sjöstedt att mötas i en debatt kring förlossningsvården. I studion finns också föräldrar, vårdpersonal och andra debattörer.

– Vi märker att det finns ett enormt intresse bland våra tittare för den här frågan så det känns angeläget för oss att ta upp den, säger Eskil Lundgren, redaktör för programmet.

Opinion live sänds ikväll klockan 22.00.
