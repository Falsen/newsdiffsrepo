Filip och Fredrik ville ha SVT:s soffa – får bara låna den
Henrik Sköld

– Vi tänkte att den ska få ha lite kul på ålderns höst och tanken är att vi ska ta den till olika platser i världen, säger Filip Hammar.

När Alingsås-företagaren Peter Ribbing köpte SVT:s Gomorron-soffa på auktion för 150.100 kronor trodde nog en del att de hört det sista om Sveriges kanske kändaste morgon-tv-möbel. Men tji fick de.

– Vi lade bud på soffan vi med, men på något märkligt sätt trumfades vi i sista sekunden. Då kontaktade vi vinnaren och frågade om vi inte kunde få köpa halva soffan om vi också lade 150.000 till Världens barn, säger Filip Hammar.

Peter Ribbing har inte gått med på att sälja soffan, men kommer att låna ut den under en period.

LÄS MER: Han vann budgivningen om morgonsoffan

Nu är alltså siffran till välgörenhet fördubblad och programledarparet Filip och Fredrik tänker sig att den ena röda morgonsoffan ska få komma ut och se världen.

– Vi tänker att den på ålderns höst ska få åka till exempelvis Yosemite nationalpark eller så tar vi med den högst upp i någon skyskrapa. Vi har inte riktigt tänkt klart, men planen är att vara med och vara en del av soffans historia.

LÄS MER: Vem ropar hem Sveriges kändaste soffa?

Hur kom det sig att ni ville köpa soffan från början?

– Det går väldigt fort på vår redaktion när vi kläcker idéer och så sa någon att ”borde vi inte köpa den där”.  Vi tycker mycket om programledarna som leder Gomorron Sverige som det ser ut i dag. Då vill vi premiera dem genom att betala mycket för en soffa där så många prominenser har suttit.
