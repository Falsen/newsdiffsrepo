Sven Å Christianson om Kevinfallet: ”Upprepade förhör med barn nödvändiga”
Iva Horvatovic

Att hålla fler än ett förhör med barn är absolut nödvändigt för att få fram historien barnet sitter på, skriver minnesforskaren Sven Å Christianson på DN Debatt. Han är en av dem som arbetade med det kritiserade fallet när mordet på en fyraårig pojke i Arvika utreddes.

Utredningen har kritiserats bland annat för att två pojkar som till slut befanns skyldiga hördes över 30 gånger på drygt två månader innan man fick fram ett erkännande.

LÄS MER: Så förhördes pojkarna

Kritiken har också handlat om att barnen inte hade ett juridiskt ombud, att föräldrarna inte var med alla gånger och att metoderna som användes var tveksamma.

Enligt Christianson gör upprepade förhör att det byggs upp ett förtroende mellan barnet och den vuxne vilket gör att barnet då vågar berätta. SVT Nyheter har sökt Christianson, men han vill inte kommentera sitt arbete under utredningen mer i nuläget.

Christiansons teori 1998 var att barnen visste mer än de sa, ett spår som blev viktigare efter att polisen inte fann några bevis mot två tidigare huvudmisstänkta tonårspojkar.

I de inspelade förhören som visas i ”Dokument inifrån” i kväll ändrar barnen sin historia och verkar söka efter det svaret som kommer göra förhörsledarna nöjda, men Christiansson menar att barn ändå säger det de har upplevt, inte vad vuxna vill höra.

LÄS MER: Vittne gav bröderna alibi

”Det är väl känt att barn kan påverkas av ledande frågor och att de tenderar att anpassa sig efter auktoriteter. Men även om upprepade förhör innebär en suggestiv situation där barn kan fantisera ihop svar visar forskningen att med tillit i intervjusituationen berättar barn vad de faktiskt har upplevt snarare än vad de tror vuxna vill höra”, skriver Christianson.

Han påpekar också att barnpsykologer var med under förhören och att det är mycket som har ändrats sedan mordet 1998.

”Upprepade intervjuer med barn där man misstänker övergrepp är nu legio, liksom att barn har ett juridiskt biträde vid förhör (vilket inte var lagstiftat 1998).”

Johan Brånstad som jobbar med Dokument inifråns granskning säger till SVT Nyheter att Sven Å Christianson bör se alla tre avsnitt av dokumentären innan han kritiserar hur han framställs.

Tidigare i veckan meddelade chefsåklagaren i Karlstad, Niclas Wargren, att fallet öppnas på nytt.

MISSA INTE: Se Dokument inifrån på SVT Play.
