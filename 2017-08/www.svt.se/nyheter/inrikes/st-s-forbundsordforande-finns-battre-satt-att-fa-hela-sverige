Facket: ”Finns bättre sätt att få hela Sverige att leva”
Anders Eliasson

Hon håller med att det behövs en ökad statlig närvaro på många håll ute i landet och är mycket kritisk till den utveckling som skett i landet de senaste decennierna. Enligt Lejon har hälften av statstjänstemännen försvunnit inom staten sedan hon tillträdde.

Men den decentraliseringpolitik regeringen för, anser Britta Lejon inte vara den rätta medicinen för att få hela Sverige att leva.

LÄS MER: Fack stämmer staten för myndighetsflytt

– Det som regeringen gör i dag ger inte fler jobb i landet. Det innebär inte ökad och förbättrad service som vi skulle behöva se. Det här är att flytta jobb, säger hon.

Hon ser flera skäl till att vara kritisk mot regeringen Löfvens recept för att få hela Sverige att leva.

– Flera hundra av våra medlemmar blir av med jobben och får sina liv uppryckta. Vi är också kritiska till att regeringen inte tar hänsyn till de tidigare utlokaliseringarna av statliga verksamheter.

– Statskontoret och Riksrevisionen har visat att verksamheterna har fungerat negativt under några år och det är väldigt få som väljer att flytta med, säger Lejon.

Hon hänvisar till tidigare rapporter från Statskontoret och Riksrevisionen att det tar flera år innan de nya utlokaliserade myndigheterna börjar fungera.

– Det tar tid för myndigheterrna innan man har hitttat rätt kompetens, att anställa folk och få verksamheten att rulla.

Britta Lejon vill i stället att regeringen blir bättre på att ta vara på tidigare erfarenheter från flyttar av till exempel E-hälsomyndigheten  och Fastighetsmäklarinspektionen.

– Varje flytt har visat att varje statligt jobb har kostat en miljon kronor. Vi tycker det finns bättre sätt att se till hela Sverige lever och har en bra statlig service. Det handlar om att anställda fler inom till exempel Polisen,  Arbetsförmedlingen och Försäkringskassan.
