Alliansens besked: Ingen misstroendeförklaring
Anna H Svensson

Alliansen har hotat med misstroendeförklaringar mot ansvariga ministrar om regeringen går fram med sina skatteförslag. Men efter beskedet att två av tre förslag dras tillbaka, säger nu Alliansledarna att misstroendeförklaring på grund av skatter inte längre är aktuellt.

LÄS MER: Regeringen backar om tänkta skattehöjningar – ”Vill inte skapa politisk cirkus”

Det är beklagligt att regeringen driver igenom flygskatten, men vi kommer inte begära misstroende på grund av den”, skriver Annie Lööf på Facebook och Twitter.

– Alliansen har lyckats stoppa två skadliga skattehöjningar på jobb och företagande. Det är bra för Sverige och en stor seger.

Också Moderaternas ekonomisk-politiske talesperson Ulf Kristersson kallar regeringens besked för en ”framgång”.

– De tar bort de två skadligaste skatterna och reviderar ned den tredje. De har i huvudsak tvingats följa det vi sade till dem. Det är bra, säger Kristersson.

– Vi kommer inte att väcka misstroende.

Liberalernas ledare Jan Björklund är visserligen kritisk mot flygskatten, men säger ändå att hotet om misstroendeförklaring nu läggs ner.

– Regeringen backar om skatterna och det är välkommet. Två av tre dras tillbaka helt och den tredje reformeras. Det här är bra för jobben och Alliansens syfte har i allt väsentligt uppnåtts, säger Jan Björklund till TT.

TT: Vad får er att svälja flygskatten?

– Den är reformerad, så vi får studera detaljerna. Hur vi ställer oss till den i budgetbehandlingen får vi återkomma till. Men det betyder ändå att misstroendeförklaring inte längre är aktuellt.

Även Ebba Busch Thor skriver på Twitter att misstroendeförklaringar inte längre är aktuellt.

Alla hot om misstroende mot ministrar handlar dock inte om skatter. Efter IT-skandalen på Transportstyrelsen har Alliansen hotat att rikta misstroendeförklaring mot försvarsminister Peter Hultqvist. Den väntas komma efter att riksdagen öppnar den 12 september.
