Publicerad:19 augusti 2017 11.55Uppdaterad:19 augusti 2017 11.58
SVT Nyheter
Love Benigh

Det här är en historsk händelse! Så inledde ordförande för Liberalerna i Östergötland det primärval som just nu pågår i Linköping. 140 partimedlemmar är samlade i universitets kårhus för att rösta om vem de vill se ska vara partiledare i fortsättningen.

– Vi vill öka medlemmarnas inflytande säger Lars Karlsson som är ordföranden i Östergötland. Dessutom är det bra om en partiledare har ett starkt mandat från medlemmarna om det blåser hårt och man ska fatta tuffa beslut.

LÄS MER: Ohlsson ger inte upp striden med Björklund

Valet står mellan nuvarande partiledaren Jan Björklund och utmanaren Birgitta Ohlsson. Ohlsson berättade överraskande om att hon ställer upp som kandidat i början av juni. Hon är idag partiets utrikespolitiska talesperson och har tidigare varit EU-minister i den förra borgerliga regeringen.

– Jag hoppas såklart få en vinst i det första svenska primärvalet, men oavsett vem som segrar här och till slut i november så är det här ett sätt att öppna svensk politik. Att låta fler vara med och lyssna och tycka till är en förnyelse på allvar, säger Birgitta Ohlsson.

LÄS MER: Birgitta Ohlsson utmanar Björklund om platsen som partiledare

Hon har dessutom en fördel i dagens val eftersom Linköping är den stad hon föddes och växte upp i. ”Hon är vår kära östgötatös” enligt Lars Karlsson.

Ohlsson behöver verkligen rösterna från Östergötlands länsförbund när partiet väl ska välja partiledare. Hon lockade direkt de samlade medlemmarna med att säga att hon flyttar partiledarens sommartal till Linköping om hon skulle bli vald.

Hittills har 11 av 21 länsförbund valt kandidat och Björklund har en förkrossande ledning. 9 förbund vill att han fortsätter som partiledare och bara 2 vill byta till Birgitta Ohlsson. Samtidigt har det tunga länsförbundet i Stockholm inte kunnat enas om en kandidat, vilket gör att det fortfarande finns en liten möjlighet för Ohlsson att komma ikapp.

Efter lunchtid idag kommer Jan Björklund till Linköping för att även han föra fram sin syn på partiets framtid och varför han är rätt person att vara partiledare. Efter det genomförs primärvalet, men resultatet blir klart först på onsdag i nästa vecka eftersom fler medlemmar röstar i efterhand. Den 23 augusti har valberedningen i partiet satt som slutdatum för att nominera partiledare.
