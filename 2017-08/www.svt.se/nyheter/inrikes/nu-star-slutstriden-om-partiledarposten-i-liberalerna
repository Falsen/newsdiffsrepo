Publicerad:19 augusti 2017 11.55Uppdaterad:19 augusti 2017 15.40
SVT Nyheter
Love Benigh

”Det här är en historsk händelse!” Så inledde ordförande för Liberalerna i Östergötland primärvalet i Linköping. 140 partimedlemmar är samlades i universitets kårhus för att rösta om vem de vill se ska vara partiledare i fortsättningen.

– Vi vill öka medlemmarnas inflytande. Dessutom är det bra om en partiledare har ett starkt mandat från medlemmarna om det blåser hårt och man ska fatta tuffa beslut, säger Lars Karlsson som är ordförande i Östergötland.

Valet står mellan nuvarande partiledaren Jan Björklund och utmanaren Birgitta Ohlsson. Ohlsson berättade överraskande att hon ställer upp som kandidat i början av juni. Hon är i dag partiets utrikespolitiska talesperson, och har tidigare varit EU-minister i den förra borgerliga regeringen.

LÄS MER: Ohlsson ger inte upp striden med Björklund

– Jag hoppas så klart på en vinst i det första svenska primärvalet, men oavsett vem som segrar här och till slut i november så är det här ett sätt att öppna svensk politik. Att låta fler vara med och lyssna och tycka till är en förnyelse på allvar, säger Birgitta Ohlsson. Hon har dessutom en fördel i dagens val eftersom Linköping är den stad hon föddes och växte upp i. ”Hon är vår kära östgötatös”, enligt Lars Karlsson.

Ohlsson behöver verkligen rösterna från Östergötlands länsförbund när partiet väl ska välja partiledare. Hon lockade direkt de samlade medlemmarna med att säga att hon flyttar partiledarens sommartal till Linköping om hon skulle bli vald.

Hittills har elva av 21 länsförbund valt kandidat, och Björklund har en förkrossande ledning. Nio förbund vill att han fortsätter som partiledare och bara två vill byta till Birgitta Ohlsson. Samtidigt har det tunga länsförbundet i Stockholm inte kunnat enas om en kandidat, vilket gör att det fortfarande finns en liten möjlighet för Ohlsson att komma ikapp.

LÄS MER: Birgitta Ohlsson utmanar Björklund om platsen som partiledare

Jan Björklund tonade tydligt ned betydelsen av lördagens primärval.

– Jag är ju ute i partilandet oavbrutet och möter medlemmar och berättar hur jag ser på Sveriges framtidsutmaningar, och det är ju det jag hoppas få göra idag, säger partiledaren Jan Björklund.

Jan Björklund och Birgitta Ohlsson var på plats i Linköping på olika tider under lördagen. Enligt arrangören av primärvalet ville inte alla inblandade ha en renodlad debatt dem emellan – något både Birgitta Ohlsson och vanliga partimedlemmar gärna hade sett.

Resultatet i primärvalet blir klart först på onsdag nästa vecka, eftersom fler medlemmar röstar i efterhand. Den 23 augusti har valberedningen i partiet satt som slutdatum för att nominera partiledare.
