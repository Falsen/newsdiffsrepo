Polisen kan inte stoppa Instagramhandeln
Ida Nordén

På Instagram finns ett nät av försäljare som utgår ifrån Stockholms tunnelbanelinjer. Här erbjuds allt från alkohol och droger till märkeskläder, rånarluvor och vapen. Kontona följer och marknadsför ofta varandra, och hittar man ett är det enkelt att hitta många fler.

I lokalpolisområde Rinkeby är man medveten om att kontona finns och hur de ser ut,  säger John Lindström som är polis i Rinkeby och som jobbat med några fall av Instagramförsäljning. Han säger att det rör sig om hundratals konton, som är väl spridda bland ungdomar i Stockholmsområdet.

– Skulle vi komma åt alla de här skulle det krävas enorma resurser, resurser som vi inte har idag, säger John Lindström.

I några fall har man dock lyckats gripa och lagföra försäljare, och det rör sig då om unga killar, ofta under 18 år gamla.

John Lindström på lokalpolisområde Rinkeby säger att den här försäljningen har växt de senaste åren.

–  Man kan absolut se att det skett en ökning. Tidigare var det kanske mer på Facebook nu är det på Instagram, säger han.

John Lindström säger att ungdomar är väl medvetna om att de kan vända sig till de här kontona för att köpa saker.

– Jag skulle tro att i varje kompisgäng eller någon form av gemenskap så finns det någon som vet hur man ska gå tillväga, säger han.
