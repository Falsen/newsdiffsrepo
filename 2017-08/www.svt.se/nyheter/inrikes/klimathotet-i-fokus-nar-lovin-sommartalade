Klimathotet i fokus när Lövin sommartalade
Jon Lindhe

Miljön var i fokus när Isabella Lövin intog scenen i Avesta. MP-ledaren inledde med att tala om priset för dagens livsstil och människans ansvar för planeten.

– När tåget ut till Arlanda är dyrare än själva flygbiljetten, då vet man att det är rea på att förstöra planeten. Men egentligen är det ju inte så, det vet vi ju. Notan måste alltid betalas. Nu eller senare, sa Isabella Lövin.

LÄS MER: Nu blir det dyrare att flyga – regeringen vill införa flygskatt

Det var en blek samtid som Lövin målade upp under första delen av sitt tal. Med allt värre naturkatastrofer, utdöende djurarter och tusentals öar i Stockholms skärgård som riskerar att försvinna till följd av klimatförändringarna.

Tydlig var att klimatfrågan är den centrala frågan för Isabella Lövin och hennes parti. Men hon ville också visa på att miljöfrågan är den stora skiljelinjen i svensk politik.

– De globala miljöhoten beskrivs ofta som något som alla partier vill lösa, som om alla vill samma sak, sa Lövin.

Hon menade att beskrivningen var felaktig och tog Alliansens inställning till flyget som exempel.

– De har hotat att avsätta ministrar med misstroendevotum och orsaka politiskt kaos. För att flyget ska slippa betala för sina utsläpp.

Enligt Lövin vill Alliansen och SD ta bort var fjärde krona från miljöbudgeten. Det är den stora striden i svensk politik, menar hon.

LÄS MER: Regeringen backar om skattehöjningar

Isabella lövin passade också på att presentera en ny satsning, som hon kallade Industriklivet.300 miljoner kronor ska satsas per år mellan 2018 – 2040 för att stödja svensk industri i omställningen mot noll-utsläpp av växthusgaser.

– Sverige ska bli världens första fossilfria välfärdsland. Det är ett mål, men det är också en nödvändighet. Världen behöver länder som går före, som visar vägen, som visar att det går att kombinera ekonomisk utveckling med miljömässig hållbarhet, sa Lövin.

Industrin står idag för en tredjedel av Sveriges utsläpp, enligt Isabell Lövin. Och satsningen ska göra det möjligt för företag, främst inom processindustrin, att satsa på teknisk utveckling för att minska dessa utsläpp. Satsningen omfattar totalt 7 miljarder kronor.

– Jag är fullkomligt övertygad om att det går att kombinera minskade utsläpp med en stark industriell utveckling.

LÄS MER: Miljöpartiet tappar bland unga väljare

En bit in i sitt sommartal påpekade Lövin att en annan partiledare också sommartalar under dagen, Sverigedemokraternas partiledare Jimmie Åkesson.

– Det går knappast en vecka utan att vi kan läsa om nya SD-politiker som uttrycker sig hatiskt, hotar människor eller uppmanar till våld på nätet, sa Lövin och fortsatte.

– Samtidigt som SD-politiker hatar och hotar på nätet och i ord, så finns det mer extrema grupper som agerar.

Isabella Lövin drog paralleller till händelserna i Charlottesville, Virginia i US och talade om att det var 84 år sedan nazisterna tog makten i Tyskland.

– Företrädarna kan tala vackert och klä sig i kostym, men slipsarna kan blixtsnabbt bytas ut mot järnrör. Rasismen, våldet, hatet är aldrig långt borta. 2017 ser vi hur nazister återigen marscherar på våra gator, sa Lövin.

Högerextrema får aldrig få politiskt inflytande sa Lövin och uppmanade Moderaterna att en gång för alla stänga dörren till Sverigedemokraterna.
