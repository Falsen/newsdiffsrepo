Flickor vittnar om sexuella övergrepp av ridtränare
Axel Gordh Humlesjö

Tränaren från Skåne är ett erkänt namn inom ridsporten. Han har även haft förtroendeuppdrag för Ridsportförbundet.

Tre gånger har han blivit anmäld för sexualbrott av tidigare elever. I samtliga fall har utredningarna lagts ner.

Men i programmet Dold vittnar nu tio flickor som ridit för tränaren om hur han ska ha utnyttjat dem. De berättar att de var mellan 12 och 19 år när övergreppen skedde.

– Han använder aldrig våld. Det funkar inte så. Han försöker manipulera en. Vi hade sex första gången när jag var 14, säger en tidigare elev.

LÄS MER: Efter ridtränarskandalen – nu avgår klubbstyrelsen

Flera av flickorna, som i dag är vuxna, säger att tränaren bland annat hotade att stoppa deras elitsatsningar.

– Jag ställdes inför ett beslut. Ska jag göra olämpliga saker med min tränare eller inte? Som 16-åring ska man inte behöva ta det beslutet.

En annan flicka berättar:

– Han tog på mig första gången när jag var 12 år. I dag har jag förstått att det var sexuella övergrepp, men då förstod jag inte det. När jag inte vill sova hos honom längre sa han till mig att vi aldrig skulle kunna träna igen. Och för mig var hästar allt.

Tränaren, som i dag är i femtioårsåldern, förnekar i samtal med SVT att han ska ha utsatt någon för sexuella övergrepp.

Dold har varit i kontakt med flickor som säger att de blivit utnyttjade av tränaren redan på 90-talet. Han har flyttat runt mellan olika klubbar i framför allt Skåne.

Ordföranden i hans senaste klubb känner till att han blivit polisanmäld och att flickor har anklagat honom för övergrepp. Men han försvarar ändå tränaren och pekar istället på flickornas ansvar:

– En tjej i dag som är 16, 17 år kan vara jävligt utmanade. Alltså det är så lätt att vi män får hela skulden.

Ordföranden anser istället att det är tränaren som är utsatt för någon form av övergrepp:

– Det pågår en häxjakt. I dag är det väldigt lätt att sprida ett rykte, säger han.

Tränaren har kunnat fortsätta i olika klubbar i över 20 års tid utan att Ridsportförbundet stoppat honom.

Dold har varit i kontakt med en mamma, som säger att hon larmade förbundet för tio år sedan om att tränaren utnyttjat elever sexuellt. Förbundets styrelse har dessutom fått information om polisanmälningar mot honom.

I ett internt brev inom Ridsportförbundet skriver distriktet i Skåne att det saknas ett tydligt agerande från förbundet när det gäller sexuella övergrepp. Brevet avslutas: ”Tänk om det hade varit ditt barn”

Ridsportförbundet har länge haft linjen att det krävs en fällande dom för att stänga av en tränare. Men under SVT:s pågående granskning ändrar sig förbundet och går emot sin tidigare policy.

– Vi har valt att dra in hans diplomering. Det är första gången vi agerat på det sättet, säger Ulf Brömster, ordförande i Ridsportförbundet.

Som utomstående så undrar man hur det här har kunnat få fortsätta?

– Det håller jag fullständigt med om. Därför tycker jag att det är bra att vi nu har tagit det här beslutet. Vi har stärkt våra riktlinjer och vår policy. Sedan finns det uppenbarligen en historik, som du berättar för mig. Det är beklagligt om det har varit på det sättet och ingenting har gjorts, säger Ulf Brömster.

När ridtränaren i våras blev av med sin licens lämnade han ridklubben i Skåne. När Dold återigen kontaktar klubbens ordförande, som länge försvarade honom, har han helt ändrat sig:

– Med facit i hand skulle vi såklart ha agerat annorlunda. Jag har väl aldrig av hela mitt hjärta velat göra nån av dom här tjejerna illa.

Förra gången vi pratade sa du sa här: En tjej i dag som är 16, 17 år kan vara jävligt utmanande. Vad menade du med det?

– Det är det dummaste jag har sagt i hela mitt liv.

”Jenny” råkade ut för tränaren för nästan 15 år sedan.

– Mitt liv blev aldrig sig likt efter detta. Det är nånting i mig som alltid kommer fattas. Det finns inget barn som ska behöva utsättas för att ha honom i sin närhet. Han dras till unga flickor och han ska inte vara i den miljön.
