Mats Knutson: Oavsett vad Kinberg Batra gör kommer hon vara en förlorare
Henrik Sköld

I Rapport på torsdagskvällen sade SVT:s inrikespolitiska kommentator Mats Knutson att situationen för Anna Kinberg Batra och Moderaterna nu är ohållbar.

– Hon får mycket svårt att agera som partiledare, hon får mycket svårt att visa att hon har det förtroende som krävs för att företräda ett parti som gör anspråk på statsministerposten. Har man inte förtroende i sitt eget parti då är det mycket svårt att gå ut och kräva väljarnas förtroende, säger Mats Knutson.

Mats Knutson menade att vad än Kinberg Batra nu gör, så är hennes framtidsutsikter mycket mörka.

– Hon har två val. Hon kan sitta kvar och strida, hon kan avgå, men oavsett vad hon gör kommer hon vara en förlorare. Även om hon lyckas rida ut stormen, vinner en uppslitande partiledarstrid i höst, så är hon så pass skadeskjuten och vingklippt att hon får svårt att bedriva en valrörelse.

Under kvällens Aktuellt-sändning svarade Mats Knutson på ytterligare frågor.

Tror du att Anna Kinberg Batra kan sitta kvar efter detta?

– Det enkla och korta svaret är nej. Kinberg Batra har hamnat i en ohållbar situation i och med att länsförbund efter länsförbund går ut och kräver hennes avgång, och dessutom hela tiden riktar hård kritik mot hennes personliga egenskaper som partiledare. Det kan hon inte vända.

– Den här typen av diskussioner tenderar också ofta att bli matematiska, men för en partiledare i ett stort parti handlar det inte bara om det, utan om att det för en partiföreträdare krävs ett brett stöd och förtroende ute i partiet – i annat fall fungerar du inte som partiledare. Det innebär att den kanonad av anklagelser och kritik vi hört mot Kinberg Batra de senaste dagarna har pulveriserat förtroendet för henne och hennes position i partiet.

Vem tror du kan vara en potentiell efterträdare till Kinberg Batra?

– Det har nämnts två potentiella efterträdare i kväll, som enligt min bedömning är de enda realistiska med tanke på att krisen är så djup i partiet och att valet närmar sig. Det är Elisabeth Svantesson och Ulf Kristersson, säger Mats Knutson.

– Min bedömning är att Ulf Kristersson har störst möjlighet att bli ny partiledare. Han har en lång politisk erfarenhet, han har varit ordförande för MUF, arbetat med kommunalpolitik, suttit i riksdagen lång tid och varit riksdagsledamot. Han har den erfarenhet som partiet i detta läge behöver. Samtidigt ska vi komma ihåg att detta inte bara är en personfråga, utan också ett resultat av den politiska utvecklingen både i Sverige och inom Moderaterna.
