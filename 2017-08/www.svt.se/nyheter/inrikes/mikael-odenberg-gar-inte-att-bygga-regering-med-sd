Mikael Odenberg: ”Går inte att bygga regering med SD”
Fanny Hedenmo

Fyra dagar efter att Anna Kinberg Batra (M) meddelat att hon avgår som partiledare, skriver Mikael Odenberg i en öppen status att han ställer sig till valberedningens förfogande.

– Jag tror att det är fullt möjligt att få upp Moderaterna på banan igen, och jag tror att jag har den politiska erfarenhet som behövs för lösa den uppgiften, säger han till SVT Nyheter.

LÄS MER: Mikael Odenberg kandiderar till M-ledarposten

Mikael Odenberg har riktat kritik mot partiet under de senaste åren, som han menar ”lämnar mycket att önska”. Han kritiserar bland annat den misstroendeförklaring som Alliansen riktade mot tre socialdemokratiska ministrar i samband med IT-skandalen tidigare i sommar.

– Man har inte försökt påverka budgetbesluten. I stället har man tagit till grepp som misstroendeförklaringar för att stoppa skattehöjningar. Det är ett missbruk av de parlamentariska instrumenten, säger Mikael Odenberg.

LÄS MER: De kan ta över efter Kinberg Batra

I stället behövs tydlighet, var beskedet. Och det var just med tydlighet som Mikael Odenberg svarade på frågan om framtida regeringssamarbeten. Ett samarbete med Sverigedemokraterna kan han inte tänka sig – men däremot med Socialdemokraterna.

– Det kommer att krävas samarbete med Socialdemokraterna i viktiga frågor, för en Alliansregering blir svag, säger han, och förklarar varför han inte vill arbeta med SD:

– Jag betraktar dem som säkerhetspolitiskt opålitliga, som ifrågasätter EU-medlemskapet och som vill slopa Schengensamarbetet. Det är ett parti som har en helt omöjlig ekonomisk politik.

LÄS MER: Honom vill M i Norrbotten se som ledare
