Så mycket drack svenskarna under semestern
Jon Lindhe

Under sommaren ökar svenskarnas alkoholkonsumtion och det är kanske inte så konstigt. Grillkvällar, picknickar och varma nätter på uteserveringar är alla bidragande orsaker.

Bland gruppen män uppger 40 procent att de drack alkohol tre till fyra gånger i veckan eller oftare under semestern. Motsvarande siffra för kvinnor var 34 procent, enligt Sifos undersökning.

LÄS MER: Nya siffror: Varannan dricker mer alkohol på semestern

När hösten kommer är det lätt att våra semestervanor följer med oss in i vardagen.

– På sommaren och semester så är det lite lördag hela veckan. Och då dricker man kanske mer till vardags. Sen börjar man jobba och så fortsätter man med det konsumtionsmönster man hade under sommaren, säger Juan-Pablo Roa.

Ett tydligt tecken på att många har svårt att bryta sina semestervanor är att samtalen till landets beroendekliniker ökar efter sommaren. Enligt Juan-Pablo Roa är det också fler som testar sin egen alkoholkonsumtion på IQ:s hemsida.

– Efter sommaren så ser vi att många uttrycker större oro över sin konsumtion. Om man själv känner sig oroad så är det så klart ett varningstecken.

LÄS MER: Tre av fyra på studentfester riskbrukar alkohol

Camilla Kuylen Stierna är författare, interventionist och nykter sedan 2005. Hon säger att det finns vissa varningstecken att leta efter hos sig själv.

– Om du märker att du använder alkohol på ett sätt där du känner att ”nä jag måste dricka alkohol för att lunga ner mig nu”, eller ”jag tar några glas för jag är så stressad”. När du börjar använda alkohol nästan som medicin, säger Camilla Kuylen Stierna.

Enligt henne bör du vara försiktig om alkoholen börjar blir en betydande del av din vardag. Eller om dina anhöriga eller vänner börjar bli oroliga.

– Om du har människor i din omgivning som säger att ”nä men du, nu dricker du lite väl mycket” eller om barnen börjar säga ”men pappa eller mamma, inte igen”. Då är det en väldigt tydlig signal att ta till sig.

LÄS MER: Allt fler äldre dör till följd av alkohol

Enligt Juan-Pablo Roa är det många som oroas över att en vän eller anhörig kanske dricker lite för mycket under sommaren. Men att lyfta den frågan kan vara svårt.

– Trots att alkoholen är så vanlig i alla möjliga social sammanhang i Sverige så har vi fortfarande svårt att prata om alkohol. Om man märker att någon dricker lite mer än den brukade göra så är det viktigt att man faktiskt vågar ta diskussionen. Utan pekpinnar, utan att vara dömande, säger Juan-Pablo Roa.

Camilla Kuylen Stierna håller med om att man bör undvika pekpinnar och säger att det viktigaste är att prata utifrån sig själv.

– Många tror att man ska säga ”Du dricker för mycket”, ”du är farligt ute”. Om man istället pratar i jag-form och säger ”När du och jag umgås så börjar jag känna mig lite obekväm, därför att väldigt ofta när vi umgås så upplever jag att du dricker lite extra mycket alkohol”. Då kan inte du säga till mig att jag har fel. Prata bara utifrån dig själv för det blir inte alls lika konfrontativt, säger Camilla Kuylen Stierna.
