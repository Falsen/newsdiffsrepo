Moderaterna håller extrastämma 1 oktober
Agnes Laurell

Under tisdagen beslutade Moderaternas partistyrelse att de håller en extrastämma 1 oktober i Stockholmsområdet för att välja en ny partiledare, det skriver partiet på sin hemsida. Tidigare har datum som diskuterats varit den 8 och 9 oktober. Nu blir det en vecka tidigare.

– En sammanvägd bedömning var att den 1 oktober är ett bättre datum, säger partisekreteraren Anders Edholm till TT och tillägger att beslutet har tagits i samråd mellan partistyrelsens arbetsutskott och valberedningens ordförande Lars-Ingvar Ljungman.

Det är bara partiledare som ska väljas, det blir inga val vad gäller partistyrelseposter.

LÄS MER: Flera förbund vill se Ulf Kristersson som ny M-ledare

Länsförbund och organisationer som ungdomsförbundet Muf, M-kvinnor, Öppna Moderater och Moderata seniorer får till den 11 september att nominera en eller flera kandidater till partiledarposten.

– Valberedningen kommer också att förorda att länsförbunden och organisationerna ger medlemmar och föreningar möjlighet att komma med förslag i den här processen, säger Anders Edholm.

LÄS MER: Mikael Odenberg kandiderar till M-ledarposten

Tre länsförbund har dock redan nominerat en kandidat, den ekonomisk-politiske talespersonen Ulf Kristersson, till att efterträda Kinberg Batra.

– Jag har inget alls emot förbunden går ut och säger officiellt vem de nominerar. Jag vet att flera förbund funderar på att nominera mer än ett namn, säger valberedningens ordförande Lars-Ingvar Ljungman till SVT Nyheter.

Men han vill inte kommentera nomineringarna förrän processen är färdig 11 september.

– Jag är rädd för att jag som valberedningens ordförande går ut och börjar prata om namn blir det väldigt styrande för processen. Det vill jag till varje pris undvika, säger Lars-Ingvar Ljungman.

LÄS MER: Mats Knutson om Odenberg: ”Finns andra kandidater som har större chanser”
