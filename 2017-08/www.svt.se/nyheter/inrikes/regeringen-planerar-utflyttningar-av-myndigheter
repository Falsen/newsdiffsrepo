Regeringen: Sju myndigheter flyttar ut från Stockholm
Anders Eliasson

Som SVT var först med att berätta i morse blir det totalt sju myndigheter som flyttas ut i landet. Omlokaliseringen ska vara klar i november 2018.

Löfven anklagar den förra borgerliga regeringen för som han kallar det, Stockholmsfixering.

– Under alltför lång tid har det funnits en tydlig trend av centralisering till Stockholm, säger Stefan Löfven.

Utan statlig närvaro i landet minskar känslan av samhörighet, anser Löfven.

– Nu är det helt enkelt slut på centraliseringstrenden, säger han.

Den stora vinnaren blir Katrinelholm. Delar av Strålskyddsmyndigheten kommer att flyttas hit. 120 av myndighetens totalt 300 tjänster flytts till Katrineholm.

Övriga sex myndigheter är: Polarforskningssekretariatet till Luleå, Myndigheten för kulturanalys till Göteborg, Myndigheten för ungdoms- och civilsamhällsfrågor till Växjö, delar av ESF-rådet till Gävle, delar av Universitets- och högskolerådet till Visby och delar av Tillväxtverket till Östersund.

Regeringen har redan flyttat ut tre myndigheter från Stockholm ut i landet. Det handlar om E-hälsomyndigheten till Kalmar, Fastighetsmäklarinspektionen till Karlstad och Myndigheten för familjerätt och föräldraskapsstöd till Skellefteå.

Och det kommer mera inom det närmaste året, säger civilminister Ardalan Shekarabi (S) .

– Vi är på inget sätt färdiga med det här arbetet. Vi kommer att fortsätta att arbeta med omlokaliseringar.

LÄS MER: Fackförbund stämmer staten för myndighetsflytt

Ambitionen är att öka den statliga närvaron i hela landet och öka antalet arbetstillfällen.

Fackförbundet ST är dock kritiskt till den fortsatta myndighetsflytten.

–  Detta ger inte fler jobb, det är bara att flytta jobb, säger ST:s ordförande Britta Lejon till SVT Nyheter.

Den parlamentariska landsbygdskommittén presenterade i januari ett förslag om flytt av 10.000 statliga jobb i Stockholmsregionen till mindre orter och glesbygd. Detta under fem till sju år.

LÄS MER: Polarforskningssekretariatet flyttar till Luleå

Omfattningen 10.000 jobb valdes delvis utifrån att den statliga sektorn i Stockholmsregionen har vuxit i den storleksordningen mellan 2008 och 2014.

I förslaget ingår vissa myndighetsfunktioner, delar av myndigheter eller hela myndigheter.

Centerpartiets partiledare Annie Lööf lovordar att jobb nu flyttas från Stockholmsregionen till mindre orter och glesbygd.

– Alla partier i landsbygdskommittén kom överens om att 10.000 jobb ska flytta ut i landet. Det är en ambition som jag delar och som förmodligen alla partier står bakom, säger hon.

Annie Lööf menar att det är viktigt att statlig service finns i hela landet, men menar att det inte får stanna där.

– Det behöves också privata jobb. Det behövs goda villkor för småföretag, inte minst i lands- och glesbygd som kan skapa de där jobben.

Utlokaliseringen av myndigheterna har dock fått kritik från flera håll, bland annat Riksrevisionen, Statskontoret och flera fackförbund, däribland ST.

Utlokalisering av myndigheter är ingen enkel metod för att skapa fler jobb utanför storstadsområdena, visar flera rapporter från Riksrevisionen och Statskontoret, skriver Arbetsvärlden (AV)

2009 visade Riksrevisionen att varje flyttat arbetstillfälle kostade över en miljon kronor. Det tog flera år för myndigheterna att återhämta sig när det gällde själva verksamheten.

2016 visade Statskontoret att det var svårt att skaffa fler jobb än just de som utlokaliserades.
