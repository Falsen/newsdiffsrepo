UHR: ”Det är förfärligt”
Samir Bezzazi

– Det är förfärligt. Jag skulle vilja säga att det är ett hedersuppdrag man har, man ansvarar för att ett prov går rätt till, säger Tuula Kuosmanen, avdelningschef på Universitets- och högskolerådet, UHR. Provet används för urval till högskolan och man är ju på något vis högskolans förlängda arm för att man är anställd av ett lärosäte eller provanordnaren.

Myndigheten har senaste året vidtagit flera åtgärder för att komma åt fusket:

• Det är nu olagligt att fuska på provet och brottet kan i värsta fall leda till fängelse. Samtliga fuskare polisanmäls.

• Ertappas man för fusk får man inte skriva högskoleprovet under två år.

Universitets- och högskolerådet har också bett regeringen om att få möjligheten att kroppsvisitera provdeltagare. Syftet är bland annat att säkerställa att de inte bär med sig kameror för att fota av provet och skicka det vidare. Men fokus har inte riktats mot dem som är anställda under provdagen – nämligen provledarna. Nu visar det sig alltså att en provledare, som får lön från högskolan den jobbar för, tjänar pengar på att läcka provet.

LÄS MER: Fusket på högskoleprovet: Läcka inifrån gör det möjligt

Tycker ni inte att ni varit lite naiva i att ni alltid kollat åt provdeltagarnas håll. När det egentligen är en som jobbar med er som läcker?

– Vi tycker inte att vi i det här fallet haft fel i att försvåra och förhindra fusk kring provet. Sedan kanske vi skulle vara fler som jobbade mot provvakterna. Men det är lärosätenas ansvar att anställa provvakter och se till att de följer de regler som finns, säger Tuula Kuosmanen.

Hur skulle man kunna förhindra att en provledare läcker?

– Det kan jag inte ge på svar på vid sittande bord. Det är någonting vi behöver titta på.

Kan det innebära en hårdare kontroll av provledare?

– Det kan inte jag svara på här och nu. Vi har ju uppdraget att ta fram provet så säkert som möjligt och när såna här saker uppstår, som du berättar, då får vi ta ytterligare nya tag. Hur kan vi ytterligare försvåra och vilka kontroller kan vi göra av provvakterna.
