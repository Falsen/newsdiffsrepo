Experterna om ubåtsfallet: Madsen kan ha handlat i panik
Karolina Schützer

Efter polisens pressträff under onsdagen stod det klart att Kim Walls kropp styckades innan den sänktes ner i havet. Nu fortsätter polisens arbete med teknisk undersökning, bearbetning av tips samt fortsatt sökande efter de saknade kroppsdelarna.

Enligt Ingela Hessius, advokat och juridisk expert, finns det starka skäl att tro att Peter Madsen bragt Kim Wall om livet.

– Om det här varit en olyckshändelse finns det inga skäl för honom att göra sig av med kroppen. En rättsläkare hade ju kunnat visa att det var en olyckshändelse i så fall. Hans agerande tyder på att han är iskall. Jag tror inte att det här är en olyckshändelse, säger Ingela Hessius.

LÄS MER: Detta har hänt i ubåtsfallet

Jerzy Sarnecki är av samma uppfattning.

– Som det ser ut utifrån, av det vi vet, förefaller det mig vara ett panikartat beteende. Något händer som han inte kunde förutse, så försöker han på ett mycket klantigt sett utradera spåren sedan. Han måste ha varit panikslagen och till varje pris velat dölja något som han gjort.

Sedan Kim Wall försvann den 11 augusti har Peter Madsen ändrat sin historia om vad som skedde ombord på ubåten. Inledningsvis sa han att han hade satt iland henne, vilket han senare ändrade. Istället sa han att hon dött ombord på ubåten i en olycka och att han sedan sänkt hennes kropp i havet.

– Att han ljuger antyder att han har något att dölja. Ytterligare en försvårande faktor för honom är att han sänker den där ubåten. Vilket leder till slutsatsen att han vill utplåna spår av styckning, möjligen även av mycket annat, säger Jerzy Sarnecki.

Madsen är fortsatt häktad för att ha vållat Kim Walls död, men enligt polisen kan den brottrubriceringen komma att ändras.

LÄS MER: Det här vet vi om den misstänkte ubåtsägaren

LÄS MER: Mamman om den djupa sorgen
