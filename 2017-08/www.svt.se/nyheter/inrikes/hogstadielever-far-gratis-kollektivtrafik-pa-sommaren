Skolungdomar får gratis kollektivtrafik på sommarlovet
Ulf Hambraeus

Satsningen kostar 350 miljoner kronor om året under åren 2018 till och med 2020, och pengarna slussas ut till kommunerna via ett riktat statligt bidrag. I slutändan är det upp till kommunerna själva att fatta beslut om man vill införa åtgärden, men eftersom staten betalar är det rimligt att anta att de allra flesta elever i landet får ta del av den här satsningen.

LÄS MER: Kraftiga prisökningar i kollektivtrafiken

– När kompisarna tar bussen för att åka och bada ska inte den som har föräldrar med sämre ekonomi behöva stanna hemma, säger Jonas Sjöstedt.

När SVT Nyheter möter skolungdomar utanför Östra Reals Gymnasium i Stockholm är de flesta reaktioner positiva.

– Det är bättre att ungdomar får åka gratis än att de måste planka, eller att de har svårt att ta sig hem när det är sent, till exempel. För ungdomar vill vara ute, speciellt på sommarlovet, säger Klara Rakic, som går i första ring på gymnasiet.

LÄS MER: Vänsterpartiet Halland vill se gratis kollektivtrafik för asylsökande

Även om Vänsterpartiet vill nå de ungdomar som har föräldrar som har det sämst ställt, så kommer den här reformen alla till del, det vill säga även de ungdomar vars föräldrar inte har något problem med att finansiera sina barns kollektivresor på egen hand.

– Ja, den kommer alla till del, men de med välbärgade föräldrar kan redan åka idag. Den här reformen ger alla den friheten, även till de barn som har föräldrar som inte har så god ekonomi, säger Jonas Sjöstedt.

Samtidigt är det som med alla satsningar. Den ska betalas någonstans. Det gör att inte alla gör vågen åt Vänsterpartiets förslag bland de gymnasieelever vi möter.

LÄS MER: Gratis kollektivtrafik för 70+ i Skåne

– Självklart ska alla kunna kunna resa och åka, men någonstans tror jag ändå att det finns bättre saker att lägga pengarna på. Vi har en sjukvård som har falerat till exempel. Det är mycket som inte fungerar som det ska, och då tror jag att det är viktigare med andra saker, säger gymnasieeleven Erik Ring.

SVT Opinion: Rebin Kamal: ”Vi behöver en avgiftsfri kollektivtrafik”
