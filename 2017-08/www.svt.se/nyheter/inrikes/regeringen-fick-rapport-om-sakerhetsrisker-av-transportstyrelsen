Regeringen fick rapport om säkerhetsrisker av Transportstyrelsen
Ann Edliden

Transportstyrelsen redovisade i december 2015 resultatet av ett uppdrag om att outsourca it-driften som de fått av regeringen ett år tidigare. Regeringen skulle få en översiktsbild av hot och risker med att lägga ut driften av Transportstyrelsens känsliga register.

LÄS MER: Transportstyrelsens IT-affär: Detta har hänt

Myndigheten konstaterade att tidspressen när det gällde projektet gjorde att IBM som skulle ta över driften kunde få ”otillbörlig åtkomst av känslig information”.

Dokument som varnade för säkerhetsbrister skickades till både regeringskansliet och Myndigheten för samhällsskydd och beredskap. Men ingen av dem återkom med respons eller krav på åtgärder, skriver DN.

LÄS MER: KU granskar ministrar efter IT-skandalen på Transportstyrelsen

Enligt tidningens källor fick den politiska ledningen på näringsdepartementet veta att rapporten fanns, men inte övriga departement och den togs inte upp vid något regeringssammanträde.

Transportstyrelsen redovisade sitt regeringsuppdrag den 8 december 2015. Då hade it-driften av känsliga register ännu inte flyttats utomlands.
