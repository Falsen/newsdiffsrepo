Statsvetaren: ”Partiledarbyte kan vara en panikhandling”
Kaj Söderin

Under torsdagen hade hittills fem länsförbund ställt sig bakom avgångskraven som riktats mot Anna Kinberg Batra. Även om Anna Kinberg Batra vill fortsätta kan hon komma att tvingas bort av sina partikamrater. För att byta ut en partiledare krävs det en extrastämma, då behövs det minst att en tredje del – åtta länsförbund  - vill se en ny partiledare.

Att byta ut sin partiledare så pass nära ett riksdagsval är ovanligt enligt statsvetaren Jenny Madestam vid Södertörns högskola. Men det har tidigare i svensk politik har uppstått liknande situationer.

– Partier har bytt ut sina ledare nära val tidigare. Centerpartiet bytte ut sin dåvarande partiledare Lennart Daleus 2001, cirka 1,5 år innan riksdagsvalet 2002, säger Jenny Madestam till SVT Nyheter.

LÄS MER: De kan ta över om Kinberg Batra avgår

Även Miljöpartiet har bytt ut sina språkrör kort innan ett riksdagsval. Enligt Jenny Madestam befann sig miljöpartiet i maj 2002 i en liknade situation som moderaterna befinner sig i dag med dalande opinionssiffror och bristande förtroende för de dåvarande språkrören Lotta Nilsson Hedström och Matz Hammarström.

– Miljöpartiet befann sig i en krissituation och riskerade att åka ur riksdagen. Bytet av språkrör var en panikhandling som funkade. Partiet blev kvar i riksdagen och efterföljarna Maria Wetterstrand och Peter Eriksson ledde partiet framgångsrikt.

LÄS MER: Moderaterna i Östersund vill byta ut hela partiledningen

Om moderaterna bestämmer sig för att byta partiledare ser Jenny Madestam ingen självklar efterträdare för Kinberg Batra i nuläget, vilket kan vara ett problem för partiet.

– Det bör vara en riksdagsledamot med regeringserfarenhet, men det finns inget självklart namn vilket kan vara ett problem, att välja en ny partiledare kan leda till ytterligare interna konflikter, säger Jenny Madestam.
