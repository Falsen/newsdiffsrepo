ANALYS: Regeringen lade sig – för att säkra makten
Love BenighPolitisk reporter

Med ett år fram till valet så tog i dag regeringen den säkra vägen. Trots högt tonläge och kritik från finansminister Magdalena Andersson (S) så stod det klart att man anpassat sig efter de krav som de borgerliga partierna ställt.

LÄS MER: Regeringen backar om skattehöjningar

Man la sig helt när det gäller skatten i småföretag och den ökade statliga inkomstskatten samt förändrade flygskatten.

Orsaken är att det är för mycket som annars står på spel. Stefan Löfven är idag inte beredd att ta strid för skattehöjningarna och bli av med en räcka ministrar. Nu vill han och regeringen få fullt fokus på den valbudget som väntar. Inte en höst och vinter som i stället skulle ha präglats av avsatta ministrar och regeringsombildningar. Det räcker med sommarens ombildning och risken att försvarsministern får gå inom kort.

LÄS MER: Alliansen: Stor seger att vi lyckats stoppa skadliga skattehöjningar

Det är lätt att begripa strategin. Enligt finansdepartementet har regeringen 40 miljarder kronor till nya förslag som regeringen kan driva igenom nästa år. Det är bland annat de reformerna som ska säkra valsegern nästa år. Ett förslag är till exempel höjt barnbidrag, som ännu inte presenterats trots vallöftet från 2014.

Med dagens besked biter Löfven i det sura äpplet och skakar av sig bekymren. Det ger regeringen möjlighet att som Löfven sa i sitt sommartal ”forma en politik utifrån vad vi vill, och inte utifrån vad vi måste”.
