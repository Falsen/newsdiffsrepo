Norges statsminister: Tror inte relationerna skadas av det inställda mötet
Agnes Laurell

På tisdagen besöker Norges migrationsminister Sylvi Listhaug från Fremskrittspartiet Sverige.

Det var också meningen att Listhaug skulle träffa den svenska migrationsministern Heléne Fritzon (S) – men mötet ställdes in eftersom Fritzon menar att hon inte vill vara en del av den norska ministerns valkampanj.

Norges statsminister Erna Solberg från Høyre menar att det är tydligt att när ett statsråd besöker ett annat så kort innan ett val så är det för att ”illustrera sin politik”, skriver Dagbladet.

– Jag vet inte vilket program Sylvi har i Sverige. Det är så klart tråkigt, men jag vet inte vad som är bakgrunden eller orsaken till det som har hänt, säger Solberg till Dagbladet.

LÄS MER: Migrationsministern nobbar norsk kollega: ”Sprider missvisande bild av Sverige”

I en intervju med VG tidigare under dagen sa Sylvi Listhaug att det i Sverige finns fler än 60 svenska städer där det har utvecklats parallellsamhällen som hon beskriver som ”no go”-zoner.

Något som Heléne Fritzon beskriver som ”rent nonsens”.

– Jag har inte så många kommentarer till varför en svensk minister inte träffar en norsk minister. Det är inte så att man alltid har möten med varandra. Jag tror inte att det här skadar relationen mellan Sverige och Norge, säger Erna Solberg.
