Publicerad:17 augusti 2017 06.52Uppdaterad:17 augusti 2017 21.05
Populärt hyrföretag kan försvinna – risk för problem i sjukvården
Jenny Widell

Läkarleasing är ett bemanningsföretag som växer. En kartläggning som SVT Nyheter har gjort visar att alla landsting i Sverige anlitar Läkarleasing. Totalt har landstingen köpt tjänster av företaget för 198 miljoner kronor det senaste halvåret.

Region Örebro län är en av de största kunderna. För sjukvården där skulle det innebära stora problem om deras största leverantör av inhyrda läkare plötsligt skulle försvinna.

– Läkarleasing levererar mer än hälften av vårt behov av hyrläkare. Vi har haft drygt 300 bokningar under våren, så visst skulle det få konsekvenser, säger Åsa Thor-Gustafsson, HR-chef i Region Örebro län.

LÄS MER: Jönköping stoppar läkare efter SVT-granskning

Men Läkarleasings framtid ser skakig ut just nu. Nyligen valde företagets revisorer från KPMG att lämna sitt uppdrag i förtid på grund av oenigheter kring hur en av företagets tillgångar ska redovisas.

KPMG rådgjorde med flera redovisningsspecialister, både internt och utanför KPMG, som alla kom fram till samma slutsats om hur en stor post i årsredovisningen skulle redovisas.

Men Läkarleasing ville ändå inte ge med sig och det hela eskalerade till en olöslig konflikt där revisorerna, enligt dem själva, flera gånger utsattes för påtryckningar och hot om rättsprocesser och anmälningar till myndigheter.

Läkarleasing har anmält KPMG till Revisorsinspektionen.

Varken KPMG eller Läkarleasing vill uttala sig för SVT Nyheter men enligt Revisorsinspektionen ska det mycket till för att en revisor ska avsluta ett uppdrag i förtid. Det krävs särskilda skäl, till exempel en stor risk att inte kunna genomföra en oberoende granskning.

LÄS MER: Vårdcentraler kan tvingas stänga

Det här är inte första gången som Läkarleasing hamnar i blåsväder. Förra året hade företaget problem med sin årsredovisning som blev godkänd först ett halvår för sent. Revisorerna anmärkte också på att skatter och sociala avgifter vid flertalet tillfällen inte betalats in i tid och att ”styrelse och vd inte fullgjort sina skyldigheter enligt aktiebolagslagen”.

Nu står alltså Läkarleasing helt utan revisorer. Senast nästa vecka måste Läkarleasing ha fått fram nya, annars kommer Bolagsverket att förelägga om likvidation, vilket innebär att företaget riskerar att upplösas efter två månader.

Det här kommer som en total överraskning för HR-chefen Åsa Thor-Gustafsson i Örebro.

– Det här är allvarlig information. Det är ju en stor leverantör åt oss med många hyrläkare som vi har behov av. Vi vill bli oberoende av hyrläkare, men på kort sikt kan det bli bekymmer för oss om vi inte kan använda oss av Läkarleasing, säger hon.

Läkarleasing är inte medlem i den stora bransch- och arbetsgivarorganisationen Bemanningsföretagen, som har 600 företag som medlemmar.

Ann-Kari Edenius är förbundsdirektör och tycker att landstingen borde ställa tydligare krav på sina bemanningsföretag för att inte riskera sin egen verksamhet i slutändan.

– Jag tycker att man kan ska kunna ha som krav att företaget ska sköta sin ekonomi och tåla en granskning.

Vad ser du för risker för branschen i stort om ett företag missköter sig på olika sätt? Kan det svärta ner ryktet för bemanningsbranschen?

– Ja. Men då är det väl jättebra att den aktören försvinner från branschen, konstaterar hon.
