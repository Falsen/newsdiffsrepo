Annie Lööf om Trump: ”Han har ett märkligt morgonhumör”
Jonas OhlinReporter

När Centerpartiets partiledare Annie Lööf gästade SVT:s Morgonstudion på onsdagsmorgonen fick hon svara på en tittarfråga från Elias, 8 år. Han undrade vad hon tycker om Donald Trump.

– Han har ett märkligt morgonhumör på Twitter, säger Annie Lööf och fortsätter:

– Jag är väldigt fundersam över hans diplomatiska förmåga. Jag är fundersam över hans ibland sexistiska skämt och jag är bekymrad över att han inte kan ta ställning för rätt värderingar. Det vill säga att han inte kan skilja mellan rasistiska, ibland nazistiska åsikter och antirasism. Jag är bekymrad över att den så kallade fria världens ledare inte står upp för viktiga mänskliga fri- och rättigheter.

Ser du ett problem i att han sitter med så mycket makt vid konflikten med Nordkorea?

– Ja, det är ju viktigt att inte verka för en upptrappning utan istället lugna situationen. Där har USA och Donald Trump ett oerhört stort ansvar för att se till att lugna situationen i världen.
