Carl Bildt: ”Listhaugs beskrivning av Sverige stämmer inte”
Karolina Schützer

Norges migrationsminister, Sylvi Listhaug från Fremskrittspartiet, sprider en missvisande bild av Sverige, det menar Sveriges migrationsminister som under tisdagen hastigt ställde in ett möte med ministern.

I en intervju under tisdagen kritiserade Listhaug Sveriges integrationspolitik och sa att det i fler än 60 svenska städer har utvecklats parallellsamhällen.

– Det är ”no go”-zoner med stora utmaningar där man helt har misslyckats med integrationen, sa Listhaug.

LÄS MER: Migrationsministern nobbar norsk kollega: ”Sprider missvisande bild av Sverige”

Det fick den svenska migrationsministern Heléne Fritzon (S) att regera starkt.

I all hast ställde hon in ett inplanerat möte med Listhaug, eftersom hon inte vill vara en del av den norska ministerns valkampanj.

Nu ger sig även Carl Bildt in i debatten. I en intervju med norska NRK säger han att Sylvi Listhaug tydligt ville dra fördel till sin valkampanj genom att besöka Rinkeby och svartmåla Sverige.

– När detta sker mitt under pågående valkampanj, med starka formuleringar som ”svenska förhållanden”, är det inte för att lära utan för att driva valkampanj, säger Carl Bildt till NRK.

Carl Bildt menar att Sverige inte misslyckats med sin integrationspolitik.

– Sverige är ett välfungerande samhälle och vi har haft framgång i vår invandringspolitik. Det finns absolut områden där det finns problem, och det ser vi alltid i övergångsperioder, säger han.

LÄS MER: Norges statsminister: Tror inte relationerna skadas av det inställda mötet
