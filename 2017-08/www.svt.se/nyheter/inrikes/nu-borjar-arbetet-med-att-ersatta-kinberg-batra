Nu börjar arbetet med att ersätta Kinberg Batra
Jon Lindhe

I dag har Moderaternas partistyrelse suttit i ett extrainkallat möte för att diskutera läget efter Anna Kinberg Batras avgång. En ny partiledare måste väljas, och det snart.  Enligt uppgift till SVT kommer partiets valberedning att samlas vid lunchtid på söndag för att diskutera hur processen ska gå till.

– Jag tror att alla är besjälade av att det måste gå ganska fort. Det är inte bra att ha ett parti som saknar partiledare, säger valberedningens ordförande Lars-Ingvar Ljungman till SVT Skåne.

LÄS MER: Här meddelar AKB sin avgång

Enligt Ljungman blir valberedningens första uppgift att reda ut hur valprocessen ska gå till.

– Som första punkt måste vi bestämma oss för en tidplan och hur vi ska lägga upp processen. Stadgarna ger utrymme för viss flexibilitet, säger Ljungman.

På frågan om det ska bli en öppen process, där flera kandidater presenteras, säger Ljungman att han inte vill gå in på detaljer om hur det hela ska gå till förrän det har diskuterats i valberedningen.

LÄS MER: De här kan ta över partiledarrollen

Trots att tiden är av yttersta vikt så är det många röster som nu måste höras enligt Ljungman, lokala föreningar och förbund, kvinnoförbundet och ungdomsförbundet bland annat.

Den avgående partiledare Anna Kinberg Batra har uppmanat valberedningen att kalla till extrastämma för att välja ny partiledare. Tills dess sitter hon kvar.

LÄS MER: Analys: M behöver en snabb process utan strider

Moderaterna har en arbetsstämma inplanerad den 12-15 oktober. Men för att välja en ny partiordförande måste man hålla en extrastämma, något som partistyrelsen idag tog beslut om.

– Det kommer att bli en extrastämma. Partistyrelsen har i dag fattat beslut om en extrastämma, säger Moderaternas partisekreterare Anders Edholm till TT.

Tid och plats för stämman är dock ännu inte bestämt.

LÄS MER: ”Beklagar” – så kommenterar politikerkollegorna avgångsbeskedet

Inom partiet har det förts fram krav på att hela partistyrelsen ska ställa sina platser till förfogande om Anna Kinberg Batra tvingas gå.

– Det är ganska många län som har den åsikten, säger förbundsordförande i Jämtland  Saila Quicklund till TT.

Även länsförbundet i Östergötland ville i sitt beslut att hela partistyrelsen omprövas. Förbundsordföranden Christian Gustavsson är själv partistyrelseledamot och vill inte släppa den idén – än.

– Jag behöver tänka lite mer på det över helgen. Principen tycker jag fortfarande är klok, men praktiskt inser jag att det kanske inte är genomförbart, säger han till TT.

Men enligt partisekreterare Anders Edholm sitter styrelsen kvar.

– Det är enbart ett ordförandeval som ska göras vid stämman, säger han till TT och fortsätter:

– Hela situationen är beklaglig och tråkig. Nu måste vi hålla fokus framåt.
