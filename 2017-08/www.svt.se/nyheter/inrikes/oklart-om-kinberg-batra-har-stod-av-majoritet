Oklart om Kinberg Batra har stöd av majoritet
Jonas OhlinReporter

”Östgötamoderaternas förbundsstyrelse har i kväll bekräftat det som jag sade redan före sommaren, nämligen att Moderaterna skulle behöva välja en ny partiledare.”, skriver Moderaterna i Östergötland på Facebook.

Under det senaste dygnet har flera moderata länsförbund krävt ett partiledarbyte. På kongressen representeras partiet av 200 ombud samt av partistyrelsen (ytterligare tolv personer) som har rösträtt.

I dagsläget så kan de distrikt som kräver hennes avgång räkna ihop drygt 94 röster. De distrikt som uppmanar henne att stanna kvar har totalt 91 röster. De tre distrikt som ännu inte bestämt sig har totalt 15 röster.

Denna räkneövning förutsätter att ombuden röstar som sitt distrikt. Så behöver det dock inte bli eftersom varje ombud är fri att rösta som hen vill. Men att ”avgå”-distrikten nu kan räkna ihop fler röster än ”stanna”-distrikten är ändå en tydlig signal på hur snabbt stödet har raserats för Moderaternas partiledare.

LÄS MER: Här är länen som vill avsätta Kinberg Batra

I dagsläget vill nio länsförbund, samt Stockholms stad och ungdomsförbundet Muf byta partiledare. Nio länsförbund vill att Anna Kinberg Batra stannar som partiledare. Tre länsförbund, Kronoberg, Jämtland och Jönköping, har ännu inte bestämt sig i frågan.

Ina Kokalari pressekreterare för Moderaterna, meddelar att partiet inte har någon kommentar till de nya avgångskraven.

LÄS MER: De kan ta över om Kinberg Batra avgår
