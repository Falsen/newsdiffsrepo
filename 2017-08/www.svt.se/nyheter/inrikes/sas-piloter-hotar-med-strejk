SAS-piloter hotar med strejk
Jon Lindhe

Ett första konfliktvarsel skickades in till SAS i fredags, skriver danska Borsen.dk. Det är tre skandinaviska pilotfack som står bakom varslet.

– Det har inkommit varsel från tre föreningar, en i Danmark och två i Norge. För Norge är omfattningen av en eventuell strejk inte angiven. I Danmark gäller varslet alla short-haul-piloter som är organiserade i DPF (Danska pilotföreningen), säger Anna Kansell på SAS pressjour.

Short-haul innebär flygningar kortare än 1.500 kilometer, det är alltså kortdistansflygningar inom Europa som kan komma att drabbas vid en eventuell strejk.

– Omfattningen kan vi inte uttala oss om just nu men det är klart att det finns en risk att det påverkar svenska resenärer, säger Anna Kansell.

LÄS MER: Detta har du rätt till vid flygstrejk

Enligt branschtidningen Check-In handlar förhandlingarna om nya arbetsvillkor och schemaförändringar. Enligt tidningen vill SAS att piloterna accepterar mer flex- och deltid på kort- och medeldistansrutter.

Anna Kansell på SAS pressjour vill inte kommentera vad de handlar om.

– Förhandlingarna har pågått sedan tidigt i våras. Eftersom förhandlingarna pågår vill jag inte kommentera innehållet. SAS har som alltid en stark ambition att nå en överenskommelse och undvika en konflikt, säger Anna Kansell.

Varslet inkom till SAS i fredags. Enligt den Danska Pilotföreningen (DPF) kan en strejk träda i kraft tidigast vid midnatt den 11 september.

Även den svenska pilotföreningens kollektivavtal med SAS löpte ut den sista mars. Förhandlingar har pågått sedan dess, men man har ännu inte varslat om strejk.

– Vi har inte lagt något konfliktvarsel, och om det är aktuellt med eventuella konfliktåtgärder framöver eller inte, det kan jag inte kommentera. Vi ska träffas för nya förhandlingar inom kort, säger Martin Lindgren, ordförande för Svensk pilotförening, till TT.

Martin Lindgren uppger att konflikten främst handlar om hur man tolkar piloternas villkor i kollektivavtalen, samt den satsning som flygbolaget vill göra på baser på Irland och Spanien.

– Vi har varit oense under en längre tid om hur avtalen ska tolkas, och driver också ett antal rättsprocesser kring det. Vi har försökt komma framåt, men har ännu inte lyckats, säger Martin Lindgren till TT.

Martin Lindgren säger till TT att de tre skandinaviska pilotföreningarna som nu varslat om strejk representerar två tredjedelar av bolagets piloter.

– Det är väldigt svårt att säga exakt hur många flyg som skulle påverkas om det verkligen blir strejk, men det är ofrånkomligt att det skulle påverka flygningar här i Sverige. Delvis flygen mellan Stockholm, Köpenhamn och Oslo, men det kan så klart också få extremt stora följdkonsekvenser för alla flygoperationer, säger han.

I våras drabbades tusentals resenärer när markpersonal på flera stora flygplatser strejkade. Och förra sommaren drabbades tiotusentals flygresenärer när omkring 400 SAS-piloter från Svenska Pilotföreningen gick ut i strejk för högre lönekrav.

LÄS MER: Svenska resenärer drabbas av flygstrejk
