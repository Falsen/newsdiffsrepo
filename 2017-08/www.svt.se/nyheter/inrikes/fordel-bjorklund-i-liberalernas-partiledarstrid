Fördel Björklund i Liberalernas partiledarstrid
Ulf Hambraeus

Liberalernas nomineringstid har gått ut och 13 länsförbund har uttalat sitt stöd för att Jan Björklund ska sitta kvar, medan endast två länsförbund vill att utmanaren, partiets utrikespolitiska talesperson Birgitta Ohlsson, ska ta över som partiledare.

Med nästan två tredjedelar av rösterna vann Jan Björklund det historiska primärvalet i Östergötland, det första i svensk politisk historia. I primärvalet fick samtliga medlemmar i partiet tillfälle att rösta fram länsförbundets uttalade kandidat till landsmötet i november, där partiledarstriden ska avgöras. Det traditionella mönstret är annars att förtroendevalda fattar ett gemensamt beslut och meddelar sin kandidat.

LÄS MER: Birgitta Ohlsson utmanar Jan Björklund

Eftersom Birgitta Ohlsson är den av de båda kandidaterna som varmast förespråkat en modell med medlemsomröstning, helst för hela landet, är det en fjäder i hatten för Jan Björklund att han vann i det enda länsförbund där ett primärval genomfördes. Samtidigt är det viktigt att understryka att ombuden som åker på landsmötet själva har frihet att välja den kandidat som de själva förespråkar. Primärvalet är endast ”rådgivande”.

Summa summarum är det fördel för Jan Björklund. Det ser ut som att hans stöd är överväldigande. Samtidigt har ändå sex länsförbund avböjt att peka ut en favorit bland de två. Här svider det nog värst för Jan Björklund att Stockholm inte tagit uttrycklig ställning för honom. I Stockholm finns på sina håll ett ganska stort stöd för Birgitta Ohlsson. Däremot har de två andra giganterna bland partiets länsförbund, Skåne och Västsverige, båda tagit uttrycklig ställning för honom. Dessa tre länsförbund har mer än hälften av alla ombud på landsmötet.

Länsförbunden skickar 178 ombud till landsmötet. Utöver dessa tillkommer tre ombud från Liberala ungdomsförbundet, och två från Liberala kvinnor. Luf stödjer Ohlsson, Liberala Kvinnor stödjer Jan Björklund.

LÄS MER: Björklund varnar för att maktstriden kan förlama partiet

Om ombuden väljer att följa sina respektive länsförbunds rekommendationer skulle Jan Björklund ha 104 röster, eller 57 procent, medan Birgitta Ohlsson så här långt endast sitter på 11 ”säkra” röster, eller motsvarande sex procent. Men eftersom flera förbund inte har tagit ställning – de motsvarar ytterligare 68 ombud – och då det står fritt för samtliga ombud att göra sina egna personliga val, så är ingenting givet i den slutgiltiga omröstningen.
