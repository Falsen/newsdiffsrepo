Ännu ett kommunalråd kräver Batras avgång
Elisabeth MarmorsteinReporter

Kraven på att moderatledaren Anna Kinberg Batra ska avgå blir allt fler.

Tidigare har flera kommunalråd riktat stark kritik mot Anna Kinberg Batra – en av dem har krävt hennes avgång. Kävlinges kommunalråd Pia Almström och Pehr Granfalk, kommunalråd i Solna, har uttryck missnöje med hur partiledaren agerat sedan avgångskrav riktades mot Batra i maj i år. Då krävde Christian Gustavsson, ordförande för Moderaterna i Östergötland och ledamot av partistyrelsen, hennes avgång.

Nya Krav

Denna gång är det kommunalrådet och kommunstyrelseordförande i Danderyds kommun, Olle Reichenberg som vill se en ny partiledare.

Men partiledaren säger under onsdagsmorgonen att hon blir kvar.

– Jag tänker inte avgå, det är Stefan Löfven som ska bytas ut, säger Anna Kinberg Batra till Aftonbladet TV.

LÄS MER: Kommunalrådet Pehr Granfalk vill se Anna Kinberg Batras avgång

Klickar inte

Men till SVT nyheter säger Olle Reichenberg att det krävs utveckling. De förändringar som Batra gjort under sommaren inte är tillräckliga sedan det i maj i år riktades krav på hennes avgång.

– Det klickar inte mellan partiledaren, partiledningen och väljarna vilket det måste göra. Jag uppfattar att det är väljarnas signal att det måste till andra förändringar, säger Olle Reichenberg till SVT.

LÄS MER: Partisekreteraren: Anna Kinberg Batra sitter kvar

Trots att Anna Kinberg Batra fått fortsatt förtroende sedan det tidigare riktades krav på hennes avgång i maj i år, har partiledarens förtroende dalat.

Vill se förändring

– I Stockholmsregionen måste vi göra ett bra val om det ska funka inför riksdagsvalet, där tappar vi kraftigt, säger Olle Reichenberg.

Att byta partiledare drygt ett år innan riksdagsvalet är inget Olle Reichenberg oroas över. Han tror att det är mer riskabelt att fortsätta på samma sätt som man gjort hittills.

– Jag tror att det finns en större risk med att inte göra någon förändring alls.

Vid lunchtid onsdag ska de 25 moderata kommunalråden i Stockholms län ha en telefonkonferens där man ska diskutera moderatledarens framtid. Enligt källor till SVT finns det en majoritet för att byta partiledare.

Men en som inte vill det är Fredrik Saweståhl, kommunstryelsens ordförande i Tyresö kommun samt 2:e vice förbundsordförande i Moderaterna i Stockholms län.

– Jag kommer inte att ställa upp på avgångskrav, säger han till SVT nyheter.

LÄS MER: TIDSLINJE: Moderaterna – från valförlusten till opinionskrisen
