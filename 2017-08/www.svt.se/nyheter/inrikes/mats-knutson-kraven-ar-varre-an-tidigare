Mats Knutson: Rädslan och skräcken inom Moderaterna är större i dag
Ann Edliden

Stödet för Moderaterna har sjunkit kraftigt under året. Partiet ligger på en bottennotering på 15,2 procent enligt SVT/Novus väljarbarometer.

Att två kommunalråd inom Moderaterna under tisdagen riktade skarp kritik mor Anna Kinberg Batra visar att paniken börjar sprida sig inom partiet, menar Mats Knutson.

– När man gick in i sommaren var hennes besked att hon skulle bli tydligare, ställa mer krav. Den här sommaren har gett henne ett gyllene tillfälle att göra det i och med IT-skandalen. Två ministrar har tvingats avgå ur regeringen, men ändå ser det snarare ut som Moderaterna försvagas i opinionen. Paniken börjar sprida sig och därför kommer de här kraven.

Det är ju inte första gången det kommer krav på Anna Kinberg Batras avgång. Hur allvarligt är det den här gången?

– Betydligt allvarligare än tidigare, inte minst på grund av att de här kraven upprepas. Det undergräver successivt hennes position som partiledare.

LÄS MER: Kommunalrådet Pehr Granfalk vill se Anna Kinberg Batras avgång

Varför mobiliserar hennes motståndare just nu?

– Ska det ske ett partiledarbyte så ska det ske nu. Partiet har stämma i oktober, valrörelsen närmar sig. Man ser de här svaga opinionssiffrorna och många riksdagsledamöter ser nog till sitt eget intresse, vad händer med deras egen position om det här fortsätter? Det ökar förstås osäkerheten ytterligare i partiet.

Partisekreteraren Anders Edholm har hört av sig till SVT och bekräftar att det finns en oro i partiet. Han skriver ”Det är tråkigt att några kommunpolitiker fokuserar på avgångskrav när partiet bör fokusera på att vinna förtroende och det är Anna Kinberg Batra som kommer leda Moderaterna in i valet 2018.”

LÄS MER: Partisekreteraren: Anna Kinberg Batra sitter kvar

Frågan är om det finns ett tillräckligt stort motstånd mot Kinberg Batra inom partiet ute i landet för att hon ska avgå.

– Det är väldigt sällsynt att man byter partiledare såhär nära inpå ett val. En partiledare får oftast tillfälle att möta väljarna under åtminstone en valrörelse. Samtidigt har det hänt oerhört mycket i opinionsbildning och kampanjarbete de senaste åren. Rädslan och skräcken inom Moderaterna är större i dag. Det finns ingen garanti att hon kommer få sitta kvar. Går flera lokalförbund ut och kräver hennes avgång, då sätts en sten i rullning som är omöjlig att stoppa.

Kan vi vänta oss att det händer saker de närmsta dagarna?

– Det verkar som att det pågår ett intensivt arbete i kulisserna för att avsätta henne och för dem som bestämt sig för att driva den här kampanjen är det lite att vinna eller försvinna. Ska det till ett skifte gäller det att få till stånd det nu.
