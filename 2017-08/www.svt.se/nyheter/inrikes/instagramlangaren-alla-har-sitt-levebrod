Instagramlangaren: ”Alla har sitt levebröd”
Ida Nordén

– Det är inget bra direkt, men alla har sitt egna levebröd, säger den unga kille som SVT Dold kontaktar efter att ha testat att handla alkohol från hans konto på Instagram.

Han är en av försäljarna bakom ett av de hundratals konton på Instagram där alkohol, droger och stöldgods säljs. Han går med på att svara på frågor, men vill vara anonym.

TV: Här säljs alkohol och droger – öppet i ungdomars telefoner

Tillsammans med några vänner driver han ett konto där de delar upp arbetsuppgifterna, hans uppgift är att ha hand om telefonen, ta emot beställningar och stämma möten. Sedan skickar han en annan person för att göra själva leveransen.

Andra i gruppen skaffar alkoholen som sedan säljs vidare. Han säger att de alla är tonåringar som behöver pengar.

– Skolan funkar inte riktigt för alla och vissa har inte så bra ekonomi, så man vänder sig åt andra håll för att kunna leva som de andra, säger han.

LÄS MER: Polisen kan inte stoppa Instagramhandeln

Han säger att det inte är svårt att komma i kontakt med det här sättet att tjäna pengar.

– Det finns överallt, i vissa förorter, så det är inte svårt att hitta, säger han.

Hur kom du själv in på det här?

– Dåliga val i livet.

Han säger att de köper alkoholen av äldre personer, och säljer den sedan dyrare. På en helg kan det handla om 30 flaskor sprit som de säljer genom sitt konto.

Hur mycket pengar tjänar du på en månad?

– Det kan jag inte berätta tyvärr, säger han.
