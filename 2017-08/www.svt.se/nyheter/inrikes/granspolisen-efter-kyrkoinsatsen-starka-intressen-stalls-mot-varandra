Förra biskopen om kyrkoinsatsen: ”Man håller inte någonting för heligt”
Mathias Gerdfeldter

Är kyrkan en fristad för papperslösa där polisen inte går in? Den frågan har aktualiserats sedan Skånepolisen i helgen gick in på ett kyrkoläger på ett vandrarhem och hämtade fem familjer som skulle utvisas.

– Om jag ska vara ärlig började jag faktiskt gråta när jag läste om detta, det gjorde mig så illa, berättar Caroline Krook, tidigare biskop i Stockholms stift, i måndagens Aktuellt.

LÄS MER: Polisen tog papperslösa på kyrkans familjeläger

– Polisen skulle inte ha varit där. Det hela grundar sig i vår flyktingpolitik, det är självklart, som stramas åt mer och mer.

Patrik Engström, chef för gränspolisen, lyfter i Aktuellt samtidigt fram att polisen har ett uppdrag att verkställa, och att han anser att polisen i det här fallet agerade rätt.

– Utifrån den information jag har är det min uppfattning att det här handlade om personer som en längre tid varit efterlysta, för att de har beslut om utvisning och som ska verkställas, och som har hållit sig undan.

– Precis som i alla insatser ska polisen göra en prövning, om det finns ett behov, och proportionalitet, säger Patrik Engström.

Från kyrkans sida finns nu en oro för att det här är ett trendbrott, att polisen oftare kommer att börja gå in i kyrkans olika områden.

– Det är väl det jag sörjer, att man inte håller någonting för heligt, och jag tror att det blir ett farligt samhälle för alla, om de här gränserna alltid flyttas. Jo, kyrkan ska rätta sig efter lagen, men det krävs också att människor som ställer sig upp och säger ifrån, säger Caroline Krook.

LÄS MER: Gränspolisen: ”Vi ansåg att det var ett lämpligt tillfälle”

Något sådant trendbrott ser dock inte gränspolischefen.

– Nej det skulle jag inte ville påstå. Det här är en enskild händelse, det är alldeles för tidigt att säga att det är ett trendbrott, säger Patrick Engström.

– Det jag tror att det här är ett tecken på är det att vi har en situation där väldigt starka samhällsintressen ställs mot varandra: Polisens behov av att utföra sitt uppdrag, och andra aktörers, till exempel kyrkans, intresse av att utföra sin humanitära uppgift.
