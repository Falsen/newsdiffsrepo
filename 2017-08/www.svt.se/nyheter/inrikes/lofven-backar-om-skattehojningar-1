Löfven backar om skattehöjningar
Jonas OhlinReporter

I morgon lördag kl 9 kommer regeringen hålla en pressträff i Rosenbad där de berättar att de drar tillbaka flera skattehöjningsförslag, som har kritiserats av oppositionen. Detta enligt uppgift till SVT Nyheter.

Dels handlar det om förändringen av brytpunkt för statlig inkomstskatt, ett förslag som skulle innebära att fler svenskar i framtiden skulle betala statlig inkomstskatt.

Dels handlar det om höjd skatt för småföretagare genom förändringar av de så kallade 3:12-reglerna.

Båda dessa skatteförslag kommer alltså att dras tillbaka. Detta eftersom de har kritiserats av Alliansen som har hotat med att fälla eller flera ministrar genom misstroendeförklaring. Något som skulle utlösa en regeringskris.

– Regeringen och Vänsterpartiet har gjort upp om att varken förslaget om höjd inkomstskatt eller förslaget om höjd skatt för småföretagare ska läggas fram, säger Mats Knutson, inrikespolitisk kommentator på SVT.

Ett tredje skatteförslag som också har kritiserats av oppositionen är en ny flygskatt. Regeringen kommer dock, enligt uppgift till SVT Nyheter, inte dra tillbaka det förslaget. Regeringen går vidare med flygskatten, men planerar samtidigt att kompensera mindre flygplatser.

– Där försöker man bemöta kritiken genom att göra så att mindre flygplatser ute i landet ska kompenseras för de extra kostnader som det här förslaget innebär. Kritikerna menar att de annars riskerar att läggas ner, säger Mats Knutson.

De tre skatteförslagen skulle tillsammans dra in drygt 5 miljarder kronor årligen till statskassan.

Även Sverigedemokraterna har ställt sig bakom Alliansens försök att stoppa regeringens föreslagna skattehöjningarna.

LÄS MER: Alliansen hotar fälla ministrar

I juni sa Ulf Kristersson, ekonomiskpolitisk talesperson för Moderaterna till SVT Nyheter att regeringen har sommaren på sig att dra tillbaka skattehöjningarna och komma med ett bättre förslag.

– De kan enkelt undvika kaos genom att lägga en budget som riksdagen kan tolerera. Jag tror att de kommer ta sitt förnuft tillfånga, sa han då till SVT Nyheter.

Enligt uppgift till SVT Nyheter har finansminister Magdalena Andersson (S) varit beredd att även dra tillbaka förslaget om en ny flygskatt, detta för att undvika risk för misstroendeförklaring i Riksdagen.

Miljöpartiet har dock i regeringsförhandlingarna krävt att flygplatsen ska läggas fram och så blir det alltså, även om förslaget nu är justerat.

Tidigare i veckan skrev Expressen att regeringen enats om att dra tillbaka två av tre skattehöjningar. Dessa uppgifter förnekades dock senare av finansminister Magdalena Anderssons pressekreterare i Dagens Industri.
