Dagarna som fällde Anna Kinberg Batra
Linnéa Gustafson

Redan i slutet på maj gick företrädare för partiet ut och krävde Anna Kinberg Batras avgång efter att Moderaterna rasat i opinionsmätningarna. Då höll hon sig kvar, men den 22 augusti kunde SVT rapportera att en majoritet av Stockholmsmoderaterna ville byta partiledare. De fick därefter stöd från flera tunga M-politiker och länsförbunden började ett efter ett att ställa sig bakom avgångskravet.

Pehr Granfalk, Moderaternas kommunalråd i Solna, ger besked om att han vill se Anna Kinberg Batras avgång och samtidigt bekräftar källor för SVT Nyheter att majoriteten av moderaterna i länsförbudnet i Stockholm vill byta partieldare innan valet 2018.

”Gör vi ingenting nu kommer vi behöva göra det efter valet och då kommer partiet ligga i spillror” sa Pehr Granfalk. Han backades av Kävlinges kommunalråd Pia Almström som uppgav att hon saknade förtroende för partieldaren.

Enligt SVT:s politiska kommentator Mats Knutson innebar kritiken som uppdagades på nytt att paniken börjat sprida sig inom partiet.

”När man gick in i sommaren var hennes besked att hon skulle bli tydligare, ställa mer krav. Den här sommaren har gett henne ett gyllene tillfälle att göra det i och med IT-skandalen. Två ministrar har tvingats avgå ur regeringen, men ändå ser det snarare ut som Moderaterna försvagas i opinionen. Paniken börjar sprida sig och därför kommer de här kraven” sa Mats Knutson.

Danderyds kommunstyrelseordförande Olle Reichenberg gick på onsdagen ut och sa att även han ville se en ny partiledare för att säkra fler väljare innan riksdagsvalet.

Efter att nu flera uttalat avgångskrav mot partiledaren diskuterade flera kommunalråd partiledarens framtid under en telefonkonferens. Källor till SVT Nyheter uppgav därefter att det visade sig att en majoritet av gruppen saknade förtroende för Anna Kinberg Batra.

Under dagen står det klart att fyra partidisktrikt runt om i landet – Stockholms län, Dalarna, Uppsala och Västerbotten – vill se henne avgå. Även Moderata ungdomsförbundet håller med.

Flera moderata kommunalråd uppgav dock att de hade fortsatt förtroende för henne och Kinberg Batra själv sa på onsdagen att hon inte hade några planer på att avgå.

”För varje offentligt angrepp av sina egna undergrävs hennes position som partiledare.” skrev Mats Knutson på onsdagen.

Gotland blir nästa partidisktrikt att ställa sig bakom avgångskravet. Senare vid lunchtid kommer samma besked från Sörmland, Östersund och Örebro. Moderaterna i Örebro hade under onsdagen uppgett att de stod bakom partiledaren, men kallade till presskonferens för att meddela totalvändningen.

Vid dagens slut hade elva partidisktrikt enats om att de tyckte Anna Kinberg Batra borde avgå. Tio länsförbund ville fortfarande se henne på partiledarposten och ett län, Kronoberg, meddelar att inte tar ett beslut förrän till helgen.

Gudrun Schyman menar att en anledning till att Anna Kinberg Batra kritiseras så hårt är för att hon är kvinna.

”Man säger att hon är stel och att hon inte kan kommunicera på ett bra sätt. Man lägger det på ett väldigt personligt plan och personifierar på ett sätt som man väldigt sällan gör med män” sa hon till SVT Nyheter.

Men Anna Kinberg Batras möjligheter som partiledare har redan hunnit förändrats drastiskt.

”Hon kan sitta kvar och strida, hon kan avgå, men oavsett vad hon gör kommer hon vara en förlorare. Även om hon lyckas rida ut stormen, vinner en uppslitande partiledarstrid i höst, så är hon så pass skadeskjuten och vingklippt att hon får svårt att bedriva en valrörelse” skrev Mats Knutson i en analys utifrån den händelserika torsdagen.

Efter tre hårda och intensiva dagar kallar Anna Kinberg Batra till presskonferens och säger att hon väljer att avgå.

”Jag har försökt lösa uppgiften och vända läget som vi är i nu.  Men när det inte går att få presentera politiken, då går det heller inte att sitta kvar” sa Anna Kinberg Batra och kritiserade sedan sina partikollegor: ”Det är för många moderater som bara ägnar sig åt det som kan beskrivas som självskadepolitik. Jag är besviken på vår situation”

Hon kände sig ”stolt över att ha varit den första kvinnan som lett Moderaterna” men att hon blivit påmind om att män och kvinnor behandlas olika i politiken.
