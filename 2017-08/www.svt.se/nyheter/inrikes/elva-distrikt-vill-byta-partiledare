Elva distrikt vill byta partiledare
Jonas OhlinReporter

Stockholm, Uppsala, Västerbotten, Gotland, Dalarna, Örebro och Södermanland, Stockholms stad och Västernorrland har det senaste dygnet meddelat att de ställer sig bakom avgångskravet på Anna Kinberg Batra. Under torsdagskvällen anslöt även Jämtland och Östergötlands länsförbund.

Totalt vill alltså elva distrikt nu byta partiledare.

De kritiska länsförbunden kan välja att kalla till en extrastämma vid höstens partistämma – och där utlysa ett nyval till partiledarposten.

Ordförande för Moderaterna i Stockholms stad, Joakim Larsson, säger att det är med blandade känslor som Stockholms stad kräver att Anna Kinberg Batra ska avgå.

– Nu önskar vi att partiledaren väger samman alla variabler och själv fattar ett beslut, säger Joakim Larsson och fortsätter.

– Det finns samtidigt ett starkt stöd för Kinberg Batra i Stockholms stad, det är en kandidat som vi själva har drivit fram, men man kan inte gå till val om man inte har nästan hundra procent stöd som partiledare, säger Joakim Larsson.

Men enligt Moderaternas presschef, Linda Norberg, som SVT Nyheter pratade med under torsdagseftermiddagen har Anna Kinberg Batra inga planer på att avgå. Hon står fast vid gårdagens besked om att hon stannar på sin post.

– Beskedet är detsamma, Anna Kinberg Batra avgår inte, säger Linda Norberg.

Samtidigt är det många länsförbund som fortfarande ger Anna Kinberg Batra sitt stöd. Nio moderata länsförbund vill att Batra stannar på sin post. Bland annat ger de två tunga distrikten Skåne och Västra Götaland sin partiledare till stöd.

LÄS MER: Här är länen som vill avsätta Kinberg Batra

Moderaterna i Malmö meddelade under torsdagen att man kommer kräva hela partilednings avgång om Anna Kinberg Batra fälls.

”Om Anna Kinberg Batra väljer att avgå måste hela partistyrelsen ställa sina platser till förfogande.  Skulden för Moderaternas svaga opinionsläge ligger inte enbart på partiledaren utan på hela ledningen.” uppger Malmömoderaterna för SVT Nyheter.

Anna Kinberg Batra kan också välja att avgå själv, något som inte verkade vara ett alternativ för partiledaren. Men med en tredjedel av partidistrikten emot sig är det en tuff uppgift att leda partiet.

– När det här trycket är så starkt så blir det väldigt svårt. Att ha en tredjedel av länsförbunden emot sig, det blir nästan en övermänsklig uppgift för vem som helst att hantera, säger SVT:s politikreporter Elisabeth Marmorstein.

LÄS MER: De kan ta över om Kinberg Batra avgår
