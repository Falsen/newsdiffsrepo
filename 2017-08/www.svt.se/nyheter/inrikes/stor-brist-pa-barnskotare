Publicerad:18 augusti 2017 09.46Uppdaterad:18 augusti 2017 10.29
SVT Nyheter
Jenny Lagerstedt

Det blir allt svårare för landets förskolor att hitta personal med rätt utbildning. Bristen på förskollärare har varit stor länge, men nu gäller det även barnskötare.

Lotta Forssman jobbar som områdeschef för förskolan i en stadsdel i södra Stockholm. Hon märker av att bristen på personal är stor.

– Det är ju naturligtvis svårt att hitta utbildad personal. Vi har svårt precis som skolan har svårt. Risken är ju att kvaliteten blir sämre, säger Lotta Forssman.

LÄS MER: Förskolelärare vill se fler utbildade kollegor

På Arbetsförmedlingen har de också märkt av att bristen på barnskötare är större än vanligt. Det fanns nästan 1.000 lediga jobb som barnskötare i Arbetsförmedlingens platsbank den sista juli i år. Det är 44 procent fler än samma tid förra året.

– Det verkar som att förskolorna till slut ändå hittar personal. Men framförallt är det så att det inte är utbildade barnskötare som jobbar på förskolorna nuförtiden, utan det är mycket outbildad personal, säger Johan Eklöf, som är utredare på Arbetsförmedlingens analysavdelning.

I dag saknar 28 procent av alla som jobbar inom förskolan utbildning i att jobba med barn. Mikael Ejerblom är chef för den enhet på Skolverket som jobbar med förskolefrågor. Han ser allvarligt på att förskolorna tvingas ta in så mycket outbildad personal.

– Det är inte bra. Vi vet ju att en av de absolut viktigaste faktorerna för kvaliteten på förskolorna är personalens kompetens. Så det är allvarligt.

Vad får det för konsekvenser för barnen?

– De får ju naturligtvis en lägre kvalitet i sin vistelse på förskolan. Det är ett stort uppdrag som förskolan har idag med både omsorg och trygghet, men också lärande och utveckling för barnen. Och för att tillgodose det behövs kompetens, säger Mikael Ejerholm.

Vad är den största risken med att många personer inom förskolan saknar rätt utbildning?

– Den största risken är att barnen inte får det de har rätt till.
