Norwegian varnar: Gå inte på ”gratis flygbiljetter”-bluffen på Facebook
Henrik Sköld

Enligt kampanjen som spritts på Facebook ska alla kunna få gratis flygbiljetter, för att fira att Norwegian fyller 24 år. Användare uppmanas också att gilla och dela inlägget, för att säkerställa att det får maximal spridning på sociala medier.

Klickar man på länken så kommer man till en sida som använder sig av flybolagets grafik och logotyp, men Charlotte Holmbergh Jacobsson, informationschef på Norwegian, bekräftar att de inte har något med den att göra.

– Den är falsk och man kommer inte heller till Norwegians sida när man klickar vidare. Det är väl ett sätt att samla in e-mailadresser. Jag vet att SAS drabbades av samma sak härom veckan, säger hon till Metro.

Under måndagen gick också bolaget ut och varnade för bluffkampanjen på sin Facebooksida.

”Vi vill varna för att det sprids en falsk kampanj om att man kan vinna gratis flygbiljetter med Norwegian. Detta är inte något som kommer från Norwegian”.

Liknande bluffkampanjen är vanliga på Facebook, och en lång rad företag har drabbats. Sidor som utgett sig för att representera IKEA har också annonserat om liknande tävlingar, något som SVT Nyheter tidigare skrivit om.
