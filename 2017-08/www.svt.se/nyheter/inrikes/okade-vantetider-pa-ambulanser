Ökade väntetider på ambulanser
Oliva Elander

För de som drabbas av plötsligt hjärtstopp är minuterna livsavgörande. Ju snabbare man får hjälp desto större chans att överleva.

Samtidigt visar SVT Nyheters genomgång att utryckningstiderna för ambulans ökat i 190 av landets kommuner det senaste året. Sett till hela landet var ambulanserna 2010 framme på mellan 6,8 till 32,4 minuter och 2016 låg samma siffror på mellan 9,1 till 35,8 minuter. En ökning på över två och en halv minut.

– Chansen att överleva minskar med 10 procent för varje minut som går, säger hjärtläkare Per Nordberg.

LÄS MER: Lång väntan på ambulans i Vaxholm

Men Håkan Klementsson, ordförande för Föreningen för Ledningsansvariga inom svensk ambulanssjukvård, FLISA, menar att den ökade tiden inte är oroande.

– Ambulanssjukvården är ju en avancerad sjukvårdsinsats och den ska bedömas efter hur väl den utförs. Vad det gäller till exempel hjärtstopp är det viktiga hur många som överlever och inte hur snabbt man är på plats. Vi ser varje år att överlevnad utanför sjukhus ökar. Sen finns det ju naturligtvis en trygghetsaspekt att få en ambulans efter drygt sex minuter än efter nio.

Att fler överlever hjärtstopp har flera orsaker men har bland annat att göra med att det nu finns hjärtstartare på flera ställen i samhället och i de flesta av räddningstjänstens fordon. Det innebär att patienten kan få hjälp på plats innan ambulansen kommit fram.

LÄS MER: Lång väntan på ambulans i Karesuando

Utryckningstiderna skiljer sig kraftigt åt beroende på var i landet man befinner sig. I vissa glesbygdskommuner dröjer det ofta upp till en halvtimme innan ambulansen kommer medan det går på under 10 minuter i större tätorter.

Därför är utrustningen i det övriga samhället extra viktigt på de platserna, menar Per Nordberg.

– I glesbygdsområden måste man dra mer nytta av andra aktörer som räddningstjänst och polis.

Men också ta hjälp av privata initiativ som placerar ut hjärtstartare på fler ställen.

– Kan vi få fram hjälp till patienter med hjärtstopp inom sex till åtta minuter skulle vi kunna rädda flera hundra liv om året, säger Per Nordberg.

LÄS MER: Fick vänta på ambulans i över 7 timmar
