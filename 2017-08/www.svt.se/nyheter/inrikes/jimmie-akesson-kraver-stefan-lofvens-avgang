Jimmie Åkesson kräver Stefan Löfvens avgång
Helena Zachariasson

SD-ledaren är hård i sin kritik mot statsministern efter att det kommit fram att hans närmaste medarbetare kände till att Säkerhetspolisen utredde Transportstyrelsen.

– Nu måste han lägga korten på bordet och avgå i konsekvensens namn. Jag har inget som helst förtroende för honom längre, säger Jimmie Åkesson till SVT Nyheter.

Det var i söndags som Stefan Löfvens statssekreterare Emma Lennartsson avgick efter att hon medgett att hon begått misstag i hur hon hanterat IT-skandalen hos Transportstyrelsen. Hon ska ha fått information om att Transportstyrelsen röjt hemliga uppgifter redan i februari 2016 utan att ha förstått allvaret i situationen.

LÄS MER: Löfvens statssekreterare avgår efter IT-skandalen

Lennartsson, som var statsministerns närmaste medarbetare, var på två möten där Säkerhetspolisen nämnt ärendet mot Transportstyrelsen. Hon ska ha fått informationen i övergripande ordalag och säger själv att hon inte begrep vad det rörde sig om och därför inte informerade statsministern – något som Sverigedemokraternas partiledare Jimmie Åkesson inte tror på.

– Det kommer nya uppgifter hela tiden och det känns inte bra, det är nåt som inte stämmer, det har jag sagt hela tiden. Nu är det rimligt att fråga vad Stefan Löfven egentligen visste och när. Och jag måste säga att utifrån de här nya uppgifterna så tror jag inte på vad han säger. Jag är övertygad om att någon eller till och med han ljuger, säger Åkesson till SVT Nyheter.

Åkesson tror att det är en efterhandskonstruktion att Emma Lennartsson inte förstod allvaret.

– Det här har ju diskuterats hela sommaren och flera ministrar har ju fått gå. Varför kommer detta förrän nu? Det håller inte.

LÄS MER: Statssekreterare – så stort inflytande har de
