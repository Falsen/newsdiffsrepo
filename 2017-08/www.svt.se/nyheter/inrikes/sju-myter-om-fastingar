Publicerad:22 augusti 2017 08.19
Sju myter om fästingar
Marit Sundberg

1. Vaccin skyddar mot borrelia

– Nej, det är en vanlig missuppfattning att TBE-vaccinet även skyddar mot borrelia. Vissa tror till och med att vaccinet skyddar mot att bli biten av fästingar, säger Lars Lindquist, adjungerad professor på Institutionen för medicin vid Karolinska institutet.

2. Vrid motsols/medsols när du tar bort en fästing

– Man ska bara dra rakt upp. Det viktiga är att försöka låta bli att klämma sönder fästingen, om de är fyllda med borrelia kan man tänka sig att man klämmer ut bakterier som kan infektera bettstället.

3. Smör kan kväva fästingen till döds när den har bitit sig fast

– Det ska man undvika, det finns ingen fördel alls med att försöka kväva fästingen. Det är bättre att dra ut den.

4. Risken för att smittas av sjukdom är hög om man blir biten

– Nej, risken för att få TBE efter fästingbett är liten och ungefär en av 150 får borrelia. Bland vuxna fästinghonor kan 20 procent bära på borreliabakterien. Bland nymfer, som är den vanligaste smittöverföraren, kan det vara upp till 15 procent.

5. Hudrodnad på bettstället innebär att du fått borrelia

– Fästingbett ger ofta en reaktion i form av rodnad, som inträffar ganska snart efter bettet. Men det kan ta två veckor innan man får en rodnad av en borreliainfektion, den är ofta ringformad och större. Blir rodnaden större än ungefär en gammal femkrona kan det vara borrelia.

6. Borreliasmittan överförs omedelbart efter bettet

– Fästingen måste sitta ett tag för att borreliabakterierna ska överföras, minst i 24 timmar. Tar man bort fästingen inom ett dygn är det låg risk för att smittas. Däremot överförs TBE-viruset omedelbart via fästingens saliv.

7. Det finns inte TBE i Norrland

– Fästingar finns utefter kusterna och in längs älvarna. Det är ovanligt med TBE längre norrut, men viruset har påträffats ända upp till finska gränsen.
