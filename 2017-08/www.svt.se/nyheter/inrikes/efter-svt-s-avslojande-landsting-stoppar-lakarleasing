Publicerad:18 augusti 2017 16.30Uppdaterad:18 augusti 2017 16.52
Efter SVT:s avslöjande: Landsting stoppar bolaget Läkarleasing
Mikael Grill Pettersson

Bolaget Läkarleasing har skickat in en årsredovisning till Bolagsverket som inte uppfyller lagens krav. Den innehåller varken namnteckningar från bolagets företrädare, eller revisionsberättelse från revisorn.

Revisorn har nämligen hoppat av efter en konflikt om hur man ska bokföra värdet av en stor kapitalförsäkring. Revisorns avhopp och den ofullständiga årsredovisningen gör nu att bolaget hotas av likvidation om man inte åtgärdar bristerna.

LÄS MER: Populärt hyrföretag kan försvinna – risk för problem i sjukvården

Nu reagerar flera landsting på avslöjandet.

Västerbotten kommer tills vidare att avstå från att beställa läkare från Läkarleasing, uppger Rolf Antti som är samordnare för bemanningstjänster på landstinget.

I flera landsting har man i dag dragit i gång egna utredningar.

– Vi har inte gärna samarbete med leverantörer som har ekonomiska bekymmer, säger Gotlands ekonomichef Yvonne Skovshoved.

”Är uppgifterna korrekta om påtryckningar och hot mot revisionen är det anmärkningsvärda uppgifter”, skriver Peter Rydasp, HR-direktör Kalmar i ett mejl till SVT Nyheter.

– Vi har satt två ekonomer på att gå igenom bolagets finanser, säger Valter Ceraolo, enhetschef på Västra Götalandsregionen.

LÄS MER: Läkarleasing underkänns av branschorganisation

Region Halland kommer att kontakta företaget för en förklaring, och Gävleborg kommer att kontrollera hur man skött sina skatter och avgifter.

– De skulle i vart fall inte ha antagits som leverantör om det varit en upphandling i dag, säger avtalsdirektör Petter Karlsson.

Läkarleasing har i dag skickat ut ett brev till sina kunder som också publiceras som ett pressmeddelande på bolagets hemsida. Där tillbakavisar man att det skulle föreligga något hot om likvidation och framhåller bolagets goda ekonomi.

”2017 är så här långt bolagets historiskt bästa år sett ur ett finansiellt perspektiv” skriver styrelseledamoten Roger Jakobsson.

Han intygar också att man har en god relation till den avhoppade revisorn – något som står i kontrast till den redogörelse man skickat in till Bolagsverket, där man bland annat anklagar revisorn för att vilja bryta mot gällande regelverk.

Bolaget tillbakavisar också att man skulle ha gjort den anmälan till revisorsinspektionen som SVT Nyheter tagit del av och berättat om.

Vid en extra bolagsstämma i går tillsatte Läkarleasing en ny revisor, och man skriver i brevet till landstingen att han ”kommer redan nästa vecka påbörja granskning av bolagets redovisning. Årsredovisningen kommer således vara klar i god tid och kommer inte på något sätt äventyra bolagets framtid.”
