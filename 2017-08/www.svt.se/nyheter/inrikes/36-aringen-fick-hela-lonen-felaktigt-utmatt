36-åringen fick hela lönen felaktigt utmätt
Jon Lindhe

Den 36-årige mannen hade ansökt om skuldsanering redan i februari. I början av sommaren fick han den beviljad och blev då också lovad att inga pengar skulle utmätas från hans lön i juni månad.

Men lönen drogs ändå och trots upprepade kontakter med myndigheten dröjde det flera veckor innan Kronofogden gav tillbaka pengarna.

– Jag mejlbombade chefen innan hon tog ansvar och ringde upp mig. Då sa hon att de hade ett nytt datasystem som var till för att underlätta men nu i början var det struligt.

36-åringen JO-anmälde Kronofogden den 7 juli. Det är den fjärde gången han anmäler och han har tidigare fått rätt.

– Jag blir riktigt förbannad. Jag vill att de ska förstå att det inte håller.

LÄS MER: Långa handläggningstider hos Kronofogden drabbar privatpersoner

Hans egen ekonomi tog ingen större skada av strulet, mycket tack vare mannens sambo som hjälpte honom med pengar.

– Sambon ställer alltid upp, så jag hade den turen. Det är det inte alla som har.

Att han fick tillbaka pengarna och fick prata med en ansvarig tror mannen beror på att han orkade vara jobbig. Att Kronofogdens strul drabbar skuldsatta människor gör 36-åringen ”riktigt förbannad”. Det är delvis därför han JO-anmält så många gånger.

LÄS MER: Svårt att driva in skulder från Kronofogden

– Jag kan tänka mig att det är många människor som inte orkar. Jag orkar ju tjafsa med dem, men många med skulder kanske inte gör det så de sitter och väntar på beslut och prövningar som inte dyker upp, säger mannen och fortsätter.

– Man blir bollad mellan olika handläggare. Men handläggare vill inte jag skälla på, det är inte deras fel. Jag vill prata med cheferna.

Om mannen får rätt mot Kronofogden på sin fjärde JO-anmälan återstår att se. Nu är förhoppningen att han slipper anmäla mer.

– Nu har jag en jättebra handläggare och har blivit beviljad inledande skuldsanering, så nu hoppas jag att det är över.

LÄS MER: Hamnade hos Kronofogden efter postslarv
