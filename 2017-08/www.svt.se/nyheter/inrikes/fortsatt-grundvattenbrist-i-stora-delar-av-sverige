Allvarlig grundvattenbrist i stora delar av Sverige
Johan Juhlin

På sensommaren och tidig höst är det normalt med låga nivåer i grundvattenmagasinen. Men i år är vattenbristen extrem.

– Det är alla tiders bottennotering för augusti månad och samtidigt de absolut lägsta grundvattennivåer vi sett sedan mätningarna började i  slutet av 60-talet, säger Bo Thunholm, grundvattenexpert på SGU, Statens geologiska undersökningar.

Augustimätningen visar alltså att det inte på 50 år funnits så lite grundvatten i de svenska grundvattenmagasinen som nu. Framförallt är det i Mellansverige som bristen är skriande -  från mellersta Götaland en bra bit upp i södra Norrland. Men även i Skåne och i mellersta Norrland ligger nivåerna under de normala i de stora grundvattenmagasinen.

Och det har sina orsaker. För trots att många svenskar är rejält besvikna på vädret sommaren 2017, så räckte regnet som föll inte på långa vägar till för att fylla på i grundvattenmagasinen. Tvärtom har nivåerna sjunkit ytterligare på de flesta håll. Främst därför att varit så torrt i markerna att träd och andra växter sugit upp nederbörden innan den hunnit sjunka ned och bilda nytt grundvatten.

Redan i våras varnade SGU för att bristen på grundvatten riskerade att bli akut under sommaren. Man vädjade till berörda länsstyrelser, kommuner och vattenbolag att förklara allvaret i situationen och uppmana till sparsamhet med vatten. På många håll i landet infördes lokala bevattningsförbud.

LÄS MER: SGU varnar för vattenbrist i sommar

Och enligt Bo Thunholm gav larmet resultat:

– Vi tycker att de varit aktiva och agerat under den här tiden. Det visar att resultatet av våra mätningar kommit till användning. Allmänheten har blivit medveten om hur viktigt det är att inte slösa med vatten och hade vi inte varnat hade det förmodligen sett ännu dystrare ut.

Vad behövs för att nivåerna ska öka?

– Att det regnar. Akut behövs stora nederbördsmängder nu under hösten. Då är det svalare så att avdunstningen blir mindre samtidigt som växternas aktivitet upphört. Därmed får regnvattnet möjlighet att tränga ned i marken och höja grundvattennivån.

TV: Därför blir det vattenbrist

Men på sikt menar Bo Thunholm att det inte krävs några våldsamma regnmängder för att grundvattenmagasinen ska fyllas på. Det räcker med att de kommer normalt med nederbörd under en längre period för att det ska bli som vanligt igen.

– Situtationen i dag påminner på många sätt om grundvattenbristen i mitten på 1970-talet. Då tog det några år, sen kom magasinen tillbaka till de gamla genomsnittsnivåerna trots att det inte regnade mer än vanligt.

LÄS MER: Grundvatten – så funkar det

Långt ifrån alla svenskar är direkt berörda av bristen på grundvatten. I de folkrikaste delarna av landet hämtas nämligen kranvattnet från ytvattentäkter. Exempel är Mälaren för Stockholmsområdet, Göta älv för Göteborg samt sjön Bolmen som förser stora delar av Skåne med vatten.

LÄS MER: Kommuner saknar vattenberedskap

Men hälften av den kommunala vattenförsörjningen kommer från grundvattenreservoarer i bland annat sand- och grusåsar. Sen tillkommer alla privata brunnar som ofta är ännu känsligare för låga nivåer, menar Bo Thunholm.

– Det handlar om 1,2 miljoner människor med egen brunn som får allt sitt vatten från grundvattnet.

LÄS MER: Regeringen satsar 200 miljoner för att lösa vattenbristen
