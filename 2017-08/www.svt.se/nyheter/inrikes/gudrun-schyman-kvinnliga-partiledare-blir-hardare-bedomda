Gudrun Schyman: Kvinnliga partiledare blir hårdare bedömda
Karolina Schützer

Kritiken som förts fram mot partiledaren handlar mer om hennes sätt att vara som person än om hennes politik, det menar Gudrun Schyman, partiledare för Feministiskt initiativ.

Hon tycker att det är tydligt att en del av den kritik som Kinberg Batra får utstå beror på att hon är kvinna.

– Man säger att hon är stel och att hon inte kan kommunicera på ett bra sätt. Man lägger det på ett väldigt personligt plan och personifierar på ett sätt som man väldigt sällan gör med män, säger Gudrun Schyman.

LÄS MER: Anna Kinberg Batra avgår

Kritiken mot Anna Kinberg Batra har handlat om rasande opinionssiffror, otydlighet politisk men också till stor del om karisma och hennes sätt att kommunicera.

– Jag kan konstatera att det sätt man uttrycker sig på henne som partiledare är enligt genuskontraktet. Kvinnor är generellt mer påpassade och det gäller även henne.

LÄS MER: De kan ta över efter Kinberg Batra

Gudrun Schyman beskriver även hur hon själv upplevt samma sak, framförallt under sin tid som partiledare för Vänsterpartiet.

– Ja, absolut. När jag blev partiledare tog det ett helt år innan journalisterna började skriva om vad jag sa istället för hur jag såg ut eller om att jag var ensamstående mamma. Det var klassiskt. Så jag är inte förvånad över att man uttrycker sig om Kinberg Batra på det här sättet nu, säger Gudrun Schyman.
