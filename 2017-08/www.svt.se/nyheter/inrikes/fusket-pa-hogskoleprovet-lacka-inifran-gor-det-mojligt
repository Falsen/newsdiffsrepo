Fusket på högskoleprovet: Läcka inifrån gör det möjligt
Samir Bezzazi

SVT Dold har tidigare avslöjat ett organiserat fusk med högskoleprovet som årligen uppskattas omsätta flera miljoner kronor. Efter det har regeringen och Universitets- och högskolerådet (UHR) vidtagit ett antal åtgärder och när provet skrev senast den 1 april i år bevakades de cirka 65 000 provdeltagarna hårdare än någonsin.

LÄS MER: Så ska de stoppa fusket på högskoleprovet

Efteråt rapporterades det att man inte hade upptäckt något fusk denna gång. Men enligt flera källor till SVT Dold har minst 60 personer fuskat sig igenom årets prov.

Handeln med högskoleprovet fortsätter alltså. Genom att betala så kallade fusknätverk går det få de rätta svaren rakt in i örat genom minimala och trådlösa hörsnäckor. Men medan samtliga kontrollåtgärder hittills varit riktade mot provdeltagarna kan SVT Dold i dag avslöja att de inte är det främsta problemet. För provet läcker från anställd provledare på Stockholms universitet berättar företrädare för ett av de största fusknätverken, och bekräftar det andra källor sagt till SVT Dold.

SVT Dold har lyckats identifiera företrädarna för nätverket med hjälp av datakörningar av personer som fått toppresultat, vilka som är provledare och en omfattande social kartläggning. Och mot löfte om att få förbli anonyma berättar de under en träff i Stockholm om hur de kommer över provet och därmed lyckats gäcka UHR under lång tid.

– Vi har en provledare. Han sitter tillsammans med övriga provledare och får ett block med de prov som ska ut i klassrummet. För honom är det ganska enkelt att riva ut ett exemplar, gå in på toaletten exempelvis, ta fram en mobiltelefon och fotografera av det. Sedan skickar han iväg det till våra skrivare som löser provet, berättar en av företrädarna.

LÄS MER: Så fuskar sig svenskar till toppresultat på högskoleprovet

Högskoleprovet är i fem delar, varav ett är ett utprövningspass som inte räknas med i slutresultatet. Inför varje delprov får provledaren varje delprov i en förseglad bunt som inte ska öppnas förrän de delas ut till provledarna. Skulle provledaren inte hinna fotografera provet innan det delats ut, får han göra det under provets gång.

– Våra skrivare är så pass duktiga så även om det är fem minuter senare så löser de det. Tidigare har det varit folk som filmat provet i realtid, fast det har inte varit så säkert. En provledare är mer säkert.

LÄS MER: UHR: ”Det är förfärligt”

Vad krävdes för att provledaren skulle ställa upp?

– Pengar. Totalt används tusentals provledare runt om i Sverige under högskoleprovet. Samtliga får betalt för att under dagen ansvara för att dela ut provet till provdeltagarna och övervaka för att motverka fusk. Enligt det nätverk SVT Dold varit i kontakt med kommer de andra fusknätverken också över provet med hjälp av provledare.

– De har egna provledare för de har alltid egna kopior av provet. Det förutsätter att någon läckt över till dem. Med tanke på hur utspritt fusket blivit över hela landet är sannolikheten väldigt låg att det inte finns fler provledare därute.
