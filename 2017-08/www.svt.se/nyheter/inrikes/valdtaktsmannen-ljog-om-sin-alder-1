Våldtäktsmannen ljög om sin ålder
Lina MakboulReporter

Aden kommer till HVB-hemmet Svärdet i Alvesta i november 2015. Personalen på HVB-hemmet reagerar på att han är så ung, bara 12 år gammal. Alla andra som bor där är flera år äldre och kommunen inser att Adens placering kanske är olämplig.

Sju veckor senare berättar Aden för personalen att två av de andra ensamkommande, Fares och Hamid, har våldtagit honom under en utflykt i skogen. Han berättar att han försökt fly och att Hamid filmat övergreppet med mobilen.

Fares och Hamid grips. Båda har sökt asyl i Sverige utan id-handlingar. De säger att de är 15 år och kommer från Afghanistan.

Men Uppdrag granskning har tagit del av ett hittills opublicerat polisförhör med Fares, som handlar om hur gammal han är.

I förhöret säger Fares att afghaner som kommer till Sverige säger att de är två-tre år yngre än vad de i själva verket är, för att de ska få studera.

– Okej, vilka var det som sa detta? frågar polisen som håller i förhöret.

– När jag var i Malmö, när vi skulle söka asyl, var det ju många afghaner som sa att de var yngre för att de skulle studera. Och det är därför jag också sa att jag var under 18, för att kunna studera.

Vad hade du sagt om du inte hade vetat det då?

– Jag kanske hade sagt 18-19, säger Fares i förhöret.

Kammaråklagare Emma Berge vänder sig till Rättsmedicinalverket för en medicinsk åldersbedömning av de två misstänkta våldtäktsmännen. En tandröntgen av visdomständerna tas för att undersöka tändernas utveckling. En rättsodontolog gör bedömningen att både Fares och Hamid är minst 19,2 år. Det betyder att deras tänder är fullvuxna.

Även om Hamid och Fares hade varit 30 år hade resultatet blivit detsamma. Men det finns en osäkerhetsmarginal på 2,5 procent att de ännu inte uppnått 17,2 år.

– Det är ju väldigt lite utrymme för att man kan vara 15, det är ju det man får titta på, säger kammaråklagare Emma Berge.

Tingsrätten går på åklagarens linje. Fares och Hamid är inte trovärdiga i åldersfrågan. Rätten kommer fram till att de är över 18 år och dömer dem till två års fängelse för grov våldtäkt mot barn samt barnpornografibrott. De ska också utvisas.

Men hur hamnade de överhuvudtaget på hemmet för ensamkommande barn? De som är ansvariga för Adens, Fares och Hamids placeringar är Sebastian Ohlsson (S), ordförande i nämnden för Individ- och familjeomsorg i Alvesta samt Gunilla Kaij Bevheden, förvaltningschef för Individ- och familjeomsorgen i Alvesta.

Hur vet ni då att det är barn och ungdomar som kommer?

– Det säger ju Migrationsverket. Det är ju den första registreringen där, det är den vi får gå på, vi får ju lita på det. Att det stämmer, säger Sebastian Ohlsson (S).

Men på Migrationsverket säger man att det är upp till kommunen att göra en egen åldersbedömning av ensamkommande barn och ungdomar.

– Vi lämnar en individ till socialtjänsten i kommunen. Det är de som har ansvar att utreda och bedöma vilken typ av boende som är mest lämpligt för den här individen, säger Magnus Bengtsson, processägare på Migrationsverket.

Men det är ju ni som har sagt att det är barn som ni har lämnat över till socialtjänsten?

– Nej, vi har sagt att det är en individ som inte uppenbart är över 18 år. Det är det vi säger i det första läget.

Migrationsverket valde att skriva in Hamid och Fares som 15 år gamla när de sökte asyl i Sverige. Och Alvesta kommun valde att gå på Migrationsverkets uppgifter.

Kan ni i dag garantera att det inte bor vuxna med barn på era HVB-hem för ensamkommande?

– Nej. Och det är vi fullt medvetna om. Vår kommun och många andra kommuner i Sverige har det så här, säger Gunilla Kaij Bevheden.
