Partisekreteraren: Anna Kinberg Batra sitter kvar
Georgina Harris

Kommunalrådet Pehr Granfalk har under dagen krävt moderatledaren Anna Kinberg Batras avgång. Men hon sitter kvar – det är i alla fall beskedet som partisekreteraren Anders Edholm ger i en kommentar till SVT Nyheter.

”Anna Kinberg Batra kommer leda Moderaterna in i valet 2018 och tillsammans med moderater i hela landet jobba för att byta ut Stefan Löfven”, skriver Edholm.

LÄS MER: Kommunalrådet Pehr Granfalk vill se Anna Kinberg Batras avgång

Anna Kinberg Batras partisekreterare anser att det är tråkigt att politiker inom partiet kräver partiledarens avgång.

”Vi är ett stort parti, med olika åsikter och det är tråkigt att några kommunpolitiker fokuserar på avgångskrav när vi bör fokusera på att vinna förtroende”, skriver Anders Edholm.

Det tydligaste tappet för Moderaterna i opinionen kom efter att partiet svängde i frågan om samarbete med Sverigedemokraterna i februari 2017; då backade partiet med 5,8 procentenheter till 18,5 procent, enligt Demoskops/Expressens undersökning.

I SVT/Novus aprilmätning fick Moderaterna stöd av 16.4 procent av väljarna vilket betyder att partiet backat 6 procentenheter sedan januari.

Edholm erkänner att opinionssiffrorna för partiet inte varit de bästa.

”Självklart finns det en oro när det inte går bra i opinionen, men det är uppenbart att Anna Kinberg Batra har växlat upp och att vi som parti arbetar för fullt för att vinna fler väljares förtroende” skriver Anders Edholm.

LÄS MER: Tunga moderater kräver Anna Kinberg Batras avgång
