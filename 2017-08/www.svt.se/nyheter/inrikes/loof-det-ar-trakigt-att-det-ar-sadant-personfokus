Lööf: ”Det är tråkigt att det är sådant personfokus”
Karolina Schützer

Vid sitt sommartal under torsdagen fick Centerpartiets partiledare Annie Lööf flera frågor om den förtroendekris som just nu skakar allianskollegan Anna Kinberg Batra.

LÄS MER: Gudrun Schyman: Kvinnliga partiledare blir hårdare bedömda

Annie Lööf berättar att hon och Anna Kinberg Batra pratat på telefon om det som just nu pågår.

– Självklart, vi pratar ofta. Så givetvis har vi talat även dessa dagar, säger hon.

Men hon vill inte berätta något om vad deras samtal handlat om.

Turbulensen inom Moderaterna, hur mycket påverkar det alliansens arbete?

– För det första tycker jag att det är tråkigt att det är sådant personfokus och inte politikfokus. Nu behöver Alliansen samlas kring en gemensam reformagenda så att vi får möjlighet att byta ut regeringen nästa år och faktiskt genomföra det vi vill, säger Annie Lööf.

LÄS MER: Så här ser stödet för Batra ut – län för län

Men hur kommer det att påverka det som ni ska göra i närtid, till exempel misstroendeförklaringen?

– Alliansen finns ju för att Sverige ska bli bättre, vi finns vare sig för misstroendeförklaringar eller KU-anmälningar. Vi finns för konkreta politiska förslag och där vill jag att vi och Alliansen lägger kraften nu det kommande året.

LÄS MER: De kan ta över om Kinberg Batra avgår

Ebba Busch Thor (KD) har också kommenterat turbulensen inom Moderaterna den senaste tiden. Hon berättar att alla alliansledare har nära kontakt med varandra, både i roliga och tuffa lägen. På frågan om vad hon och Anna Kinberg Batra pratat om de senaste dagarna vill hon inte svara.

– Det får stanna mellan oss, men jag uppskattar Anna väldigt mycket som person och som politiker, säger Ebba Busch Thor till Aftonbladet.

Ebba Busch Thor säger även att hon gärna vill fortsätta jobba med M-ledaren, och att de planerar att vinna valet nästa år.

– Alla partier har sin processer, säger Ebba Busch Thor.

SVT Nyheter har sökt Ebba Busch Thor och Liberalernas ledare Jan Björklund.
