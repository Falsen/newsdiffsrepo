Lokala moderatpolitiker om avgången: Oundvikligt
Arash  Mokhtari

– Jag insåg redan i går att loppet var kört. Ska du leda Moderaterna i en valrörelse måste du ha minst 95 procent av medlemmarna bakom dig. Det fanns inget alternativ för henne, säger Jeppe Johnsson, länsförbundsordförande för Moderaterna i Sölvesborg, som under hela krisen uttalat sitt stöd för Anna Kinberg Batra.

Skånemoderaternas ordförande Lars Ingvar Ljungman beskriver dagens avgångsbesked som ”smärtsamt men nödvändigt”.

– Situationen har blivit ohållbar, konstaterar han.

Även partikamrater i Småland anser att Anna Kinberg Batras avgång var ett rätt beslut.

– Halva moderat-sverige tycker att man inte har ett fortsatt förtroende för Anna Kinberg Batra. Därför var det ett rätt beslut, säger Suzanne Frank som ordförande i förbundsstyrelsen.

Hon tror att nästa partiledare heter Elisabeth Svantesson eller Ulf Kristersson, två personer som har sagt att de inte vill leda Moderaterna.

Stina Höök, ordförande för Moderaterna i Värmland, är i dag besviken efter dagens avgångsbesked.

– De sista dagarna har tagit fram de sämsta sidorna i vårt parti. Jag tycker Anna med sin presskonferens visar hur otroligt stark hon. Vi hade behövt henne, säger hon.

Även Moderaterna i Göteborg beklagar Anna Kinberg Batras besked i dag, eftersom partimedlemmarna i den regionen ställt sig bakom partiledaren de senaste dagarna.

– Jag kan bara instämma i vartenda ord som Anna Kinberg Batra precis har sagt. Det pågår så mycket politikutveckling i både hela landet och i Göteborg. Men så är det vissa som valt att inte lyssna på vad hon säger, säger Maria Rydén, Moderaternas förbundsordförande i Göteborg.

Under dagens presskonferens då Anna Kinberg Batra meddelade sin avgång framförde hon kritik mot sina partikollegor som hon menar inte sätter politiken främst, utan lägger fokus på henne som person. Det är något som Elisabeth Unell, oppositionsråd i Västmanland, håller med om.

– Grundproblemet har varit att många i nuläget diskuterar personfrågor istället för att framhäva vår politik, säger Elisabeth Unell.

Moderaterna i Örebro valde i onsdags att ge sitt stöd till Anna Kinberg Batra, men ändrades sig i går och krävde hennes avgång.

– Jag tycker för det första att det är oerhört tråkigt, speciellt för Anna som person. Jag tror hon har mycket kvar att ge inom politiken, men till slut blev det en ohållbar situation, säger Katarina Tolgfors, oppositionsråd Region Örebro län.

Den region som först var ute och krävde Anna Kinberg Batras avgång var Dalarna. Där säger i dag Carl-Oskar Bohlin att Moderaterna i Dalarna vill ha ett snabbt ledarskifte.

– Det är klart att det inte är enkelt att vara glad en sådan här dag. Men tyvärr har det inte fungerat i partirollen så som man hade önskat. Hon har valt att göra det ansvarsfulla, att istället för att stanna och slåss för egen sak så väljer hon att göra det som är bäst för partiet, säger han till P4 Dalarna.
