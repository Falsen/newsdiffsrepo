Generaldirektör kritiseras efter UG-avslöjande
Maria  Holmin

Agerandet riskerade att skada förtroendet för Skatteverket och stred mot grundlagens krav på opartiskhet, konstaterar JK i ett beslut.

Den 6 april förra året avslöjade SVT:s Uppdrag granskning att Skatteverkets näst högsta chef, dåvarande överdirektör Helena Dyrssen hade ringt till sin före detta kollega på regeringskansliet, tidigare kabinettssekreterare Frank Belfrage, för att varna honom om att Uppdrag granskning begärt ut uppgifter om honom för ett reportage om svenskar som haft obeskattade tillgångar utomlands. Belfrage svarade dock inte.

Samtalet skedde med generaldirektör Ingemar Hanssons vetskap.

Uppdrag gransknings reportage handlade om att nästan 9.000 svenskar haft obeskattade tillgångar utomlands, som de hade valt att ta hem för beskattning när risken för att åka fast ökat – så kallad självrättelse. En av dem var Frank Belfrage.

LÄS MER: Detta har hänt i turerna kring Skatteverket

Skatteverkets högsta ledning fick hård kritik i en extern utredning i maj 2016, som slog fast att cheferna hade agerat olämpligt. Utredningen gjordes av Trafikverkets internrevision på uppdrag av Skatteverket, som ville ha en extern utredare för trovärdighetens skull.

I november 2016 slutade Helena Dyrssen på Skatteverket, utan att kommentera varför hon lämnade uppdraget drygt två år innan hennes förordnande skulle löpa ut.

I februari i år kallade finansminister Magdalena Andersson till sig Skatteverkets chef Ingemar Hansson för ett möte. Vid en presskonferens efteråt meddelades att Ingemar Hansson blir av med sitt uppdrag som generaldirektör, men han sitter fortfarande kvar i väntan på att en efterträdare ska utses.

JK inledde ett tillsynsärende i fallet i juli 2016. I beslutet, som kommit nu, skriver JK att Skatteverket borde ha vänt sig direkt till JO eller JK för en oberoende utredning, i stället för till Trafikverket.

”Oavsett hur man uppfattar Skatteverkets och Trafikverkets överenskommelse var det såvitt jag kan bedöma en ovanlig, för att inte säga unik, åtgärd att en myndighet anlitar en annan myndighets internrevision för att genomföra en utredning av myndighetens högsta ledning”, skriver JK.

Uppdrag granskning nekades av Skatteverket att få tillgång till underlaget till Trafikverkets utredningsrapport. Så här kommenterar JK detta:

”Skatteverkets hantering av det inträffade ger intrycket att verket utåt har velat kommunicera att Trafikverkets internrevisions utredning var självständig. Samtidigt har man, när underlaget till rapporten begärdes ut av Uppdrag granskning, inte lämnat ut detta med hänvisning till att det var fråga om en intern utredning.

Detta agerande och den otydlighet som funnits från Skatteverkets sida i fråga om utredningens status har inte bidragit till att återupprätta förtroendet för verket. Det ger närmast intrycket att verkets hantering varit inriktad på att begränsa skadan snarare än att åstadkomma en oberoende granskning av IH:s och HD:s agerande.

Så här i efterhand framstår därför Skatteverkets hantering av det inträffade som klart olämpligt.”

JK menar också att det hade varit lämpligt att anmäla ärendet till Statens ansvarsnämnd, även om inte generaldirektören varit formellt skyldig att göra det.

”HD (Helena Dyrssen) har lämnat Skatteverket och regeringen har meddelat att IH (Ingemar Hansson) inte får vara kvar som generaldirektör. Därmed föreligger inte skäl att nu överväga frågan om en anmälan till Statens ansvarsnämnd”, skriver JK .

Läs hela JK:s beslut här (externlänk)
