Moderaterna håller presskonferens om försvaret
Kaj Söderin

Den senaste tiden har fler tunga moderata kommunalråd krävt Anna Kinberg Batras avgång. Senast gick Danderyds kommunstyrelseordförande Olle Reichenberg ut och uttryckte krav på en ny partiledare.

LÄS MER: Ännu ett kommunalråd kräver Batras avgång

Inledningsvis började Anna Kinberg Batra pressträffen med att beskriva vad partiet vill med försvaret Tillsammans med partiets försvarspolitiske talespersonen Hans Wallmark. Bland annat vill de se ett fördubblat försvarsanslag, två procent av BNP under en tioårsperiod och att partiet tänker fortsätta att driva frågan om ett svenskt medlemsskap i Nato.

– Sverige måste ledas rätt, vi måste stärka försvaret. Vi kräver stärkta anslag inom de närmsta budgeterna, säger Anna Kinberg Batra.

– Vi måste få en regering som tar säkerheten på allvar, säger Batra.

LÄS MER: Kommunalrådet Pehr Granfalk vill se Anna Kinberg Batras avgång

”Jag tänker inte avgå”

På frågan om den kritik och avgångskrav som riktats mot partiledaren den senaste tiden var Anna Kinberg Batra tydlig.

– Jag står här och tänker inte avgå, säger hon.

– Vi borde rikta in oss på att det är Stefan Löfven som ska avgå, vi är inte nöjda med läget och vägen framåt är inte bråk, säger Batra.

LÄS MER: Partisekreteraren: Anna Kinberg Batra sitter kvar

Kräver ny försvarsdebatt

Angående försvarbudgeten säger Wallmark att 2 procent är rimligt, en nivå som de länder som är medlemmar i försvarsalliansen ska uppnå redan i dag men vilket många av dem ändå inte gör.

– Det är dags för en ny försvarsdebatt, säger Wallmark och betonar att debatten inte enbart kan handla om pengar, men att ökade försvarsanslag ändå är en förutsättning för ökad förmåga.

Står fast vid misstroendeförklarning

På frågan om en eventuell misstroendeförklarning mot försvarsminister Peter Hultqvist (S) står den moderata partiledaren fast vid den tidigare linjen.

– Grunden för misstroende ligger kvar, som för några veckor sedan när jag stod här och talade om det med mina allianskollegor, säger Kinberg Batra när hon svarar på en fråga om M står kvar vid att begära en misstroendeförklaring mot försvarsminister Peter Hultqvist (S) i riksdagen.

Omvärlden avgör

Kinberg Batra säger att det är omvärlden och Sveriges säkerhet som styr hennes agerande, inte om en person som Hultqvist skulle vara populär eller opinionsläget för M. Hultqvist tog inte sitt ansvar i samband med IT-skandalen på Transportstyrelsen, anser hon, bland annat genom att inte föra information om det vidare till statsministern.

LÄS MER: TIDSLINJE: Moderaterna – från valförlusten till opinionskrisen
