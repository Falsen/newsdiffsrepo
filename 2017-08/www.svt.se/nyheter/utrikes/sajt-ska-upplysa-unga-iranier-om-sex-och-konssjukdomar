Sajt ska upplysa unga iranier om sex och könssjukdomar
Gilda Hamidi-Nia

– Det var när jag satt i en föreläsning om infektionssjukdomar som jag insåg att hiv inte är den enda sexuellt överförbara sjukdomen.

Så börjar Narges Dorratoltaj sitt Tedx Talk, en av medgrundarna till sidan Ctrl S.

Sidan Ctrl S startades på initiativ av några studenter i USA med bakgrund inom medicin. De har antingen växt upp i Iran eller talar och skriver på persiska. Och de förenades i sin till en början okunskap om mycket som rörde sex och könssjukdomar.

Det första som kommer upp när man öppnar sidan är en ruta som lyder ”Om du har några frågor om sexuellt överförbara sjukdomar kan du skicka det till oss helt anonymt. Våra experter svarar på din fråga på mindre än 24 timmar”.

Ctrl S startades först som en sida som skulle informera om könssjukdomar och andra besvär, information som inte är lättillgängligt på grund av socialt och politisk tabu.

– Jag var 28 år innan jag lärde mig vad klamydia ens var, det ordet fanns inte ens i mitt ordförråd. Och jag insåg att jag säkert inte är ensam om det, säger Hoda Mirafzal, medgrundare Ctrl S.

De bilder som finns på sidan är animerade och Hoda Mirafzal berättar att de lagt tyngd och vikt i att skriva på ett sånt kulturellt anpassat sätt som möjligt, så att iranier i Iran ska ha tillgång till pålitlig och korrekt information.

– Här i USA, och säkert i Sverige, pratar man mer öppet och rättfram om sex. Något man inte gör i Iran vilket vi måste ta hänsyn till, säger hon.

LÄS MER: Experter: Behövs mer kunskap kring sex

Jämför man med andra länder i regionen är Iran i framkant när det kommer till sexuell och reproduktiv hälsa. Däremot är kärlek, lust, sex och samlevnad inget som är en del av den knapphändiga sexualundervisning som ges. Förutom till unga, heterosexuella par, som ska gifta sig – de måste gå en obligatorisk kurs i detta där man får veta mer.

– Det är väldigt tabubelagt att prata om sådant här och många är inte ens bekväma att prata med sina läkare, därför startade vi också tjänsten där man kan ställa frågor anonymt. Så fort vi gjorde det, överöstes vi av frågor, säger Hoda Mirafzal.

Iran är ett land med många restriktioner och regler. Sex utanför äktenskap är olagligt, liksom otrohet och relationer mellan samkönade. Trots förbud och hårda bestraffningar förekommer sådant, om än under ytan. Enligt en undersökning från 2015 har nästan en tredjedel av unga under 18 år haft en sexuell relation med en person av samma eller det motsatta könet.

Frågorna som ställs på Ctrl S webbsida och deras sociala medier-kanaler är allt från grundläggande frågor om vad till exempel HPV är för något, till vad man ska göra vid olika besvär.

– Jämför man med en eller två årtionden sen är det mycket öppnare nu i Iran och sexuella förhållanden ökar, därför bör också sexualupplysningen utvecklas, säger Hoda Mirafzal.

Knappt 50 procent av Irans befolkning på 80 miljoner har tillgång till internet. Räckvidden ökar dock för varje år, men tusentals webbsidor är blockerade av regeringen. Som bland annat facebook, twitter och vissa utländska mediekanaler. Därför försöker också Ctrl S att arrangera workshops i Iran, tillsammans med ickestatliga organisationer, så att kunskapen också når dom utan internet.

LÄS MER: Kvinnor får inte orgasm lika ofta som män
