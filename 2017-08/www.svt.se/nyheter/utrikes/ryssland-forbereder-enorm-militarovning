Ryssland förbereder enorm militärövning
Joel Malmén

Övningen arrangeras i ljuset av den senaste tidens påfrestningar på amerikansk-ryska relationer, skriver The Guardian. Den amerikanska kongressen införde nyligen nya sanktioner mot Ryssland som ett svar på den påstådda ryska inblandningen i det amerikanska presidentvalet.

LÄS MER: Trump skriver på nya sanktioner mot Ryssland

Västerländska analytiker och bedömare uppskattar att uppemot 100.000 personer kommer att delta i Zapad 17, som äger rum den 14-20 september i Vitryssland, i ryska Kaliningrad vid Östersjön och på Rysslands huvudterritorium. Kreml anger betydligt lägre siffror, enligt The Guardian.

Zapad-övningarna är en kvarlämning från Kalla kriget som återupplivades år 1999 för att sedan hållas igen 2009 och 2013, enligt New York Times. Till årets övning har Ryssland avsatt tillräckligt med tågvagnar för att frakta 4.000 laster pansarvagnar och annan tung militärutrustning.

Från ryskt håll tonar man ned övningens betydelse, och menar att det rör sig om en rutinövning som utförs vart fjärde år, och som inte har någon koppling till de nya sanktionerna eller de ökade spänningarna mellan öst och väst.

LÄS MER: Ryssland övade kärnvapenanfall mot Sverige

Den ryske Natoambassadören Aleksander Grusjko uppger att ingen av manövrarna i övningen kommer att innefatta mer än 13.000 personer, erfar The Guardian. Överstigs det antalet är Ryssland enligt internationella avtal skyldigt att låta militär från andra länder observera övningen.

Ryssland kan dock teoretiskt sett undkomma dessa bestämmelser genom att dela upp de övande styrkorna i mindre grupper.

Just nu – 22-27 augusti – pågår militärutställningen ARMY-2017 i Moskva, som syftar till att visa upp den ryska militärens förmågor. Den ryska armén hävdar att utställningen i fjol besöktes av över en halv miljon människor.

LÄS MER: Putin: 755 amerikanska diplomater måste lämna Ryssland

Från Natos högkvarter i Bryssel meddelas att man bevakar övningen, men inte planerar att öka den militära närvaron vid den ryska gränsen.

– Nato kommer att följa Zapad 17-övningen noggrant, men vi planerar inga stora övningar under tiden den pågår. Våra övningar planeras långt i förväg och är inte relaterade till den ryska övningen, säger en talesperson för Nato enligt The Guardian.

Nato kommer att delta i Aurora 17 – den största svenska militärövningen sedan 1993, där över 19.000 svenska soldater deltar. Övningen, som hålls den 11 september, har väckt kritik och planer på protestaktioner.

LÄS MER: Protestaktioner planeras mot stora militärövningen Aurora 17

USA kontrar genom att stationera 600 fallskärmsjägare i Baltikum under hela Zapad 17-övningen.

– Vi kommer vara redo, vi kommer att vara förberedda. Men vi kommer inte att stå uppe på murarna och vänta på att något händer, säger generallöjtnant Frederick B. Hodges, befälhavare för USA:s militär i Europa, enligt New York Times.

Från svenskt håll har försvarsminister Peter Hultqvist (S) tidigare uttryckt en önskan om att Ryssland ska bjuda in observatörer till Zapad 17.

LÄS MER: Hultqvist vill ha insyn i rysk militärövning
