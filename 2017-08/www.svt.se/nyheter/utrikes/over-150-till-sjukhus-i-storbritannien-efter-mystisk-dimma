Över 150 till sjukhus i Storbritannien efter mystisk dimma
Arash  Mokhtari

I söndags evakuerades Birling Gap-stranden i sydöstra delen av Storbritannien efter att människor haft svårt att andas, upplevt klåda i ögonen och spytt efter att en ”dimma” dragit in, rapporterar BBC.

Jonathan Hill, som bor nära stranden märkte av ”dimman” efter att han kommit hem från sin semester och öppnat fönstret.

– Vi kom hem, öppnade fönstret för att vädra och det började snabbt sticka i ögonen. Vid ett tillfälle kunde jag inte se i fem minuter, säger han till BBC.

Enligt vittnen luktade ämnet som drog in över kusten som bränt plast och dröjde sig kvar eftersom det var vindstilla och när runt 150 människor tog sig till Eastbourne General District Hospital för att få vård bildades köer.

Myndigheter undersöker just nu orsaken både till havs och på land. Tidigare har kemikalier från europeiska fabriker dragit in, men enligt Sussex-polisen är det osannolikt att källan skulle finnas vid Frankrikes norra kust. Att det skulle handla om klor ses som osannolikt.

Under måndagen var stränderna i området åter öppna för allmänheten och tusentals människor samlades där.
