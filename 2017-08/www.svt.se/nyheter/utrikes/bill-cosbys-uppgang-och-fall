Publicerad:5 juni 2017 15.52Uppdaterad:22 juni 2017 16.05
Bill Cosbys uppgång och fall
Carina BergfeldtUSA-korrespondent

Serien hade premiär 1965. Den hette ”I Spy” och var unik. För första gången var en svart skådespelare stjärna och huvudrollsinnehavare (om än tillsammans med Robert Culp).

Skådespelaren hette Bill Cosby, född i Philadelphia 1937. I början av 60-talet flyttade den då 24-årige Cosby till New York för att försöka sig på en karriär som ståuppkomiker.

Många av de svarta komiker som försökte sig på en karriär på den tiden pratade mycket om just hudfärg och gjorde det som en stående del av sitt program. Men Bill Cosby gick en annan väg och berättade skämtsamma anekdoter om sin barndom, om att växa upp med en pappa som var militär, om sysslor och vardagsting som han ansåg att alla kunde relatera till – oavsett hudfärg.

Succén på ståuppscenen ledde till rollen i ”I Spy”, och en första smak av kändisskapet. Decenniet efter blev Bill Cosby känd även utanför USA:s gränser, när serien ”Fat Albert and the Cosby Kids” gjorde succé.

Men det var på 1980-talet som Bill Cosby blev en världsstjärna på riktigt, när ”The Cosby Show” hade premiär 1984.

LÄS MER: 35 kvinnor anklagar Cosby för våldtäkt

De första fem åren, mellan 1984 och 1989, var serien den mesta sedda i hela USA.

Den välbärgade familjen Huxtable, som levde i Brooklyn, var familjen som alla ville vara och Heathcliff Huxtable var pappan som alla ville ha. Bill Cosby fick ett smeknamn under serien som har stannat kvar: ”America’s Dad”.

Även utanför teverutan verkade Bill Cosby vara lika helylle som sin karaktär och han författade bland annat en bok om kärlek och äktenskap. I rutan hette hustrun Clair, i verkligheten hette hon Camille och de gifte sig 1964 och fick fem barn: Erika, Erinn, Ennis, Ensa och Evin.

Bilden av Bill Cosby som en familjeman gjorde att även annonsörerna sökte upp honom, och vid sidan om serien tjänade Cosby mångmiljonbelopp genom att göra reklamfilmer för Coca Cola och Ford.

LÄS MER: Netflix stoppar Cosby-special

Men den beskedliga bilden började rämna 2005, när baskettränaren Andrea Constand gick ut och berättade att Cosby ett år tidigare bjudit henne till sitt hem för att ge henne tips gällande basket, men istället hade drogat henne och förgripit sig på henne sexuellt.

Vid den tiden ansåg åklagaren att det inte fanns tillräckliga bevis för åtal så istället stämde Andrea Constand skådespelaren. Ytterligare 13 kvinnor trädde fram och erbjöd sig vittna, vilket ledde till att Bill Cosby 2006 betalade en okänd summa till Andrea Constand för att fallet inte skulle hamna i rätten.

Det skulle dröja ytterligare åtta år innan bilden av Bill Cosby raserades helt. I oktober 2014 kallade ståuppkomikern Hannibal Buress Cosby för ”våldtäktsman” på scenen. Klippet blev en viral succé, och efter det skrev Barbara Bowman en debattartikel i Washington Post, där hon beskrev ett övergrepp hon själv utsatts för. Hennes debattartikel gjorde att fler och fler kvinnor trädde fram.

LÄS MER: Cosbyrättegången ogiltigförklaras – kommer att tas om

I nuläget har över 50 kvinnor anklagat Bill Cosby för övergrepp och/eller våldtäkt, under en tidsrymd av nästan 50 år. Cosby har i sin tur stämt flera av dem för förtal, men det är den allra första anklagelsen som kan bli hans fall.

Ett av de starkaste bevisen mot skådespelaren är hans eget vittnesmål i den första utredningen, som låg förseglat i nästan tio års tid. Där erkänner han att han har tillgång till det lugnande medlet Quaalude och att han hade det ”för att ge det till kvinnor han ville ha sex med”. Det har gjort att en ny åklagare i staden har bestämt sig för att slutligen ställa skådespelaren inför rätta, bara månader innan fallet blir preskriberat.

– Efter alla år finns det äntligen tillräcklig med bevis för att skipa rättvisa, säger åklagaren Kevin Steele till AP.

Rättegången som nu måste tas om i Philadelphia kan sluta med att den nu 79-årige Cosby kan dömas till minst tio års fängelse. Ytterligare åtta fall kan komma att hamna i rätten.
