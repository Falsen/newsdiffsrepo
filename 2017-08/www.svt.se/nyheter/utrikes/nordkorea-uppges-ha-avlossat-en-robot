Japan: Nordkorea har avlossat en ny robot
TT

Roboten ska ha avfyrats från området Sunan i närheten av Nordkoreas huvudstad Pyongyang, uppger den sydkoreanska militären enligt Reuters. Den ska ha skjutits upp omkring klockan 5.58, lokal tid (22.58, svensk tid) och slagit ned i vattnet 118 mil öster om den japanska ön Hokkaido, i Japanska havet omkring 14 minuter senare.

Den ska ha fallit sönder i tre delar, uppger det japanska tv-bolaget NHK.

LÄS MER: Japan aktiverar robotförsvar i flera städer

Det amerikanska försvarshögkvarteret Pentagon bekräftar att Nordkorea har genomfört en robotuppskjutning på måndagskvällen, svensk tid, och att roboten flög över Japan. Enligt Pentagon utgjorde roboten inget hot mot Nordamerika, skriver Reuters.

Ett extrainsatt möte i FN:s säkerhetsråd ska nu hållas sent på tisdagen, efter påtryckningar från USA, Japan och Sydkorea.

I början av augusti röstade rådet enhälligt ja till nya tuffare sanktioner mot Nordkorea, som bland annat innebär totalt exportförbud mot kol och järn.

Japans regering varnade först för att roboten var på väg mot norra Japan och uppmanade människor att vidta försiktigthetsåtgärder.

Varningsmeddelanden skickades ut i tv och radio i Japan tidigt på tisdagsmorgonen lokal tid. Snabbtåg stoppades och varningar ropades ut i högtalare i städer på Hokkaido, den nordligaste av Japans huvudöar.

Strax därefter rapporterade NHK att roboten hade passerat över Japan. Det finns inga rapporter om skador.

Ayaka Nishijima, som bor på den norra delen av Japans största ö Honshu, väcktes av ett varningsmeddelande på mobiltelefonen.

”Jag känner mig inte alls förberedd. Även om vi får de här meddelandena undrar jag var vi ska ta vägen. Vi har ingen källare eller skyddsrum, så det enda vi kan göra är att hålla oss borta från fönstren”, skriver hon till Reuters.

Militären försökte inte skjuta ned roboten.

Japans premiärminister Shinzo Abe uppger att man vidtar alla åtgärder för att skydda befolkningen.

– Vi kommer att anstränga oss till vårt yttersta för att beslutsamt skydda vårt folks liv, säger han enligt TT.

LÄS MER: Här är nyckelspelarna i Nordkoreakrisen

Landets kabinettsekreterare Yoshihide Suga uppger att Japan kommer att ge ett bestämt svar på den senaste robotuppskjutningen. Han menar att man kommer att samarbeta med USA, Sydkorea och andra berörda nationer för att ge ett lämpligt svar.

– Den här ballistiska missilen verkar ha flugit över vårt territorium. Det är ett enastående, allvarligt och stort hot mot vår nation, säger han enligt Reuters.

Tidigare på måndagen varnade den sydkoreanska underrättelsetjänsten för att Nordkorea var i färd med att förbereda ett sjätte kärnvapentest, skriver CNN.

SVT Nyheters Asienkorrespondent Susan Ritzén säger att det finns en hög beredskap i Japan för nordkoreanska robotar.

– Det här är ingen ovanlig situation. Nordkorea provocerar grannländerna. Det som är skillnaden nu är att det kommer otroligt nära. Nu gick det rätt över Japan. Det är en provokation som ingen kan ignorera, säger hon.

Det är ännu oklart vad det rör sig om för typ av robot, men den ska ha färdats 270 mil och nått 55 mils höjd, skriver AP.

Enligt Japans försvarsminister Itsunori Onodera var tisdagens robot sannolikt en medeldistansrobot av samma typ som den som sköts upp i maj.

Kim Dong-yub, analytiker vid Seouls institut för fjärranöstern studier säger till AP att raketens bana tyder på att det troligen var en robot av typen Hwasong-12 som avfyrades. Det är den typ av robot som Nordkoreas diktator Kim Jong-Un har hotat med att skjuta mot amerikanska baser på Guam i Stilla havet. En plan för hur det ska gå till ligger klar, enligt Nordkorea.

LÄS MER: Nordkorea hotar slå till mot amerikanska ön Guam

Diktaturen har i sommar vid två tillfällen testat långdistansrobotar med kapacitet att nå USA. En robot som ska flyga ända till USA måste passera över Japan, vilket gör att dagens test kan ses som en upptrappning, skriver TT.

Nordkorea har avfyrat en rad robotar tidigare som har slagit ned i vattnen utanför Japan. I lördags sköt Nordkorea upp vad som tros ha varit tre kortdistansrobotar som flög runt 25 mil i nordostlig riktning.

Första gången Nordkorea sköt en robot över japanskt territorium var i augusti 1998. Den gången var det en robot av typen Taepodong-1 som flög 1500 kilometer innan den slog ner i Stilla havet.

2009 sköts en robot upp från Nordkorea som passerade över Japan, utan att orsaka skador. Då sade diktaturen att det rörde sig om en satellituppskjutning, men USA, Sydkorea och Japan bedömde efteråt att det rörde sig om ett robottest.

USA:s president Donald Trump har hotat med att Nordkoreas robotuppskjutningar ska mötas med ”eld och raseri”, skriver TT.

LÄS MER: USA och Sydkorea inleder omtvistad militärövning

LÄS MER: Övning kan utlösa kärnvapenkrig
