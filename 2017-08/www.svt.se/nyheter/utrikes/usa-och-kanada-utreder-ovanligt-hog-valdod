USA och Kanada utreder ovanligt hög valdöd
TT

I år har 13 av de stora däggdjuren hittats döda, en hög siffra med tanke på att hela populationen består av mellan 450 och 500 djur, enligt NOAA, National Oceanic and atmospheric administration. Av dessa har tio hittats i Kanada, varav merparten i Saint Lawrenceviken.

Vanligtvis hittas 3,8 nordkapare om året döda i havet utanför Kanada och USA:s kust.

De vanligaste dödsorsakerna anses vara att valarna fastnar i fiskenät eller krockar med fartyg. Nu misstänker man att någon annan faktor ligger bakom de senaste förlusterna.

”Antalet dödsfall i år saknar motstycke. En så här hög dödlighet kan inte populationen klara i längden”, säger Moira Brown, biolog vid New England Aquarium i Boston, till Science.

Det som förbryllar forskarna är att så många av djuren sökt sig till Saint Lawrenceviken. Den ligger norr om artens egentliga utbredningsområde – Nordamerikas östkust från Florida till Nova Scotia – och besöktes förr bara tillfälligt.

Misstankar finns att de små kräftdjur som valarna lever av har flyttat norrut på grund av klimatförändringen.

NOAA har nu utropat ett event för ”ovanlig dödlighet” där de inleder en utredning och samlar ihop medel till undersökningen.

LÄS MER: Hundratals strandade valar döda på Nya Zeeland
