Merkel inviger dataspelsmässa – försöker nå unga väljare
Ingrid ThörnqvistUtrikesredaktör

Angela Merkel och hennes utmanare, socialdemokraten Martin Schulz reser nu land och rike runt och valtalar på gator och torg.

Den kristdemokratiska ledaren Merkel håller 50 valmöten med tal och handskakningar. Martin Schulz ska resa 20.000 kilometer och besöka 60 städer.

Men valkampanjen förs också allt mer i sociala medier och via internet. Merkel har valt en tydlig strategi att nå de yngre väljarna.

Nu är hon den första toppolitiker som inviger Gamescom-mässan som besöks av hundratusentals dataspelare varje år. Förra året kom 345.000 gamers från 97 länder för att träffas och testa nya spel.

Angela Merkel blev nyligen utfrågad av fyra kända tyska youtubers under en timmes direktsändning. Deras kanaler har tre miljoner följare och är därför intressanta arenor för politikerna.

LÄS MER: Angela Merkel frågas ut av Youtubestjärnor

Merkel beskrev i sändningen hur hennes parti försöker nå de unga väljarna genom att skriva sitt partiprogram så enkelt och kortfattat som möjligt – det blev ändå 17 sidor långt. Partierna har egna konton i sociala medier och Merkel har också en egen podcast. Där uttalade hon sig nyligen om att ”det finns fördomar om att dataspel bara handlar om våld”.

I en opinionsmätning bland 18-21-åringar nyligen fick Merkel bästa betyget. 57 procent av de tillfrågade föredrog henne som kansler och bara 21 procent röstade för Schulz.

Valdeltagandet i Tyskland är lägst bland 21-25-åringar. Omkring 60 procent av dem går och röstar. Det totala valdeltagandet vid senaste valet var 72 procent och bland de äldre är det 80 procent som beger sig till valurnorna. Valdeltagandet vid det senaste riksdagsvalet i Sverige var drygt 85 procent.

Unga människor väljer oftare partier till vänster och miljöpartiet De gröna, enligt en annan undersökning. Miljöpartiet satsar hälften av sin kampanjbudget på kommunikation via sociala medier.

Fler än 30 procent av de tillfrågade är osäkra på vad de ska välja. Där finns en stor grupp för politikerna att övertyga.

– Unga människors val styrs ofta av politikernas yttre. De ska helst vara unga, smala och dynamiska, säger den österrikiske statsvetaren Bernhard Heinzlmaier i en intervju.

Enligt honom har Angela Merkel en särskild ställning som landsmoder och mammor behöver inte vara snygga för att bli älskade.
