Donald Trump om Nordkorea: USA har betalat utpressningspengar i 25 år
Iva Horvatovic

Donald Trump tog under gårdagen en paus från utrikespolitiken för att besöka Texas som drabbats av stormen Harvey, men på onsdagen gav han sig in i ordkriget med Nordkorea igen.

”USA har fört samtal med Nordkorea, och betalat utpressningspengar i 25 år. Att prata är inte svaret!”, skrev Donald Trump på Twitter.

Nordkorea sköt upp ännu en robot under natten till tisdag svensk tid. Flera länder reagerade starkt, inte minst Japan som roboten flög över.

LÄS MER: Kim Jong-Un: Nästa mål är Guam

Sydkorea svarade med att släppa åtta bomber i en övning och Kina sa att ”spänningarna har nått en brytpunkt”. Den ryska regeringen var ”extremt oroade” av situationen i Nordkorea, rapporterade nyhetsbyrån Ria Novosti.

Men Nordkorea menar att det är USA som orsakat den rådande situationen. Enligt Pyongyang är det Washington som har drivit situationen på Koreahalvön till ett ”extremt explosivt tillstånd”.

Nordkorea släppte på onsdagen bilder på robotuppskjutningen. I den statliga tv-kanalen sades det att händelsen var ett första steg i landets militära operationer i regionen.

LÄS MER: Fem saker du vill veta om konflikten mellan USA och Nordkorea

TV: Så blev Nordkorea en kärnvapenmakt
