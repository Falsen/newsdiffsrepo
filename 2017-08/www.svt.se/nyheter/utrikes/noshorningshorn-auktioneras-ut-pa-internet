Noshörningshorn auktioneras ut på internet
Johan Ripås

Pelham Jones är ordförande för noshörningsuppfödarnas organisation i Sydafrika, PROA.

– Det är stora spelare som kommer att bjuda. Men det är ytterst konfidentiellt vilka köparna är, säger Pelham Jones till SVT Nyheter.

Auktionen är en känslig fråga här i Sydafrika och det har varit flera rättsliga turer innan en domstol så sent som i måndags gav klartecken för inhemsk försäljning. Att exportera hornen är fortfarande olagligt.

– En utländsk medborgare har laglig rätt att köpa hornen här i Sydafrika. Om denne person väljer att smuggla ut hornen är det en fråga för myndigheterna. Du kan jämföra med smuggling av bilar. Inte stänger du ner fabriken för att det finns smugglare, säger Pelham Jones.

Hornen kommer från den sydafrikanske noshörningsuppfödaren John Hume, som totalt äger sex ton horn. Även om inga noshörningar dödats för att hornen ska kunna säljas, är flera intresseorganisationer kritiska.

LÄS MER: Fritt fram för handel med noshörningshorn i Sydafrika

Audrey Delsink är chef för organisationen Humane Society i Sydafrika.

– Sydafrikas legalisering av inhemsk handel med noshörningshorn är en begynnande katastrof. Systemet kan alltför lätt utnyttjas av tjuvjägare och smugglare, som kan muta korrupta tjänstemän för att få in sina horn på den legala marknaden, säger Audrey Delsink i ett uttalande.

Det är främst asiatiska köpare som väntas slåss om hornen. Sidan där auktionen hålls har kinesisk och vietnamesisk översättning – två länder där efterfrågan på noshörningshorn är stor.

– Vi har en lång tid försökt och misslyckats med att stoppa tjuvjakten på noshörningar över hela Afrika. Det är en krissituation och vi tror att det är värt att prova en kontrollerad försäljning av horn. Som del i en långsiktig strategi, säger Pelham Jones till SVT Nyheter.

På auktionssidan visar en klocka nedräkning inför starten av budgivningen, som hålls öppen till på fredag. Men eftersom frågan är så känslig utesluter inte Pelham Jones att aktivister kommer att försöka stoppa den.

– Det finns en risk att de försöker hacka systemet. Men vi har god säkerhet. Och vi uppfödare behöver pengarna. Vi äger 37 procent av noshörningspopulationen i landet. Det kostar oss stora pengar att hålla dem.
