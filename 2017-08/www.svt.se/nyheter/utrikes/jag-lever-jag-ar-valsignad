”Jag lever – jag är välsignad”
Ella BergerReporter i Houston, Texas

Det stora evakueringscentret i hjärtat av Houston har inte plats för fler människor. 10.000 personer befann sig på tisdagen i en byggnad som normalt tar hälften så många, fler center öppnades därför under dagen för att ta emot de som tvingats lämna sina hem.

LÄS MER: Harvey – detta har hänt

En kyrka i utkanten av Houston har öppnat dörrarna till ett stort center med plats för tusentals människor. Kyrkan, en så kallad ”mega-kyrka” med 43.000 besökare per vecka, ägs av den frikyrklige pastorn Joel Osteen. Han fick tidigare kritik för att han inte direkt tog emot emot människor i det stora kyrkocentret.

José Rivera har varit hemlös i tre dagar. Hans hus fylldes med vatten och det enda han fick med sig var en plastpåse med ID-kort och mobiltelefon. Ändå ler han.

– Jag har förlorat allt. Men jag lever, det är gott nog. Jag är tacksam att jag inte fick en stöt av elektriciteten i mitt hem, så jag känner mig välsignad, säger José.

José Rivera har kommit hit tillsammans med sina grannar, de har hållit ihop de senaste dagarna och precis som många andra hjälpt till att rädda personer som suttit fast i sina hem.

– Man ser verkligen hur hjälpsamma alla är. Det spelar ingen roll om du är fet, ung, svart eller blå. På min gata hjälpte vi varandra.

Toni har kommit hit med sin pojkvän och deras två hundar. I kyrkan har alla tre fått mat och värme. Nu sitter hon vid ett bord och försöker ta reda på vad de kan få för ersättning, för hemmet som ligger halvvägs under vattenytan.

LÄS MER: ”Kustbevakningen får över 1.000 larmsamtal i timmen”

De hade vatten upp till anklarna när hon bestämde sig för att ropa på hjälp.

– Det började bli mörkt och jag hörde ljudet av motorer, jag visste att det var båtar eftersom hela gatan var översvämmad. Så jag lyckades få deras uppmärksamhet, det började bli väldigt obehagligt. Du är i ditt hus, men du har ingen väg ut, så du kan inte göra något, säger hon och fortsätter:

– Du ser vattnet stiga och är helt maktlös samtidigt som ditt hem sakta blir förstört.

Många i den hårt drabbade staden pratar om det faktum att borgmästaren i Houston inte valde att evakuera de över 6 miljoner invånarna innan Harvey slog till. Men Toni förstår hans beslut.

– Det bor väldigt, väldigt många i Houston. Och om de skickat ut evakueringsorder hade väldigt, väldigt många suttit fast på vägarna. Många hade troligtvis dött i sina bilar i översvämningarna. Så antingen skulle folk fått räddas i sina hus, eller så skulle folk varit fast i sina bilar som flutit runt på motorvägen.

LÄS MER: Simon räddade människor och djur: ”Som på Noaks ark

Tusentals har redan räddats från översvämningarna, men kustbevakningen fortsätter att ta emot larmsamtal. Man lägger fullt fokus på att hitta överlevande, allt annat får vänta. Men Polischefen i Houston sa under en presskonferens att han är rädd för hur många döda som kommer att hittas när vattnet till slut drar sig tillbaka.

Krisha French och hennes familj stannade i sitt hem i östra Houston medan vattnet sakta steg utanför, men till slut bestämde de sig för att lämna huset.

– Vi såg hur vattnet kom in i huset på söndagen, på måndagen hade vi väldigt mycket vatten i vårt hem. Jag tänkte ”jag tänker inte dö här”, jag har mina barn och mitt barnbarn hos mig, säger Krisha French.

Räddningspersonal kom och hämtade henne med en båt. Först togs de till det stora evakueringscentret i centrala Houston, men efter att det blivit fullt fick sedan komma hit istället.

Många vi möter pratar om hur de fått hjälp av grannar och andra privatpersoner som gett sig ut för att rädda nödställda. Utanför kyrkan ringlar en lång kö med bilar fulla med kuddar, kläder, mat och annat till de evakuerade.

BILDSPEL: Se stormen Harveys framfart i Texas

Toni tror att Houston, just därför, kommer att ta sig igenom den här katastrofen.

– Det är så värmande att se hur alla hjälper varandra. Man ser människors goda sidor. Se hur många frivilliga som är här. Vi kom hit med våra två hundar och de har gjort allt för att vi ska vara torra, varma och mätta.
