Kim Walls öde berör journalister – tänker mer på säkerheten
Ingrid ThörnqvistUtrikesredaktör

Malin Mendel Westberg har arbetat för SVT Nyheter med Indien som bas i tolv år och oftast varit ute ensam på sina uppdrag. Hon är videojournalist och arbetar sällan tillsammans med en fotograf. Efter de uppmärksammade våldtäkterna i Indien är hon mer försiktig. Och journalisten Kim Walls öde berör henne djupt.

LÄS MER: Polisen: Det är Kim Wall vi hittat

– Det är sorgligt att behöva tänka att det kan vara potentiellt farligt att vara ensam med en man och jag har ofta varit i den situationen. Man stänger in sig i ett rum tillsammans med den man ska intervjua för att få så bra ljud som möjligt. Det försöker jag undvika nu. Jag försöker boka taxi via hotellen i stället för att ta en på gatan och jag går sällan ut ensam på kvällen. Det offentliga rummet i Indien domineras av män, säger Malin Mendel Westberg till SVT Nyheter.

LÄS MER: Special.Ubåtsfallet: vad hände egentligen med Kim Wall?

74 journalister dödades i tjänsten under 2016, enligt Reportrar utan gränsers statistik. Fem av dem var kvinnor.

– Det är oerhört tragiskt, det som hänt Kim Wall. Det är dock ovanligt med mord och dödsfall bland kvinnliga journalister. Men kvinnor råkar ut för mer sexuellt våld och hot än män inom yrket, säger Jonathan Lundqvist, ordförande för Reportrar utan gränser i Sverige till SVT Nyheter.

LÄS MER: Detta har hänt i ubåtsfallet

De flesta dödsfall bland journalister utreds inte tillräckligt, ofta hittas ingen gärningsman som kan dömas. Mordet på Sveriges Radios korrespondent Nils Horner i Afghanistan är ännu inte klarlagt.

– I det här fallet kan vi vara lugna att myndigheterna tar det på allvar och utreder vad som hänt, säger Jonathan Lundqvist.

”Efter att hon rest och rapporterat i Afrika, Asien och Karibien försvann Kim i Skandinavien, som ska vara jämställdhetens bastion. Det är en obehaglig påminnelse att kvinnors säkerhet inte bara kan viftas bort som ett problem i utvecklingsländerna, som om väst när immunt mot kvinnohat,” skriver journalisten Sruthi Gottipati, en kollega och vän till Kim Wall, i The Guardian.

Det kvinnliga journalistnätverket, IWMF – International Women´s Media Foundation – uttalar i dag sin djupa sorg över Kim Walls död. Hon hade haft uppdrag för nätverket, att skriva om kvinnors situation bland annat i Uganda och i Sri Lanka.

Kim Wall rapporterade från många länder för rader av välrenommerade medier som New York Times, The Guardian och Time.

Sveriges största mediaföretag, inklusive SVT, har gjort en gemensam avsiktsförklaring för att stärka säkerheten för medarbetarna. Alla medarbetare – även frilansare – har rätt till säkerhetsutbildning.

– Vi har en grundläggande säkerhetsutbildning där vi fokuserar på sjukvård och kidnappningar och vi ändrar och lägger till. Vi har också haft fokus på problemen som särskilt kvinnliga journalister kan utsättas för, i olika kulturer och vid ensamarbete, säger Mostafa Schurmann, säkerhetsansvarig på SVT.

– Teknikutvecklingen gör att fler arbetar ensamma men vissa uppdrag ska man inte behöva utföra på egen hand. De största riskerna finns faktiskt på hemmaplan, inte i krigszonerna – ändå är det konflikter utomlands som dominerar på utbildningarna, säger Mostafa Schurmann.

Indienkorrespondenten Malin Mendel Westberg anser att hon fått bra säkerhetsutbildning av sina uppdragsgivare men ser gärna ett större fokus på hur man blir streetsmart och på de risker som kvinnliga journalister oftare utsätts för.

– Man kan inte förutse allt som kan hända och man måste som journalist befinna sig i olika sammanhang och miljöer för att göra sitt jobb. Det är fruktansvärd otur om man råkar så illa ut som i fallet med Kim Wall, säger Malin Mendel Westberg.
