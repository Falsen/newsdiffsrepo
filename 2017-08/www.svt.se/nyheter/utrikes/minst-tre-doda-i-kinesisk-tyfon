Minst tre döda i kinesisk tyfon
Joel Malmén

Tre män i åldrarna 30, 45 och 62 omkom under onsdagen i fall och olyckor relaterade till den svåra väderleken, uppger lokala myndigheter enligt AP. Två personer uppges också saknas.

Tyfonen Hato nådde fastlandet runt klockan 12 på dagen lokal tid, och vindhastigheter på 45 m/s har uppmätts. Översvämningar och strömavbrott har inträffat såväl i Macao som i Hong Kong.

Macao är en så kallad speciell administrativ region, belägen på en liten halvö i södra Kina, 65 kilometer väster om Hong Kong.

Regionen är kanske främst känd för sina liberala spel- och kasinolagar, vilka genererar omfattande turism.
