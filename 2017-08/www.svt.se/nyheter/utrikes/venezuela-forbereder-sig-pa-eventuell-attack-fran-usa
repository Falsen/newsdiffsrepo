Venezuela förbereder sig på eventuell attack från USA
Erik Wikén

Omkring 900.000 personer – 700.000 militärer och 200.000 civila – förväntas delta i två dagars militära övningar i Venezuela. Övningarna sker drygt två veckor efter att USA:s president Donald Trump meddelat att en militär insats mot Venezuela kan bli verklighet.

– Vi har många alternativ för Venezuela, inklusive en militär insats om det behövs, sa han då.

LÄS MER: Trump hotar Venezuela med militär insats

De senaste veckorna har USA utfärdat flera sanktioner mot politiska representanter från Venezuela och under fredagen skrev den amerikanske presidenten under en order som innebär ytterligare handelsrestriktioner mot landet, rapporterar Reuters.

”Med bakgrund av de aggressiva hot som riktats från USA är alla venezolaner mellan 18 och 60 år nödgade att bidra till nationens försvar”, meddelade annonsörer på statlig TV i Venezuela. På TV-bilder syntes hur unga såväl som gamla venezolaner registrerade sig för att delta i något av landets civila förband.

Livesändningar visade under dagen hur soldater övade prickskytte samtidigt som militära representanter under dagen talade på ”anti-imperialist”-manifestationer runt om i landet. Flygvapnet, flottan och landets armé förväntas delta i övningarna under helgen.

De diplomatiska spänningarna mellan länderna har ökat den senaste månaden sedan Venezuela tillsatt en grundlagsförsamling, med ledamöter lojala med president Nicolás Maduro, som står över alla andra institutioner i landet.

LÄS MER: USA överväger sanktioner mot Venezuela

Fler länder, däribland USA, har anklagat Maduro för att använda grundlagsförsamlingen för att tysta politiska motståndare och för att köra över det oppositionsledda parlamentet.

Under de senaste månaderna har en mängd gatuprotester genomförts mot Venezuelas socialistregering. Mer än 120 personer har dött i våldsamheterna och tusentals personer har gripits.
