Publicerad:18 augusti 2017 13.03Uppdaterad:18 augusti 2017 17.09
SVT Nyheter
Marit Sundberg

Ett tiotal personer dog när en vit skåpbil körde in i en folkmassa på det populära turiststråket La Rambla i Barcelona på torsdagseftermiddagen. Terrorrörelsen IS påstår via sitt propagandaorgan Amaq att den ligger bakom dådet, med det har inte bekräftats av spanska polisen.

LÄS MER: Detta vet vi om misstänkta terrorattacken i Barcelona

Nu har polisen gått ut med namn på tonåringen som pekas ut som huvudmisstänkt i attacken, uppger The Telegraph.

Det rör sig om 17-årige Moussa Oukabir, som tros ha kört den vita skåpbilen.

Han är bror till den 28-årige man, vars id-handlingar användes för att hyra skåpbilen. 28-åringen, som ursprungligen kommer från Marocko, kom själv in till polisen efter att ha sett sin bild cirkulera i medierna. Han hävdar att hans identitetshandlingar stals när han befann sig i sin hemstad Ripoll, cirka tio mil norr om Barcelona, på torsdagen. Samtidigt säger han till polisen att det kan ha varit hans bror som stal dem.

Moussa Oukabir tros ha lämnat platsen till fots, men är troligtvis inte beväpnad, uppgav polisen efter attacken.

Enligt den spanska tidningen El Mundo ska 17-åringen ha radikaliserats trots sin unga ålder. Redan för två år sedan uppges han ha skrivit oroväckande saker på sociala medier. På frågan om vad han skulle göra om han styrde världen, skrev han:

”Döda alla otrogna och bara låta muslimerna följa sin religion.”

LÄS MER: CIA varnade polisen för två månader sen

Han ska också uttryckt sitt hat för katolicismen och skrivit att att det enda landet han aldrig skulle bo i var Vatikanstaten, sätet för den katolska kyrkan.

När någon i det sociala nätverket frågade vad han skulle göra om han fick reda på att någon ljugit i över ett år, svarade han:

”Döda honom på natten med en pistol.”

Men strax efteråt skrev han:

”Bara skojar.”

Enligt tidningen La Vanguardia, ska 17-åringen ha bott hemma hos sina föräldrar. Han ska inte ha något kriminellt förflutet.

Totalt har nu fyra personer gripits misstänkta för koppling till terrordådet i Barcelona. Det rör sig om den 28-årige mannen som är bror till 17-åringen, en 34-årig marockansk man som också bodde i Ripoll samt en spansk medborgare från staden Melilla. På fredagseftermiddagen greps en fjärde person med koppling till båda attackerna, enligt Reuters.

Spansk polis tror att minst tolv personer ingick i terrorcellen bakom attackerna, uppger El Pais.

LÄS MER: Här är de misstänkta bakom attacken i Barcelona

TV: Se det dramatiska räddningsarbetet i Barcelona
