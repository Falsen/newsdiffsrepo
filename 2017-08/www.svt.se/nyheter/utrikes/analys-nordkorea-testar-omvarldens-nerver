Analys: Nordkorea testar omvärldens nerver
Eva ElmsäterUtrikeskommentator

Sydkorea och Japan har sedan länge känt sig direkt hotade av Nordkorea. Men de senaste månadernas testuppskjutningar har också fått president Trump att inse att de nordkoreanska robotarna har en räckvidd som hotar inte bara USA:s bas på Guam men också det amerikanska fastlandet. Nu talar han om att alla alternativ är möjliga som svar på den senaste nordkoreanska uppskjutningen.

Robotens bana gick över japanskt territorium för första gången sen 2009. Det här är tredje gången som Nordkorea skjuter iväg robotar mot Japan.

LÄS MER: Japan: Nordkorea har avlossat en ny robot

Roboten föll i havet 120 mil öster om Hokkaido i norra Japan. Och det oroar också Ryssland vars östra gräns går alldeles norr om Hokkaido. Ryssland slöt för bara några år sedan ett avtal om samarbete med Nordkorea, men har alltmer börjat dra öronen åt sig.

Nordkoreas testande av robotar och kärnvapenladdningar oroar också Kina, det enda land som haft en fungerande relation med det isolerade landet. Nordkorea är beroende av Kina för en mängd livsnödvändiga varor, inte minst bränsle. Men hittills har Kina låtit bli att pressa Nordkorea trots omvärldens protester och upprepade FN-resolutioner. Men nu ser det ut som också Kina, grannland och gammal allierad till Nordkorea, har tröttnat. De blir alltmer öppet kritiska mot Nordkorea.

LÄS MER: Här är nyckelspelarna i Nordkoreakrisen

Omvärlden har under många år reagerat med protester och sanktioner mot Nordkorea. Hittills utan resultat. Tidigare använde sig Nordkorea av kärnsprängningar och uppskjutningar för att förhandla till sig livsmedelshjälp från omvärlden. Men nu är Nordkorea inte längre i samma beroendeställning ekonomiskt. Nordkorea får in stora inkomster på tvångsarbete, genom att leja ut arbetare till företag i Ryssland, Kina och Mellanöstern.

Nordkoreas utveckling av kärnladdningar och nya robotar under Kim Jong-Un beror enligt flera bedömare på att han verkligen oroar sig för en möjlig invasion från utlandet. Den årliga amerikanska och sydkoreanska militärövningen som just nu pågår i Sydkorea ser han som en aggressiv handling riktad mot Nordkorea. Robotuppskjutningarna är ett sätt att markera att Nordkorea kan försvara sig om det behövs.

LÄS MER: Trump: Alla alternativ är möjliga

Robotarna och kärnvapenproven kan också vara ett sätt att testa en ny amerikansk president. Omvärlden har oroat sig för resultatet, ett mycket högt röstläge mellan USA och Nordkorea. Nu vill omvärlden genom FN trappa ner spänningen och istället försöka med ännu tuffare sanktioner mot Nordkorea, för att får stopp på vapentesterna. Det är frågan om det räcker för att hindra en upptrappning på Koreahalvön.
