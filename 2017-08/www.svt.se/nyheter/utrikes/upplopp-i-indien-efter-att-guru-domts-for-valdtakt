Upplopp i Indien efter att guru dömts för våldtäkt
Lisa Andersson

En läkare på ett av sjukhusen säger att det är många som kommit in skadade, men kan i nuläget inte uppge någon exakt siffra, mer än att det är över 100 personer.

Folkmassor har tänt eld på myndighetsbyggnader, attackerat polis och tv-journalister. De som deltagit i upploppen är anhängare till den religiösa ledaren Ram Rahim Singh som nyligen har dömts för två våldtäkter på medlemmar ur den egna sekten Dera Sacha Sauda.

LÄS MER: Gängvåldtäkt i Indien väcker vrede

Våldtäkterna ska ha ägt rum redan 2002, men det var först nu han blev dömd. Upploppen startade i samband med att han i avvaktan på sitt straff sattes i förvar.

Enligt vissa källor så hade uppemot 200 000 av guruns anhängare samlats utanför domstolen i Panchkula och strax efter att hans dom offentliggjordes så startade upploppen.

Mobilnätet stängdes av

Myndigheterna hade befarat att det skulle bli oroligheter. Exempelvis hade mobilnätet stängts av i båda delstaterna Punjab och Haryana för att förhindra ryktesspridning rapporterar Reuters.

Upploppen har även spritt sig till närliggande områden, två järnvägsstationer i Malout och Balluana har satts i brand.

Enligt BBC så har våldsamheterna nu även spritts till huvudstaden Delhi.

Enligt BBC så påstår sekten att de har över 60 miljoner anhängare. 2002 utredde federal polis Ram Rahim Singh, då de misstänkte honom för mord och för att ha tvingat 400 av sina anhängare att kastreras för att komma ”närmre gud”.

LÄS MER: Indisk nunna gruppvåldtagen

Gurun kallas ibland för ”Rockstar Baba” och ”Guru of Bling” då han är väldigt förtjust i extravaganta smycken och har bland annat spelat in actionfilmer.

Gurun Gurmeet Ram Rahim Singh kallar sig både helgon och doktor.

Ram Rahim Singh, 50 år tog över sekten när han var 23 år. De har 46 center i hela Indien och runtomkring i världen. Basen ligger dock i Indiens norra delar där upploppen äger rum.

Dera Sacha Sauda beskriver sig själva som en ”ideell och spirituell organisation som arbetar med sociala frågor”.
