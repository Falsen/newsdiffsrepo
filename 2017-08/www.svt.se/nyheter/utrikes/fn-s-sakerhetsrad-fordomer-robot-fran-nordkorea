FN:s säkerhetsråd fördömer robot från Nordkorea
TT

FN:s säkerhetsråd kräver åter att Nordkorea upphör med sitt robotprogram. Rådet har kommit med ett skarpt fördömande efter uppskjutningen av en robot över Japan.

– Det är otänkbart att det inte känns i Pyongyang när världen samlar sig på det här sättet, säger Sveriges representant i rådet, Carl Skau

Mindre än ett dygn efter det att roboten passerat över norra Japan kommer FN:s säkerhetsråd med ett enhälligt fördömande. Uppskjutningen kallas för ett hot inte bara mot regionen, utan mot alla FN:s medlemsländer. Även Kina och Ryssland har skrivit under uttalandet.

LÄS MER: Japan: Nordkorea har avlossat en ny robot

Carl Skau, ambassadör och biträdande representant i FN:s säkerhetsråd, vill understryka hur fort det gick för de femton medlemmarna i rådet att enas.

– Det som är nytt är att rådet så snabbt kunde agera med en så stark text. Tidigare har vi haft den här typen av provokationer och det har kommit en reaktion en vecka senare, säger han.

Nordkorea får inte, enligt FN:s resolutioner, avfyra ballistiska robotar eller utföra kärnvapentester.

Säkerhetsrådet är ”starkt oroat” över det Nordkorea håller på med, och anser att testerna underminerar fred och stabilitet i regionen, skriver AFP. Rådet tillägger också att rådets medlemmar och andra länder ska försöka hitta en fredlig lösning genom dialog.

ANALYS: Nordkorea testar omvärldens nerver

– Vi behöver en mer kreativ diplomati för att hitta en lösning. Vi och andra länder som har närvaro i Pyongyang har naturligtvis en roll att spela där, men det kräver ju att båda parter är intresserade och redo, säger Carl Skau.

I början av augusti röstade FN:s säkerhetsråd enhälligt ja till nya tuffare sanktioner mot Nordkorea. De innebar bland annat ett totalt förbud för export av kol och järn till landet.

I sju omgångar har säkerhetsrådet beslutat om sanktioner mot Nordkorea. Inga ytterligare sanktioner införs efter uppskjutningen över Japan, men rådet uppmanar att de som redan finns efterföljs.

Diskuterades nya sanktioner på mötet?

– Inte i dag på själva mötet, men det diskuteras i marginalen. Jag blir inte förvånad om den diskussionen kommer tillbaka snart, säger Carl Skau.

Roboten som sköts upp över Japan var en medeldistansrobot, enligt Nordkoreas statliga nyhetsbyrå KCNA, skriver Reuters. Uppskjutningen övervakades av landets diktator Kim Jong-Un.

”Testuppskjutningen av den ballistiska roboten likt en krigssituation är det första steget i en militär insats från KPA i Stilla havet och en viktig upptakt inför att betvinga Guam”, säger Kim Jong-Un, enligt KCNA.

KPA står för Korean People&#x27;s Army, Nordkoreas militär.

Testet påverkade inte säkerheten för grannländerna, enligt KCNA. Nordkorea bekräftar att roboten flög över Hokkaido, den nordligaste av Japans huvudöar, och sedan slog ner som planerat i havet.

Japans nationella tv-bolag NHK har rapporterat att roboten gick sönder i tre delar innan den föll ned i havet öster om Japan.

Roboten sköts upp strax före klockan sex på tisdagsmorgonen lokal tid. Att roboten flög över Japan ses som en upptrappning från Nordkoreas sida.

– Det är unikt allvarligt naturligtvis och Japan är ett land som står oss många nära. De sitter i säkerhetsrådet och kunde passionerat beskriva hur stor oro folket i Japan kände, säger Carl Skau.

FN:s säkerhetsråd har 15 platser varav fem är permanenta: USA, Storbritannien, Ryssland, Kina och Frankrike. Övriga tio platser väljs på två år och fördelas mellan olika regioner.

Säkerhetsrådet har huvudansvaret för upprätthållande av internationell fred och säkerhet, enligt FN-stadgan. De beslut rådet tar är bindande för alla medlemsstater inom FN. De permanenta medlemmarna har vetorätt och kan därmed stoppa beslut.

Sverige har en tillfällig plats 2017—2018. Sverige har suttit i säkerhetsrådet vid tre tillfällen tidigare, 1957—58, 1975—76 och 1997—98.
