Barcelonaborna manifesterar mot terrorn
Johan Juhlin

Under sloganen ”Vi är inte rädda” vill staden Barcelona och dess innevånare visa enighet mot terrorn, som tidigare i  augusti krävde 15 människors liv och skadade mer än 100.

Antivåldsdemonstrationen leddes av affärsägare och invånare runt Las Ramblas, det turisttäta stråk där en man med en skåpbil mejade ner ett stort antal oskyldiga människor. I tåget syntes Spaniens kung Felipe, premiärminister Mariano Rajoy och ledaren för Kataloniens regering Carles Puigdemont.

LÄS MER: Terrordådet i Barcelona – detta har hänt

Marschen gick mot plaza de Catalunya, där två cellister framförde ”Cant dels ocells” (fåglarnas sång)  – en traditionell katalansk melodi. Enligt polisens uppskattningar deltog 500.000 människor i tåget, många smyckade i staden Barcelonas färger i form av röda, gula och vita rosor.

Det var den 17 augusti som en islamistisk extremist körde en skåpbil längs turistgatan La Rambla med syfte att döda och skada så många som möjligt. Terrorsekten Islamiska staten tog senare på sig dådet. Terroristen – en 22 åring med bakgrund i Marocko som levt länge i Spanien – sköts några dagar senare ihjäl av polis.

LÄS MER: Ursprungliga planen – att spränga katedralen

Bara timmar efter dådet genomfördes ytterligare en terroristattack i staden Cambrils söder om Barcelona. Där dödades en person och sex skadades. Gärningsmännen sköts till döds av en ensam polisman innan de hann sätta sina planer på ett ännu värre blodbad i verket.
