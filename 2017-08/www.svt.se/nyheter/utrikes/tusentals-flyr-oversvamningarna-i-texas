Flera döda och tiotusentals utan hem i Harveys framfart
TT

Enligt Washington Post har minst nio bekräftats omkommit på grund av stormen, men myndigheter befarar att den siffran kommer att öka eftersom stormen bland annat kan leda till att tornadoer uppstår.

Utöver drunkningsrisken varnar myndigheter för att människor kan bli sjuka till exempel av kolmonoxidförgiftning eller bara genom att vada i vattnet.

– Det som vi är mest oroliga för är kemikalier i vattnet, säger Renee Funk vid hälsomyndigheten CDC, som råder människor att tvätta sig noga.

Den tropiska stormen Harvey, som tidigare klassades som en orkan, är den starkaste stormen att slå till mot Texas på 50 år. Den senaste veckan har det regnat lika mycket som det vanligtvis gör under ett helt år i delstaten. Resten av veckan förväntas innebära än mer skyfall, med störst mängd regn på onsdagen och torsdagen.

På vissa platser har det fram till måndagen fallit 76 cm regn och det väntas ytterligare 61 cm.

LÄS MER: Efter orkanen – nu kommer skyfallen

Minst 150 akuta räddningsinsatser pågår just nu och över 3.000 personer har räddats i den översvämmade staden. Fler än 30.000 människor behöver ett tak över huvudet nu.

Larmcentralen i Houston har tagit emot sammanlagt 75.000 telefonsamtal, enligt CNN. De som fastnar i telefonköer vänder sig till sociala medier, och myndigheter i Baytown, en förort öster om Houston, uppmanar invånare att hänga ut vita handdukar eller lakan för att påkalla räddningspersonalens uppmärksamhet.

George R. Brown utställningscenter i Houston fungerar som tillfälligt uppsamlingsställe för evakuerade. Under måndag natt, lokal tid hade fler än 5.500 personer sökt sig till centret och det kommer hela tiden fler i behov av hjälp. Röda Korsets talesperson Lloyd Ziel säger till AP att det nu inte finns fler sängplatser och människor får sova på stolar eller på golvet.

Eftersom skyfallet väntas fortsätta är man rädd att två stora vattenreservoarer i Houston ska brista. Vattenutsläppen från dammarna förväntas översvämma hus i området under måndagen.

– Om vi inte börjar släppa ut vatten nu, så kommer det att bli högre nivåer med okontrollerade vattenmassor vid dammarna som får större påverkan på samhällena runtomkring, säger Lars Zetterstrom, i arméns ingenjörsförband i Galvestondistriktet till Reuters.

TV: Se de frivilliga i Texas som lånar ut sina båtar

USA:s president Donald Trump har twittrat aktivt om stormen och ska under tisdagen besöka det drabbade området. Presidenten har uttryckt också sitt stöd till de som drabbats.

LÄS MER: Hör svenska Thelma Green från översvämningens Houston
