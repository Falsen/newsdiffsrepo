Flera döda och tiotusentals utan hem i Harveys framfart
TT

I området runt Houston står nu vattnet upp till taken och det hörs rop på hjälp inifrån översvämmade hus, rapporterar AP. Regnet är nu inne på sin fjärde dag och fortsätter att falla. På vissa platser har det fram till måndagen fallit 76cm regn och det väntas ytterligare 61 centimeter. Myndigheterna befarar att det kommer bli värre.

Myndigheterna bekräftar att en kvinna har dött efter att ett träd föll över hennes hem i Porter Texas.

Tidigare har två personer bekräftats omkommit på grund av stormen, och fler än 30.000 människor behöver nu tak över huvudet.

– Det är illa och det blir allt värre, säger Greg Abbot, guvernör i Texas.

Dödstalet förväntas stiga. Enligt vädertjänsten NWS har fem personer rapporterats döda i stormen. Enligt The Washington Post har lokala myndigheter har bekräftat att minst åtta personer har omkommit i ovädret, och det florerar uppgifter om ännu obekräftade dödsfall, bland annat ska en mor och ett barn ha drunknat i sin bil utmed vägen Interstate 10.

– Vi är riktigt oroade över hur många kroppar vi kommer att hitta, säger polischefen Art Acevedo.

Det finns också uppgifter om att fyra barn mellan sex och 16 år och två vuxna samt barnens far- eller morföräldrar tros också ha omkommit, rapporterar tv-stationen KHOU. Den minibuss de färdades i hamnade i vattnet och sjönk, enligt en släkting som lyckades ta sig ur fordonet, skriver AP.

Antalet döda väntas stiga ytterligare eftersom stormen bland annat kan leda till att tornador uppstår. Vissa områden kan få ett års nederbörd under en vecka.

NWS har uppmanat boende i Houston att snabbt klättra upp på taket om deras hem blir översvämmade. Människor har setts ta hjälp av uppblåsbara badleksaker och luftmadrasser för att sätta sig i säkerhet.

Eftersom skyfallet väntas fortsätta är man rädd att två stora vattenreservoarer i Houston ska brista. Vattenutsläppen från dammarna förväntas översvämma hus i området under måndagen.

– Om vi inte börjar släppa ut vatten nu, så kommer det att bli högre nivåer med okontrollerade vattenmassor vid dammarna som får större påverkan på samhällena runtomkring, säger Lars Zetterstrom, i arméns ingenjörsförband i Galvestondistriktet till Reuters.

På måndagen kallades hela Texas nationalgarde om 12.000 personer in för att bistå i hjälparbetet. 18 kommuner i Texas har utfärdat katastroftillstånd och tar hjälp av den nationella katastrofmyndigheten.

De katastrofala översvämningarna i stormen Harveys fotspår i Texas i USA kan leda till att människor blir sjuka.

Självklart är den största hälsofaran risken att drunkna. Ett annat hot är kolmonoxidförgiftning från portabla generatorer. Men människor kan även bli sjuka bara genom att vada i vattnet, säger Renee Funk vid hälsomyndigheten CDC.

– Det som vi är mest oroliga för är kemikalier i vattnet, säger Funk, och råder människor att tvätta sig noga.

I Dickison utanför Houston är 30-åriga Ify Echetebu och hennes familj instängda i en släktings bostad. Tillsammans med sin fästman, en vän och flera familjemedlemmar sitter hon fast på andra våningen i huset medan vattnet stiger.

– Vi är oroliga, men vi sover i skift. Nu måste vi hantera avloppsvatten, flodvatten, träskvatten, ormar och alligatorer, säger hon till CNN.

I Fort Bend County, omkring fem mil sydväst om Houston, har fler än 50.000 människor blivit beordrade att lämna området, rapporterar Reuters.

LÄS MER: Mycket på spel vid Trumps Texasbesök

Fler än 2.000 människor har räddats ur hem och bilar efter att ha blivit fast på grund av stigande vattenmassor under stormen Harveys framfart. Larmcentralen i Houston har tagit emot sammanlagt 75.000 telefonsamtal, enligt CNN.

Polischefen i Harris County, där bland annat Houston ligger, är orolig för att det kan finnas människor som sitter fast i bilarna som står på de översvämmade gatorna.

– Ja, jag är oroad, säger Ed Gonzalez till CNN.

Enligt Houstons polis väntar minst 185 personer fortfarande på att bli räddade.

Under en presskonferens på måndagen förutspådde FEMA, USA:s federala räddningsverk, att 30.000 människor kommer att tvingas söka sig till härbärgen under de närmsta dagarna.

LÄS MER: Houston dränks av vatten

Houston, som är USA:s fjärde folkrikaste stad, har drabbats av översvämningar ”överallt”, enligt borgmästaren Sylvester Turner. Och det ser inte bättre ut än att vattnet kommer att fortsätta stiga. Resten av veckan förväntas innebära än mer skyfall, med störst mängd regn på onsdagen och torsdagen.

Den tropiska stormen Harvey, som tidigare klassades som en orkan, är den starkaste stormen att slå till mot Texas på 50 år. Den senaste veckan har det regnat lika mycket som det vanligtvis gör under ett helt år i delstaten.

Vädertjänsten NWS skrev på Twitter under måndagen att de har tvingats uppdatera färgerna på sina väderkartor för att sanningsenligt kunna visa mängden vatten som fallit över Texas.

Det finns indikationer på att stormen kan dra ut till havs, samla på sig mer styrka och sen slå till mot fastlandet igen. Det rör sig då inte bara om samma områden som redan drabbats – utan även staden New Orleans i grannstaten Louisiana, som 2005 drabbades hårt av orkanen Katrina.

Undantagstillstånd har utlysts i delstaten.

LÄS MER: Efter orkanen – nu kommer skyfallen

Myndigheterna har utfärdat en allmän varning för plötsliga störtfloder.

– Vi har fått in hundratals rapporter, och vi räknar med att antalet kommer att öka dramatiskt.  Jag behöver kanske inte betona att detta är ett väldigt, väldigt allvarligt läge, säger Houstons borgmästare Sylvester Turner.

Han försvarar också beslutet att inte beordra evakuering av Houstons närmare två miljoner invånare. Detta eftersom man inte på förhand kunde veta vilka bostadsområden som skulle bli hårdast drabbade av regnet.

Myndigheterna uppmanar också båtägare att hjälpa till med evakueringen av dem som är fast i sina hem.

TV: Se de frivilliga i Texas som lånar ut sina båtar

USA:s president Donald Trump har twittrat aktivt om stormen och ska under tisdagen besöka det drabbade området. Presidenten har uttryckt också sitt stöd till de som drabbats.

LÄS MER: Hör svenska Thelma Green från översvämningens Houston
