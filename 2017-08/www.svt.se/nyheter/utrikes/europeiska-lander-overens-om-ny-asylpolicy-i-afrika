Europeiska länder överens om ny asylpolicy i Afrika
Mathias Gerdfeldter

Fyra västeuropeiska länder har enats om en ny asylpolicy, där man ska låta flyktingar från Afrika söka asyl hos europeiska länder, direkt på plats på den afrikanska kontinenten, rapporterar AP.

Det är ledarna för Frankrike, Tyskland, Italien och Spanien som gemensamt presenterat nyheten, tillsammans med EU:s utrikeschef Federica Mogherini, efter att ländernas representanter samlats i Paris för att diskutera integration, migration och försvar inom EU. Även representanter från fler afrikanska länder deltog.

Flera afrikanska ledare har bett om ökat stöd från EU, sedan deras länder på många sätt används som transitområden för flyktingar och migranter på väg mot den nordligare kontinenten.

LÄS MER: ANALYS: ”Endast så kan infernot på havet få ett slut”

Man ber även om hjälp att sätta stopp för människosmugglare, framförallt genom att skapa möjligheter för de som försörjer sig på den verksamheten att i stället engagera sig i andra, lagliga affärsområden, såsom handel eller lantbruk.

Särskilt Tchads och Nigers presidenter tryckte vid mötet på att det är fattigdomen som driver människor att försöka ta sig till Europa, eller att engagera sig i människosmugglingen.

Konkret riktar sig de europeiska makterna mot just Tchad och Niger, där man vill få i gång en process om att kunna omhänderta vad man beskriver som ”särskilt utsatta migranter” och hjälpa dem att påbörja ett nytt liv i Europa.

På så sätt skulle flyktingarna, om deras asylansökan godkänns, kunna resa till Europa på laglig och säker väg, i stället för att som i dag ge sig ut på i många fall livsfarliga färder på osäkra båtar över Medelhavet.

LÄS MER: 2.000 döda på Medelhavet i år

Exakt vad som menas med ”särskilt utsatta” personer är inte helt klarlagt, men asylprövning ska utgå från en lista med kriterier från FN:s flyktingorgan.

De europeiska makterna säger även att de kommer att inleda särskilda skyddsuppdrag i de afrikanska länderna, i samarbete med FN.

LÄS MER: Färre söker asyl i Sverige

De fyra beslutade även att bistå Tchad och Niger i sina egna gränskontroller, i ett försök att få ökad kontroll över migration överlag.
