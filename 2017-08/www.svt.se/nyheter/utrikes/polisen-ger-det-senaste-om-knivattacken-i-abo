Polisen utreder Åbodådet som terror
Jessica Johansson

Det var vid 16-tiden på fredagen som den misstänkte mannen knivhögg flera personer. Två personer dödades i attacken och åtta skadades. De avlidna är kvinnor och finska medborgare.

Attacken utreds som terrorbrott, men polisen vill inte gå in på detaljer om varför.

– Vi har talat med offer och vittnen. Helheten tyder på att det möjligen är ett terroristbrott.

Polisen vill heller inte nämna om den misstänkte mannen finns i deras register, skriver svenska Yle.

Finns det några kopplingar till IS?

– Det är något vi försöker undersöka, säger polisen.

Den yngsta offret är 15 år och den äldsta 67.

Bland de skadade är en svensk, en italiensk och en brittisk medborgare. De skadade vårdas på universitetssjukhuset i Åbo. Offren ska ha valts ut slumpmässigt, enligt polisen.

LÄS MER: Valdes ut slumpmässigt

Enligt polisen riktade den misstänkte mannen in sig på kvinnor. Förutom de två som miste livet är sex av de skadade kvinnor. De män som skadades ska antingen ha försökt hindra gärningsmannen eller hjälpa hans offer.

Polisen säger att de gripit fyra personer, även de är marockanska medborgare. Polisen har tagit en bil i förvar och efterlyser en person internationellt. Mannen misstänks vara farlig och befinna sig utanför Finlands gränser. Polisen samarbetar med Europol.

Hur starka är misstankarna mot de gripna?

– Vi kan inte kommentera det i det här skedet, säger polisen.

LÄS MER: ”Kniven var enorm”

Efter dådet har beredskapen höjts på tågstationer och flygplatsen i Helsingfors. Utökade id-kontroller genomförs även på färjorna från Åbo.

Enligt svenska Yle kommer det att finnas fler poliser än vanligt på gatorna, men det finns ingen förhöjd hotbild.

Under eftermiddagen kommer en manifestation att hållas på Salutorget i Åbo.

Finlands statsminister Juha Sipilä höll en presskonferens med anledning av dådet under lördagseftermiddagen.

– Vi har förberett oss för att något sådant här ska hända i Finland. Vi är inte längre en ö. Men man ska inte dra förhastade slutsatser från ett enskilt dåd, sa statsministern.

Inrikesminister Paula Risikko sa på presskonferensen att målet för terrorismen är att förlama samhället.

– Vi ska inte låta det bli en hämndspiral. Vårt uppdrag är att stärka tron på att vi kan förhindra sådant här. Dådet lämnar ett djupt sår som kommer ta lång tid att läka, sa hon.
