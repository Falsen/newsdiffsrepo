Publicerad:19 augusti 2017 09.56Uppdaterad:19 augusti 2017 11.35
SVT Nyheter
Jessica Johansson

Två personer dödades i attacken och åtta personer skadades. De avlidna är finska medborgare.

– Händelsen utreds som ett mord och misstänkt terrorbrott, säger SVT Nyheters utsände reporter Lars-Erik Taubert.

LÄS MER: ”Kniven var enorm”

Det var vid 16-tiden på fredagen som den misstänkte knivhögg flera personer. De skadade vårdas på universitetssjukhuset i Åbo. Två av de åtta som vårdas på sjukhus är svenska medborgare.

Efter knivattacken sköts den misstänkte gärningsmannen i benet av polis. Han vårdas på samma sjukhus som de skadade och är anhållen misstänkt för mord och händelsen utreds som terrorbrott.

LÄS MER: Valdes ut slumpmässigt

Flera Åbobor samlas under lördagen för att lämna blommor på platsen för att sörja de drabbade i knivattacken.

– Det är en väldigt dämpad stämning här. Folk som gråter lägger ut blommor och tänder ljus, säger Lars Erik Taubert.

Efter dådet har beredskapen höjts på tågstationer och flygplatsen i Helsingfors. Utökade id-kontroller genomförs även på färjorna från Åbo.
