Tyska miljöministern: ”Uppgradering räcker inte”
Jon Lindhe

I början av augusti hölls ett toppmöte mellan tyska regeringen och ledare för landets bilindustri. Syftet var att begränsa dieselbilarnas skadliga utsläpp, som orsakar stora problem i tyska städer.

Bakgrunden till krismötet var att flera tyska städer överväger att införa förbud mot dieselbilar efter larm om kraftigt försämrad luftkvalité.

LÄS MER: Efter larm om skyhöga utsläpp – krismöte om dieselbilens framtid

Parterna kom överens om att biltillverkarna skulle göra programuppdateringar i alla nyare bilar och på så sätt minska utsläppen av kvävedioxid med 25 till 30 procent. Men nu visar alltså en ny uträkning från Tysklands motsvarighet till Naturvårdsverket att effekten bara blir en minskning på sex procent, rapporterar Ekot.

Tysklands miljöminister, Barbara Hendricks, kräver därför ytterligare åtgärder från bilindustrin: förändringar i bilarnas motorer och avgassystem, något som skulle vara mycket kostsamt för bilföretagen.

– Det kan inte bara handla om ny programvara, det måste också innebära tekniska förändringar, säger Barbara Hendricks.

LÄS MER: Usel luft i tyska städer – nu kan dieselbilar förbjudas

Uttalandet välkomnas av flera miljöorganisationer medan miljöministern beskylls för att driva valkampanj av företrädare för biltillverkarna.

Alla i den tyska koalitionsregeringen vill inte gå lika hårt fram mot bilindustrin som är en grundsten i landets ekonomi och ger hundratusentals arbetstillfällen. Inom det kristdemokratiska partiet CDU har tongångarna inte varit lika hårda. Det finns 15 miljoner dieseldrivna personbilar registrerade i tyskland.

Förbundskansler Angela Merkel ska hålla ett möte med de tyska kommuner som har sämst luft i början av september, för att diskutera ytterligare åtgärder.

LÄS MER: Volkswagens avgasfusk dödar tusentals
