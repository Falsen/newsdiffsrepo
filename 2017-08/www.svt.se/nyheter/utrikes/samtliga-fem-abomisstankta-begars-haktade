Publicerad:21 augusti 2017 12.09Uppdaterad:21 augusti 2017 12.53
Samtliga fem Åbomisstänkta begärs häktade
Ausi Petrelius

Den huvudmisstänkta 18-åringen begärs häktad för två mord och för åtta försök till mord – båda i terrorsyfte, skriver polisen i pressmeddelandet.

LÄS MER: Detta vet vi om knivattacken i Åbo

Den misstänkta gärningsmannen sköts i låret av polis i samband med gripandet, och kommer att delta i häktningssammanträdet via videolänk från sjukhuset. Han förhördes under söndagen, men av utredningstekniska skäl ger polisen ingen information ut om förhöret.

De övriga fyra marockanska medborgare som greps i samband med knivdådet misstänks också för delaktighet i mord och försök till mord i terrorsyfte. Enligt polisen har de förhörts och samtliga nekar till brott.

Häktningsförhandlingarna kommer att hållas vid Egentliga Finlands tingsrätt under tisdagen.

Polisen är fortsatt mycket förtegen om utredningsläget, men uppger att förundersökningen fortsätter aktivt på flera plan.

Under dagen fortsätter de omfattande tekniska undersökningarna, och förhören med vittnen och offer kommer att fortsätta under flera dagar.
