Kim Jong-Un: ”Nästa mål är Guam”
Karolina Schützer

Roboten som sköts upp över Japan var en medeldistansrobot, enligt Nordkoreas statliga nyhetsbyrå KCNA. Uppskjutningen övervakades av landets diktator Kim Jong-Un.

LÄS MER: TV: Så blev Nordkorea en kärnvapenmakt

”Testuppskjutningen av den ballistiska roboten likt en krigssituation är det första steget i en militär insats från KPA i Stilla havet och en viktig upptakt inför att betvinga Guam”, säger Kim Jong-Un, enligt KCNA.

KPA står för Korean People&#x27;s Army, Nordkoreas militär.

Enligt statlig media i Nordkorea ska Guam vara nästa mål för diktaturens uppskjutningar av robotar. Ett område som är amerikanskt territorium, det skriver CNN.

Testet påverkade inte säkerheten för grannländerna, enligt KCNA, som lade till att Kim Jong-Un var ”mycket nöjd” med testet. Landet bekräftar att roboten flög över Hokkaido och sedan slog ner som planerat i havet.

Japans nationella tv-bolag NHK har tidigare rapporterat att roboten gick sönder i tre delar innan den föll ned i havet öster om Japan.

FN:s säkerhetsråd fördömer uppskjutningen i starka ordalag efter ett extrainsatt möte. Rådets femton medlemmar fortsätter att vara eniga mot Nordkorea. Även Kina och Ryssland skrev under uttalandet.

Säkerhetsrådet kallar uppskjutningen för ett hot inte bara mot regionen, utan mot alla FN:s medlemsländer.

LÄS MER: Här är nyckelspelarna i Nordkoreakrisen

I början av augusti röstade rådet enhälligt ja till nya tuffare sanktioner mot Nordkorea. De innebar bland annat ett totalt förbud för export av kol och järn till landet.

LÄS MER: Japan: Nordkorea har avlossat en ny robot

I sju omgångar har säkerhetsrådet beslutat om sanktioner mot Nordkorea. Inga ytterligare sanktioner införs efter uppskjutningen över Japan, men rådet uppmanar i uttalandet att de som redan finns efterföljs.

Säkerhetsrådet tillägger också att rådets medlemmar och andra länder ska försöka hitta en fredlig lösning genom dialog.

Roboten sköts upp strax före klockan sex på tisdagsmorgonen lokal tid och passerade över Hokkaido, den nordligaste av Japans huvudöar. Att roboten flög över Japan ses som en upptrappning från Nordkoreas sida.

LÄS MER: Se dokumentären: Vem är Kim Jong-Un?
