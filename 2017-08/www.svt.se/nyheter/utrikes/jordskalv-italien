Ciro, 11, hyllas som hjälte – räddade livet på lillebror
Iva Horvatovic

Elvaårige Ciro var kvicktänkt när marken började skaka i den italienska östaden Casamicciola. Han tog tag i sin sjuårige lillebror Mattias och gömde sig under en säng – en handling som tros ha räddat livet på dem båda.

De två fastnade under ett raserat hus i staden Casamicciola tillsammans med den yngste brodern, sju månader gamle Pasquale.

Under sängen ska Ciro ha använt sig av en kvast för att slå mot stenarna och påkalla räddningstjänstens uppmärksamhet.

Pojken berättade för sjukvårdspersonalen att han kramade lillebrodern medan huset rasade och knuffade ut honom först, när räddningstjänsten väl kom till dem. Pojkarna grävdes upp en efter en, bebisen Pasquale vid klockan 04, Mattias vid 11 och Ciro slutligen vid 13 – efter sexton timmar.

Räddningsarbetaren Andrea Gentile berättar att Ciro var klarsynt under hela förloppet och bad om uppdateringar, men säger att pojken också var rädd och vädjade till räddningsarbetarna att inte lämna honom att dö där han var.

Pojkarna var uttorkade när de drogs fram, i övrigt klarade de sig dock utan större skador, berättar sjukhuschefen Virginia Scafarto för journalister.

– Barnen är i gott fysiskt skick, säger hon.

Även pojkarnas mamma, som är gravid med ett fjärde barn, klarade sig. Hon befann sig i badrummet, den enda delen av huset som stod kvar efter jordbävningen, och lyckades klättra ut genom ett fönster. Pojkarnas pappa hamnade under en bil men räddades runt klockan 02.30, efter nära sex timmar.

För italienska medier berättar mormodern att pojkarna ”verkar lite omskakade”, Ciro har brutit ena tån och är ledsen över att inte kunna spela fotboll på ett tag. Mattias, som fått en lätt hjärnskakning, frågade efter en smörgås och sin sparbössa när han träffade mormodern.

– Jag är inte troende men jag vet inte hur jag ska beskriva detta annat än att säga att det är ett mirakel att de räddats för deras hus är helt förstört. Det är en historia med lyckligt slut, säger Erasma De Simone.

Flera personer har dragits fram levande ur rasmassorna i Casamicciola, men en kvinna miste livet under bråtet och en annan när hon fick en fallande sten i huvudet vid en kyrka i staden. Bland de omkring 40 skadade är det nu bara en som har allvarliga skador.

Italienska geologer säger att jordskalvet orsakade mer skada än normalt för att vara av magnituden 4 på richterskalan. Flera bostadshus rasade och 2.600 människor är nu hemlösa. Men borgmästarna på ön tillbakavisar antydningarna om att skadorna blev omfattande på grund av fuskbygge.

Enligt dem är det huvudsakligen gamla byggnader som rasade, bland dem en gammal kyrka som redan återuppbyggts en gång efter en tidigare jordbävning.
