Fem miljoner dieselbilar uppgraderas
Ingrid ThörnqvistUtrikesredaktör

Den tyska regeringen kallade till sig företrädare för alla de stora biltillverkarna till ett toppmöte för att mangla fram en uppgörelse som ska minska utsläppen av hälsovådliga kväveoxider och partiklar. Problemen i många storstäder har eskalerat och dieselbilens utsläpp har pekats ut som en större bov än man tidigare trott.

LÄS MER:Efter larm om skyhöga utsläpp – krismöte om dieselbilens framtid

Bilföretagen har varit invecklade i utdragna skandaler med både avgasfusk och otillåtet samarbete. Företagen vill nu förbättra sitt anseende och visa att man tar ansvar. Nu har man sagt sig vara villig att bekosta en uppgradering av 5,3 miljoner dieselbilar i de nyaste klasserna Euro 5 och Euro 6, enligt den tyska bilbranschens organisation.

Uppgraderingen av mjukvaran ska kunna minska utsläppen med mellan 25 och 30 procent. Av de fem miljoner bilarna har Volkswagen redan uppgraderat omkring hälften. Flera andra bolag erbjuder generösa skrotbilspremier.

Biltillverkarna kommer också att bidra med pengar till en fond. Tillsammans med statliga bidrag ska fonden ge de tyska regionerna stödpengar för att utveckla mer miljövänliga trafiklösningar.

Angela Merkels koalitionsregering har fått kritik för att inte ta till hårdare tag mot den mäktiga och lönsamma bilindustrin. Fordonstillverkningen i Tyskland sysselsätter hundratusentals människor och dieselbilarna är viktiga för många tyskar. Många kör långa sträckor och de alternativa el-bilarna är dyrare och laddningsmöjligheterna är ännu begränsade.

LÄS MER: Dieselbilen fortsatt populär i Sverige

I Tyskland har dieselutsläppen seglat upp som en engagerande fråga inför det stundande valet till förbundsdagen den 24 september.

Men bara miljöpartiet vill få till stånd ett förbud mot tillverkning av förbränningsmotorer med en tidsgräns till år 2030. Lokala körförbud kan komma i större omfattning efter ett uppmärksammat domstolsutslag nyligen.

Merkelregeringen vill inte införa något tillverkningsförbud men sänder en tydlig signal till bilindustrin att påskynda den alltför långsamma utvecklingen mot el-drivna bilar i framtiden.
