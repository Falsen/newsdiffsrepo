Publicerad:18 augusti 2017 16.23Uppdaterad:18 augusti 2017 16.24
Analys: Spanien dras in i terrorns våldsspiral
Eva ElmsäterUtrikeskommentator

Spanien har tusentals jihadister som slåss eller har slagits i Syrien. Många av dem har återvänt hem. De kan tänkas lyssna till IS uppmaningar att gå till attack mot fienden på hemmaplan, med alla medel. Fienden är den koalition som slåss mot IS i Syrien och Irak och där finns också Spanien med.

Aktiviteten bland militanta islamister i Spanien har ökat kraftigt de senaste åren. Rekryterare för IS har varit mycket framgångsrika med att hitta frivilliga som vill kriga i Syrien och Irak. Men i takt med att IS har trängts tillbaka har det blivit svårare att åka dit.

LÄS MER: Här är de misstänkta bakom attacken i Barcelona

Det har också blivit svårare att finansiera verksamheten och viktiga personer har gripits av polisen. Flera marockanska islamister med kopplingar till attackerna i Belgien bland annat. Men IS-sympatisörerna finns kvar och myndigheterna i Spanien har länge varit oroliga för att något ska hända.

Det är inte så att Spanien förskonats från terror men den har tidigare nästan uteslutande varit inhemsk. Under årtionden har de drabbats av attentat utförda av den baskiska separatiströrelsen ETA. Det har vässat polisens metoder och möjlighet till övervakning.

LÄS MER: Detta vet vi om terrorattacken i Barcelona

2004 däremot drabbades man av bombattentat mot fullpackade tåg i Madrid. Nästan 200 människor dödades. Skulden lades på ETA av den sittande regeringen. Men det visade sig att förövarna var inspirerade av al-Qaeda. Den spanska regeringen hade stött USA:s invasion av Irak året innan, något som var väldigt impopulärt i Spanien. Hanteringen av attentaten i Madrid gjorde att regeringen förlorade valet.

LÄS MER: Världen sprider kärlek med hashtagen #Barcelona

Det har gått 13 år sen Madrid-attackerna och Spanien har sedan dess lyckats avvärja fler attacker – trots Spaniens närhet till Nordafrika och Mellanöstern, där allt fler länder dras in i en växande våldsspiral. Men militanta islamister, från bland annat Marocko, och nu också Libyen, utgör ett växande hot inte bara mot Spanien, utan också mot andra länder i Europa.

LÄS MER: TV: Hampus såg skåpbilen köra in i folkmassan
