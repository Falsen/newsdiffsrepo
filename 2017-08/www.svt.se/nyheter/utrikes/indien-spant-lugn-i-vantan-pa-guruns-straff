Indien: spänt lugn i väntan på guruns straff
Johan Juhlin

Hundratals soldater ur säkerhetsstyrkorna patrullerar just nu gatorna i den nordindiska staden Panchkula. Förhoppningen är att de tiotusentals anhängarna till den våldtäktsdömde gurun Ram Rahim Singh, ledare för den kvasi-religiösa sekten Dera Sacha Sauda, ska hålla sig lugna.

Så lugnt var det inte under fredagen, då rasande folkmassor protesterade mot domstolens besked att sektledaren funnits skyldig till våldtäkt. Kravaller bröt ut på flera håll i landet när guruns anhängare bland annat brände fordon, järnvägsstationer och myndighetsbyggnader samt attackerade poliser och journalister.

LÄS MER: Upplopp i Indien sedan guru dömts för våldtäkt

För att freda domstolsbyggnaden och sig själva svarade polisen med tårgas, vattenkanoner och kulor. Många miste livet i sammandrabbningarna. På lördagen steg antalet dödsoffer till 36.

– Antalet skadade inom delstaten är minst 200 inklusive poliser, säger Haryanas polischef Baljit Singh Sandhu.

Dessutom har polisen gripit  mer än 500 personer för att ha deltagit i kravallerna.

Närmare 400 tågavgångar har ställts in och vägarna norrut från Delhi bevakas av militär samtidigt som många fordon och förare stoppas och kontrolleras av polis. I två delstater, Haryana och Punjab, är mobilnäten delvis blockerade.

Det tillfälliga utegångsförbudet i Panchkula är nu hävt. För att undvika mer oroligheter har myndigheterna vädjat till anhängarna att ge sig iväg från det 60-tal centra som sekten har på flera platser runt om i Indien.

Inte minst  högkvarteret i Sirsa, en stad ungefär 25 mil söder om Panchkula. BBC beskriver det som en gigantisk anläggning med egna skolor, sjukhus och biograf där uppskattningsvis 100.000 sektmedlemmar lever.

Sektmedlemmarna verkar dock inte övertygade, i stället har man barrikaderat sig på området och spärrat de två infarterna.

Just nu råder ett spänt lugn som kan vara bedrägligt. På måndag väntas besked om vilket straff Ram Rahim Singh kommer att få, och då befarar myndigheterna nya kravaller.

LÄS MER: SVT-profil strandsatt i Delhi

För att göra det enklare att begränsa risken för fler våldsamma upplopp har regionala myndigheter beslutat att förbjuder människor att samlas i grupper större än fyra.  Dessutom har hundratals tågavgångar ställts in och även på vägarna har bevakningen skärpts.

Våldtäkterna som guru Ram Rahim Singh dömts för begicks redan 2002 mot kvinnor som var medlemmar i sekten. Han har även misstänkts för mord och för att ha tvingat 400 av sina anhängare att kastreras för att komma ”närmre gud”.

Han är nu fälld för upprepade våldtäkter mot två kvinnor, men många av anhängarna har svårt att tro på bevisen:

– Jag slår vad om att anklagelserna mot vår guru är falska, säger butiksinnehavaren Rajkumar från Haryana, som med huvudet i bandage vårdas på sjukhus i Panchkula till följd av tumultet, till nyhetsbyrån AFP:s medarbetare.

Gurun kallas ibland för ”Rockstar Baba” och ”Guru of Bling” då han är väldigt förtjust i extravaganta smycken och har bland annat spelat in actionfilmer.

Själv kallar han sig både helgon och doktor. Han är 50 år och tog över sekten redan på 1990-talet. Anhängarna  beskriver den som  en ”ideell och spirituell organisation som arbetar med sociala frågor” och påstår sig ha 60 miljoner anhängare över hela världen.
