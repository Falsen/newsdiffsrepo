Här ringer Big Ben för sista gången på fyra år
Sabina Marmullakaj

Anledningen till att klocktornet tystnar är för att det ska renoveras. För att skydda arbetarnas öron kommer Big Ben inte att ringa under arbetets gång. Renoveringen beräknas ta minst fyra år.

Beslutet att upphöra med nationalklenodens ringningar sammanfaller med en tid av nationell osäkerhet i Storbritannien, som försöker hitta sin väg ut ur EU. Flera parlamentsledamöter från Konservativa partiet kräver att klockan ska vara i gång i samband med brexit i mars 2019.

– Det skulle vara mycket passande om Big Ben ringer oss ut ur EU, säger parlamentsledamoten Andrew Bridgen.

Enligt nuvarande planer kommer klockan fortsatt att klämta vid särskilda tillfällen, exempelvis på högtidsdagen ”Remembrance Sunday”.
