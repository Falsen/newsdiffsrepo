Koordinerade rebellattacker i Burma
Erik Wikén

Minst tolv personer har dött efter att rebeller attackerat 24 polisposteringar och en armébas i en koordinerad attack i västra Burma.

Händelsen är den mest våldsamma i regionen sedan oktober förra året då nio poliser dog i en liknande attack, uppger Reuters.

Den gången lanserade Burmas polis en kraftig motoffensiv som bland annat omgärdades av anklagelser om mord och våldtäkter på civila och kraftigt fördömdes av Förenta Nationerna.

Förra årets våldsamheter ledde även till att omkring 87.000 burmesiska muslimer ur folkgruppen Rohingya flydde till grannlandet Bangladesch.
