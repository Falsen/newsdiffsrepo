Över 70 döda efter rebellattacker i Burma
Erik Wikén

FN:s förre generalsekreterare Kofi Annan har varnat för läget i delstaten Rakhine i Burma och manat till omedelbara insatser för att få stopp på blodsutgjutelsen. Men bläcket hann inte torka på hans rapport innan de värsta våldshändelserna på månader utbröt.

Minst 71 personer har fått sätta livet till vid bakhåll mot gränsposteringar, uppger regeringen. Både poliser och rebeller från den muslimska minoriteten rohingya finns bland de döda.

Enligt regeringen ska rohingyarebeller – som med regeringens ordval kallas extremistiska bengaliska terrorister – ha angripit 24 polisposteringar i en samordnad attack. På ett av ställena ska de ha använt en hemmagjord bomb. I ett av angreppen försökte 150 rebeller bryta sig in i en armébas i Rakhine, heter det.

Händelsen är den mest våldsamma i regionen sedan oktober förra året då nio poliser dog i en liknande attack, uppger Reuters.

LÄS MER: Krokig väg för demokrati för Burma

Den gången lanserade Burmas polis en kraftig motoffensiv som bland annat omgärdades av anklagelser om mord och våldtäkter på civila och kraftigt fördömdes av Förenta Nationerna.

Förra årets våldsamheter ledde även till att omkring 87.000 burmesiska muslimer ur folkgruppen rohingya flydde till grannlandet Bangladesh.
