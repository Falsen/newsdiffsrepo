Trump: Stopp för transpersoner i militären
TT

USA:s president Donald Trump har skrivit under ett dokument som stoppar den amerikanska militären från att anställa transpersoner.

Trump instruerar militären att ”återvända till den långvariga politiken och förfarandet inom militären för transsexuella individer från före juni 2016”.

LÄS MER: Trump: Inga transpersoner i vår armé

Det innebär ett stopp för nyanställning av öppet transsexuell personal.

Det är ännu inte klart vad som händer med transpersoner som redan är anställda inom militären.

Frågan om de ska få arbeta kvar eller ej har delegerats till USA:s försvarsminister, James Mattis, som ska presentera ett beslut inom loppet av ett halvår, uppger en representant från Vita Huset till nyhetsbyrån Reuters.

Redan i juli twittrade Trump att transsexuella inte kommer att tillåtas ha några befattningar inom den amerikanska militären.

LÄS MER: Senatorn om Trumps trans-utspel: ”Oförsvarligt”

”Vår militär måste vara fokuserad på avgörande och överväldigande seger och kan inte belastas med de enorma vårdkostnader och störningsmoment som transsexuella i militären skulle innebära”, skrev han då.

Transpersoner kunde öppet börja tjänstgöra inom militären i juni 2016. Det hade då pågått en kampanj för att ändra Pentagons regler i flera år, driven av organisationer som Transgender American Veterans Association och American Military Partner Association.

LÄS MER: Transpersoner ska få tjänstgöra i USA:s armé

Innan 2016 kunde personer bli ofrivilligt avlägsnade, avstängda eller nekade mönstring eller fortsättning inom militären bara för att de var transpersoner – något som nu alltså verkar bli verklighet igen.
