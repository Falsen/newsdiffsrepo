Publicerad:22 augusti 2017 03.50Uppdaterad:22 augusti 2017 04.54
Trump öppnar upp för förstärkning i Afghanistan
Iva Horvatovic

Donald Trump har ändrat sin inställning till kriget i Afghanistan. Från att ha velat avsluta det säger han nu att USA inte kan dra sig ur plötsligt.

Om USA drog sig ut skulle det skapa ett hål som genast skulle kunna fyllas av terroristnätverk som Al-Qaida och IS, konstaterade presidenten i ett tal till nationen på måndagskvällen.

LÄS MER: USA har släppt sin största konventionella bomb över Afghanistan

Den ställningen har länge förespråkats av hans rådgivare som velat förstärka USA:s närvaro i landet.

Donald Trump ville själv inte ge några konkreta exempel på hur USA:s fortsatta strategi i Afghanistan kommer att se ut. Han ville heller inte prata om antalet amerikanska soldater som eventuellt kommer att skickas dit.

– Vi kommer inte att tala om antal soldater. Villkoren på fältet, inte godtyckliga tidsplaner, kommer att styra USA, sa Trump.

Enligt källor till Fox News handlar det om 4.000 militärer, så som rekommenderat av Pentagon. USA har nu omkring 8.400 soldater på plats.

– Säkerhetshoten i Afghanistan är enorma, sa Trump och tillade att han fick ta över en dålig situation när han blev president.

– Vi måste ta itu med världens verklighet, sa presidenten och fortsatte:

– Det amerikanska folket är trött på krig utan seger, och jag delar folkets frustration.

Detaljstyrning från Washington kommer inte att vinna några slag, sa Trump. Därför kommer styrkorna att få större befogenhet att besluta om insatserna mot terroristnätverk i landet.

LÄS MER: Afghanistan: Över 90 döda av amerikanska jättebomben

Genom att USA:s tillvägagångssätt ändras ska Afghanistan i förväg inte kunna veta vad USA planerar att göra.

USA kommer att fortsätta att stötta den afghanska regeringen, men det är upp till folket hur deras framtid ska se ut. USA är inte där för att bygga ett land, utan för att döda terrorister, sa Trump.

Trump fortsatte med att säga att insatserna i landet syftar till att hindra platser i Afghanistan och Pakistan från att bli fristäder som gör det möjligt för terrorister att hota USA.

Han uppmanade även Indien att hjälpa till mer i Afghanistan, framför allt ekonomiskt.

Pakistan har tidigare varit en värdefull partner men landet skyddar organisationer som försökt döda amerikaner.

– Inget ställe är utom räckhåll för amerikansk kraft och amerikanska vapen. Vedergällningen kommer att vara snabb och kraftfull, sa Trump.

Kriget i Afghanistan påbörjades i oktober 2001 av George W Bush, kort efter attacken mot World Trade Center den 11 september samma år. Runt 2.400 amerikanska soldater har dött i kriget de senaste 16 åren.

LÄS MER: Se flygbilderna – här släpper USA bomben över Afghanistan
