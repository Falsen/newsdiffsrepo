Publicerad:22 augusti 2017 03.50Uppdaterad:22 augusti 2017 08.25
Trump öppnar upp för förstärkning i Afghanistan
TT

När Donald Trump på bästa sändningstid redogjorde för sin syn på det längsta och dyraste kriget i USA:s historia var de konkreta beskeden få. Den republikanske presidenten gav vare sig någon tidsplan för ett tillbakadragande från Afghanistan eller någon siffra på ytterligare soldater i kampen mot talibanerna.

LÄS MER: USA har släppt sin största konventionella bomb över Afghanistan

Det kommer att bli försvarsminister Jim Mattis uppgift att besluta om truppstorleken, baserat på insatsens behov, meddelade Vita huset efter talet. Pentagon har rekommenderat att nästan 4 000 nya soldater skickas till Afghanistan, i dag finns där 8 400 amerikanska soldater och runt 5.000 från övriga Natoländer.

Mattis kommer att rådgöra med Nato och USA:s allierade innan han fattar sitt beslut.

Som presidentkandidat propagerade Trump för ett snabbt tillbakadragande. Men i tv-talet var budskapet det motsatta. Presidenten sade att han kommit fram till att USA behöver vara kvar och varnar för att ett snabbt tillbakadragande skulle skapa ett vakuum som kan utnyttjas av extremistgrupper som IS och al-Qaida.

LÄS MER: Afghanistan: Över 90 döda av amerikanska jättebomben

– Jag tror att han försökte förklara det för sina kärnväljare som är skeptiska mot kriget i Afghanistan och skeptiska mot internationellt engagemang över huvud taget, säger Erik Brattberg, chef för Europaprogrammet vid tankesmedjan Carnegie Endowment i Washington, till TT.

Brattberg säger att Trump i det här talet kanske uppfattades mer ”presidentlik” än vid många tidigare framträdanden.

– Han höll sig till talet och man får väl säga att den strategi han presenterade var som man kunde förvänta sig och kanske inte skiljer sig så mycket från vad Hillary Clinton skulle kunna ta fram.

Anledningen till överbefälhavarens kursändring kan vara erfarna medarbetare kring presidenten.

– Jag tror att det har att göra med han har militära generaler omkring sig som har övertygat honom om vikten av att USA stannar kvar, säger Brattberg.

Detaljstyrning från Washington kommer inte att vinna några slag, sade Trump i talet. Därför kommer styrkorna att få större befogenhet att besluta om insatser mot terroristnätverk i Afghanistan.

LÄS MER: Se flygbilderna – här släpper USA bomben över Afghanistan

USA är inte i Afghanistan för att bygga ett land, utan för att döda terrorister, sade presidenten. Det får Brattberg att ifrågasätta vad det kommer att innebära för Afghanistans framtid.

– Syftet är att bekämpa terrorism och Trump är skeptisk mot utvecklingsstöd och en långsiktig politisk och ekonomisk närvaro i Afghanistan. Därmed måste man ifrågasätta hur långsiktigt framgångsrik en sådan här strategi egentligen kan vara, säger han.

Trump sade också att insatserna syftar till att hindra områden i Afghanistan och Pakistan från att bli fristäder som gör det möjligt för terrorister att hota USA. Han öppnade även för ett ökat strategiskt partnerskap med Indien, som han uppmanar att hjälpa till mer i Afghanistan, framför allt ekonomiskt.

Pakistan har varit en värdefull partner, men landet skyddar organisationer som försöker döda amerikaner sade Trump och varnade för minskat stöd.

– Vi har betalat Pakistan miljarder dollar samtidigt som de huserar just de terrorister som vi försöker kämpa mot. Det måste ändras och det kommer att förändras omedelbart, sade Trump.

Efter talet varnade talibanerna för att Afghanistan kommer att bli en kyrkogård för USA — om inte Washington beslutar om att dra tillbaka sina styrkor.
