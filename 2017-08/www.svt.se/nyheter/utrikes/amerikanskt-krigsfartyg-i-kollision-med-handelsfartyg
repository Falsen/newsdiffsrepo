Publicerad:21 augusti 2017 02.45Uppdaterad:21 augusti 2017 02.58
SVT Nyheter
Mathias Gerdfeldter

En räddningsinsats pågår tidigt på måndagen öster om Singapore sedan det amerikanska krigsfartyget USS John S McCain kolliderat med ett handelsfartyg, uppger den amerikanska flottan, enligt Reuters.

”Preliminära uppgifter tyder på att fartyget fick skador på bakre delen av babord sida,” förklarar flottan i ett uttalande.

Fartyget, som har sin bas i en USA-styrd hamn i Japan och bär på fjärrstyrda robotar, var på väg till en hamn i Singapore på ett rutinmässigt besök.

Det är oklart om handelsfartyget ådrog sig några skador.

Det finns i nuläget inte heller några uppgifter om skadade personer i samband med olyckan.

Den amerikanske senatorn och tidigare presidentkandidaten John McCain har twittrat att han och familjen ”håller den amerikanska besättningen ombord på USS John S McCain i [sina] böner i natt – uppskattar räddningsarbetarnas arbete”.

Fartyget är döpt efter McCains far och farfar, som båda bar namnet John S McCain, och var amiraler i den amerikanska flottan.
