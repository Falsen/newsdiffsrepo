Publicerad:21 augusti 2017 02.45Uppdaterad:21 augusti 2017 04.32
SVT Nyheter
Mathias Gerdfeldter

En räddningsinsats pågår tidigt på måndagen öster om Singapore sedan det amerikanska krigsfartyget USS John S McCain kolliderat med ett handelsfartyg, uppger den amerikanska flottan, enligt Reuters.

”Preliminära uppgifter tyder på att fartyget fick skador på bakre delen av babord sida,” förklarar flottan i ett uttalande.

Fem personer ska ha skadats och ytterligare tio saknas i nuläget, uppger flottan enligt AP.

Fartyget har en besättning på närmare 250 personer, har sin bas i en USA-styrd hamn i Japan och bär på fjärrstyrda robotar. Det var vid olyckstillfället på väg till en hamn i Singapore på ett rutinmässigt besök.

LÄS MER: Historisk krigsfartyg hittat på Stilla havets botten

Enligt ett uttalande från flottan ska fartyget efter olyckan nu vara på väg in till hamn för egen maskin, eskorterat av singaporianska fartyg.

Det är oklart om handelsfartyget, den liberiska oljetankern Alnic MC, ådrog sig några skador. Enligt handlesdata som Reuters tagit del av bar fartyget vid tillfället inte på någon last.

Den amerikanske senatorn och tidigare presidentkandidaten John McCain har twittrat att han och familjen ”håller den amerikanska besättningen ombord på USS John S McCain i [sina] böner i natt – uppskattar räddningsarbetarnas arbete”.

LÄS MER: Amerikansk jagare kolliderade med containerfartyg

Fartyget är döpt efter McCains far och farfar, som båda bar namnet John S McCain och var amiraler i den amerikanska marinstyrkan.

Detta är den andra olyckan på kort tid i asiatiska vatten där amerikanska krigsfartyg har varit inblandade.

I juni omkom sju amerikanska besättningsmän när fartyget USS Fitzgerald kolliderade med ett fraktfartyg utanför Japan.

LÄS MER: Saknade besättningsmän på amerikanskt krigsfartyg hittade döda

Olyckan ledde till att fartygets kapten avskedades och flera andra ut besättningen bestraffades, sedan den amerikanska flottan kommit fram till att bristande handhavande i sjöfart och dålig uppsikt bidragit till att olyckan kunde inträffa.

En utförligare utredning kring den händelsen pågår fortfarande.
