Konteramiralen Anders Grenstad om Nordkorea: En upptrappning men ingen krigsförklaring
Agnes Laurell

Konteramiralen Anders Grenstad befinner sig i Sydkorea tillsammans med en svensk delegation som övervakar att det koreanska stilleståndsavtalet följs.

– Det sker inte så ofta att Nordkorea skickar en missil över ett annat lands territorium. Så att på det sättet har det politiskt blivit ett annorlunda läge. Men nere på marknivå märker man ingen skillnad.

LÄS MER: Trump om Nordkoreas robot: ”Alla alternativ är möjliga”

Flera länder har reagerat starkt på att Nordkorea skjutit en robot över Japan.

– Att man väljer att skicka en missil över ett annat lands territorium är ju givetvis en upptrappning, samtidigt är det en missil och det är ingen krigsförklaring.

Den ryska regeringen säger att de är ”extremt oroade” över situationen i Nordkorea. Japans premiärminister Shinzo Abe kommenterade händelsen och sa att det var det allvarligaste hotet någonsin.

– Världen har mottagit Nordkoreas senaste budskap högt och tydligt, säger USA:s president Donald Trump.

LÄS MER: Expert: ”Nordkorea gör stora tekniska framsteg”

– Jag räknar med att den här situationen kommer att balanseras ut på något klokt sätt. Vi får väl se vad de stora nationerna bestämmer sig för att ha för typ av motåtgärd eller sanktion, säger Anders Grenstad.

Han beskriver läget i Sydkoreas huvudstad Seoul som lugn.

– När den verbala nivån mellan Nordkoreas ledare och USA:s ledare når väldigt höga toner så kan det betyda någonting. Men här är man luttrad över provokationer och över det höga språkbruket.

TV: Hör kusliga varningssignalen i Japan
