Borttappade vigselringen hittades efter 13 år – på en morot
Anna H Svensson

Att på något sätt förlora sin vigselring har hänt många. För Mary Grams hände det 2004 på familjens gård i kanadensiska Alberta. Hon skämdes så mycket att hon aldrig berättade det för sin make, istället köpte hon en ny, billigare men liknande ring.

– Jag kanske gjorde fel men man blir så uppjagad, säger Mary Grams till BBC News.

Den riktiga vigselringen hade varit saknad i 13 år när Mary Grams svärdotter, som numera tagit över familjegården tillsammans med sin make, i veckan bestämde sig för att ta upp några morötter från trädgårdslandet till middagen.

På en smutsig och ovanligt missformad morot hittade svärdottern Colleen Daley en ovanlig utsmyckning: vigselringen.

Moroten hade med tiden växt sig större och större och fått en getingmidja inuti ringen.

LÄS MER: Hon drog upp gigantisk morot

När Collen Daley visade upp sitt märkliga trädgårdsfynd för sin make förstod han direkt att ringen tillhörde hans mamma. Mary Grams hade visserligen aldrig berättat för sin man men erkänt för sin son, som nu kunde ge sin gamla mamma hennes ring tillbaka.

Hur ovanligt det än låter så har fler fått se sin borttappade ring på just en morot. 2011 blev Lena Påhlssons vigselring, borttappad sedan 16 år tillbaka, en världsnyhet när hon hittade den i sitt morotsland i Långlet norr om Mora.

Mary Grams, nu 84 år gammal, säger att hon har lärt sig sin läxa.

– Om jag går ut ska jag lägga den på en säker plats. Det är vad jag borde ha gjort då också.

Hon säger att hon ångrar att hon inte berättade för sin make, som dog för fem år sedan.

Han var en skämtsam man, och hade antagligen skrattat gott åt historien, berättar hon.

LÄS MER: Unik silverskatt funnen i trädgårdsland
