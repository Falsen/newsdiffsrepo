Brigitte Macron får officiell roll men ingen lön
Ingrid ThörnqvistUtrikesredaktör

Presidenten ville införa ett tydligt ämbete i grundlagen med mer makt för rikets första dam. Hans planer möttes av protester och flera hundratusen underskrifter i en namninsamling.

LÄS MER: Protester mot presidentfruns roll i Frankrike

Det blir ingen ändring av grundlagen utan i stället en officiell och transparant förordning där man slår fast vilka resurser och medarbetare som presidenthustrun har till sitt förfogande. Där kallas hon Madame Macron, inte ”La première dame”.

Likt Ivanka Trump

Hon kommer att ha en roll som rådgivare, likt den som president Trumps dotter Ivanka har.

LÄS MER: Ivanka Trumps inflytande ökar i Vita huset

Utöver plikter som representation vid officiella mottagningar och resor kommer Brigitte Macron att arbeta med utbildningsfrågor, hälsa och handikappades villkor, kultur och jämställdhet. Hon ska även engagera sig internationellt i klimatfrågan och när det gäller våld mot kvinnor och barn.

Presidentfrun Macron kommer att få två egna rådgivare och säkerhetsvakter men ingen ersättning för sitt arbete. Kostnaderna ska tas ur presidentens budget och det handlar om omkring 4 miljoner kronor.

Den nya förordningen gäller bara för henne och under presidentens mandatperiod och är ett bakslag för presidenten. Han har fått låga förtroendesiffror i opinionsmätningar och har genomfört tuffa reformer på arbetsmarknaden och dragit ner på utgifter inom försvaret.

President Macron lär konsultera sin fru i alla viktiga frågor och lovade i valrörelsen att tydliggöra hennes roll och position.

LÄS MER: USA:s mest inflytelserika first ladies

Inte heller i USA har presidentens partner en officiell roll eller titel. Att vara First Lady är en inofficiell hederbetygelse och inget grundlagsreglerat ämbete. Rollen utformas individuellt, man får en stab av egna medarbetare och ersättning för sina utgifter men ingen lön.

I sin första intervju sen valet säger Brigitte Macron att hon kommer att offentliggöra alla sina möten och engagemang på presidentpalatsets hemsida så att det franska folket ska veta exakt vad hon gör. I intervjun säger hon sig inte bry sig om titlar utan vill gärna bli kallad ”Brigitte”.
