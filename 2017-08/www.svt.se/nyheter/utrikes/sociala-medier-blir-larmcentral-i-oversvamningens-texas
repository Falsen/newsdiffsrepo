Sociala medier blir larmcentral i översvämningens Texas
Fanny Hedenmo

”Jag har två barn med mig, och vattnet sväljer oss. Snälla skicka hjälp! 911 svarar inte!”

Det desperata meddelandet skickades ut i cyberrymden tidigt på söndagsmorgonen. Tweeten fick omedelbart ett stort genomslag, och kvinnans rop på hjälp, tillsammans med hennes adress, delades av fler än tusen användare.

Efter bara två timmar kom nästa uppdatering:

”Blev upphämtad av brandkåren. Tack. Någon av er hade kontakter och allt jag kan säga är att jag är evigt tacksam!”

Strax därefter blev också en bild på ålderdomshemmet La Vita Bella, där de boende satt med vatten upp till midjan, snabbt viral. Ålderdomshemmets ägare, Trudy Lampson, hade skickat bilden till sina två barn Kate och Timothy McIntosh, som genast spred den på sociala medier.

Några timmar senare kunde 20 boende lyftas ur huset med hjälp av helikoptrar, rapporterar NY Daily News.

LÄS MER: Tusentals flyr översvämningarna i Texas

Vindarna avtog i styrka när orkanen Harvey drog in över Texas natten till lördag, och nedgraderades till en tropisk storm. Men de kraftiga regnfallen har orsakat omfattande översvämningar. På sina håll har 76 centimeter vatten fallit under bara 72 timmar, enligt den nationella vädertjänsten NWS i Houston.

Enligt Houstons borgmästare Sylvester Turner, som framträdde i tv på söndagkvällen, hade larmcentralen i Houston då tagit emot 56.000 samtal på 24 timmar. Han uppmanade medborgare att bara ringa nödnumret 911 om de befinner sig i livsfara.

Ed Gonzalez, polischef i området Harris County som bland annat innefattar Houston, sa under dagen att operatörerna hade ”missat flera samtal” på grund av de höga volymerna.

LÄS MER: Efter orkanen – nu kommer skyfallen

Den amerikanska kusttjänsten avrådde under söndagkvällen från att använda sociala medier som en larmcentral.

”Ring dessa nummer eller 911 för assistans. Om det är upptaget, fortsätt att ringa. Rapportera inte din oro på sociala medier”, skrev US Coast Guard på Twitter.

Medborgare varnas också för falsk ryktesspridning i flödet.

Enligt Houston Chronicle spreds under söndagen information om ett nummer som nödställda uppmanades att ringa om de behövde hjälp. Numret gick i själva verket till ett försäkringsbolag utanför Houston.

Houstons borgmästare Sylvester Turner gick under fredagen ut och varnade för falska väderrapporter som han menade försvårar räddningsarbetet och inkräktar på det officiella informationsflödet.

LÄS MER: Houston dränks av vatten

Men uppmaningen till trots har sociala medier spelat en tydlig roll i räddningsarbetet. I Facebookgrupper och på Twitter har journalister och vanliga människor kontinuerligt vidarebefordrat adresser och akutlägen till räddningstjänsten. Tack vare fungerande telefonmaster har många kunnat förlita sig på internet för information och kommunikation, enligt CNN.

Flera kanaler fungerar också som uppsamlingsplatser för information. Ett av dem är internetforumet Reddit, där realtidsinformation och uppmaningar till allmänheten samlas under tråden ”Hurricane Harvey Megathread”.

TV: Rådet till översvämmande; ”Klättra upp på taket”
