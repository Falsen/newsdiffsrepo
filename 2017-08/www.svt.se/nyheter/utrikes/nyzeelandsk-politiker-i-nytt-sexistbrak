Publicerad:22 augusti 2017 02.49Uppdaterad:22 augusti 2017 10.08
Nyzeeländsk politiker i nytt sexistbråk
Jon Lindhe

Den 31 juli valdes Jacinda Ardern, till ny partiledare för Labourpartiet i Nya Zeeland. Mindre än ett dygn efter det hade hon i två tv-program fått frågan om hon planerar att skaffa barn. Frågan väckte het debatt i Nya Zeeland och Ardern fick mycket beröm efter att hon röt ifrån.

”Det är fullständigt oacceptabelt att 2017 säga att kvinnor ska svara den frågan på sin arbetsplats” svarade Jacinda Ardern när hon fick frågan för andra gången.

LÄS MER: Hon fick frågan ingen man skulle fått

Nu är Labourledaren åter i hetluften. Gareth Morgan, affärsman och ledaren för det nystartade ”The Opportunities Party” (ungefär, Möjlighets-partiet) skrev i söndags på twitter att Ardern behöver bevisa att hon inte bara är ”lipstick on a pig” (läppstift på en gris), skriver Al Jazeera.

Uttalandet väckte stark kritik och Morgan anklagades för att vara misogyn. Han försvarade sig med att det inte rörde sig om ett personangrepp utan bara var en olycklig eufemism.

Flera nyzeeländska kvinnor postade bilder på sig själva medan de tog på läppstift under hashtaggen #lipstickonapig för att stötta Jacinda Ardern, som är mycket populär.

Jacinda Ardern, 37, är den yngsta Labourledaren någonsin och den andra kvinnan som innehar posten. Sedan hon tillträdde har Labourpartiet gått från 14 till 37 procents stöd bland de nyzeeländska väljarna, enligt interna mätningar som läckt till media. Detta på under en månad.

Partiet är nu en allvarlig utmanare till sittande premiärminister Bill English (National Party) i det nyzeeländska valet som hålls i september.
