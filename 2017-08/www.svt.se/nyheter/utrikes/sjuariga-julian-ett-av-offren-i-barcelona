Publicerad:20 augusti 2017 16.53Uppdaterad:20 augusti 2017 16.57
SVT Nyheter
Carol Atallah

Julian Cadman, 7 år, rapporterades saknad efter attacken i Barcelona. Han ska ha varit med sin mamma på La Rambla när skåpbilen kom körandes. Hans mamma var en av dem som skadades och hon fördes till sjukhus. Men var hennes son tog vägen har varit oklart.

LÄS MER: Detta har hänt – attacken i Barcelona

Spanska medier ska under lördagen ha rapporterat att pojken var återfunnen, skriver Expressen. Men den katalanska polisen ska ha dementerat den uppgiften senare samma dag. På twitter skrev de: ”Vi har varken sökt efter eller hittat något försvunnet barn efter Barcelonaattacken. Alla dödsoffer och skadade har lokaliserats”.

Julian var i Barcelona med sin mamma för att vara med på en släktings bröllop. Hans pappa, som var kvar i Australien, flög till Barcelona efter attacken för att försöka hitta sin son.

På söndagseftermiddagen kom uppgifter från katalansk polis som bekräftade att sjuåriga Julian Cadman blev ett av de 13 offer som dog i attacken i Barcelona.
