Högerextrem rörelse i Sverige inspireras av USA
Jon Lindhe

Motivet för den högerextrema demonstrationen i Charlottesville som hölls i helgen var att protestera mot att en staty av sydstatsgeneralen Robert E Lee skulle avlägsnas. Men arrangörens uttalade mål var också att visa en enad front för USA:s extremhöger.

– De som drog igång Unite The Right har en tydlig ”white nationalist” plattform. Det har lyckats samordna sig kring den minsta gemensamma nämnaren, säger Jonathan Leman, som är researcher på tidskriften Expo.

Bland de protesterande vit makt-anhängarna fanns amerikanen Richard Spencer, som av många ses som initiativtagaren till alt right-rörelsen. Under presidentvalet i USA fick alt right-begreppet, och Spencer stor uppmärksamhet i media.

– Det är uppseendeväckande hur mycket utrymme den här rörelsen kunde få i den amerikanska presidentrörelsen. Och ha en betydelse som stödgrupp till Trump, säger Leman.

LÄS MER: Sydstatssymboler rensas bort i USA

På en presskonferens i måndags kallade Richard Spencer Donald Trump för den första riktiga nationalisten under sin livstid.

– Han pratade mycket om invandring, var nationalist och sa sånt som ”Amerika först”. Trump tillhör inte alt-rightrörelsen men vi var förenade med Trump på ett själsligt plan, sa Spencer.

Enligt Jonathan Leman lyckades Richard Spencer få större genomslag i media än högerextrema tidigare fått.

– Han har sökt sig till mainstream-sammanhang och amerikanska medier har varit väldigt receptiva och visat stor nyfikenhet för honom, säger Leman.

LÄS MER: Trump skyller våldet på båda sidor – igen

På plats i Charlottesville var flera svenska vit-makt-anhängare som även spelar en stor roll i alt right-rörelsen. En av dem var Daniel Friberg som är ”europeisk redaktör” för Richard Spencers högerpopulistiska sajt Altright.

Friberg driver förlaget Arktos och arrangerar den årliga svenska konferensen Identitär idé, som äger rum den fjärde november i höst, och till vilken Richard Spencer är inbjuden.

– Nu försöker de här svenskarna att haka på det amerikanska och göra något liknande som extremhögern under Trump-kampanjen i USA. Man vill försöka med något liknande under valrörelsen i Sverige, säger Leman.

Leman tror inte att strategin är att ge sig in i partipolitiken direkt. Utan likt alt right-rörelsen i USA försöka påverka samhällsdebatten.

– De tänker primärt att de ska få ett inflytande, att de ska påverka samhällsdebatten och kulturkritiken. Sen ska det sippra ner i ökat stöd för den här typen av organisationer.

Tror du Richard Spencer kommer dra mer folk till konferensen?

– Det kommer nog dra något mer folk. De hoppas att de ska leda till större exponering och mer uppmärksamhet. Tidigare var det ett mer slutet evenemang. När de hade det i februari tidigare i år så fördubblade man i stort sätt sitt deltagarantal på konferensen, så de riktar sig utåt mer och den trenden kommer nog fortsätta, säger Leman.

LÄS MER: Tre döda och minst 35 skadade i samband med våldsamma vit makt-protester
