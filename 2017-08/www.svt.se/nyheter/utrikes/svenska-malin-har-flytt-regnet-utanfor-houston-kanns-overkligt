Svenska Malin har flytt regnet utanför Houston: ”Känns overkligt”
Mathias Gerdfeldter

Regnet fortsätter att ösa ner i det tropiska ovädret Harveys spår över södra USA. Framförallt har ovädret slagit hårt mot delstaten Texas, där flera har mist sina liv och tiotusentals har flytt sina hem. Värst är det för boende i området kring miljonstaden Houston.

Strax söder om centrala Houston, närmare kusten, ligger den mindre orten Angleton. Där befinner sig just nu svenska Malin Willershausen, 19.

– Just i Angleton har det klarat sig ganska bra, men det har regnat väldigt mycket, berättar Malin Willershausen för SVT Nyheter.

LÄS MER: Dammar i Houston svämmar över

– Det mesta vattnet kom först just till Houston, men sedan började vattnet började stiga här också, i trädgården på baksidan. Det var väldigt mycket översvämningar.

Malin Willershausen är nu i Angleton på besök hos den familj som tidigare varit hennes värdar under ett utbytesår i USA.

– Min värdfamiljs hus är precis utanför staden. Vi lämnade det i söndags, men var tillbaka nu och kollade. Det är nu vatten upp till midjehöjd.

LÄS MER: ”Kustbevakningen får över 1.000 larmsamtal i timmen”

– Gatorna är helt under vatten. Några grannar åkte ner med en jeep för att se vad de kunde rädda.

Familjen har nu kunnat ta sig till och tillfälligt bo hos några bekanta, i en annan del av staden där dräneringen av vattenmassorna hittills har fungerat bättre.

LÄS MER: Harvey – detta har hänt

– Närliggande områden tvingas nu evakuera, men alla vägar är avstängda. Du kan till exempel inte ta dig mer än hälften av vägen till Houston, berättar Malin Willershausen.

Egentligen skulle Malin ha rest tillbaka hem till Sverige nu i måndags, men i ovädret har flygplatserna stängt, och i nuläget finns inga prognoser för när de åter kan öppnas.

– Det är så olikt Sverige. Jag tänker att det regnar och så går det över.

– Vi har haft tur som har andra att bo oss. När vi var på väg genom de här områdena, var det kor och hästar i hagar fyllda med vatten.

LÄS MER: Simon räddade människor och djur: ”Som på Noaks ark

– Det känns väldigt overkligt att man var där förra veckan, att det nu är fullt med vatten. När man ser vänner och familjens hus. Jag ska åka härifrån, men min värdfamilj kommer att ha otroligt mycket jobb med det här.
