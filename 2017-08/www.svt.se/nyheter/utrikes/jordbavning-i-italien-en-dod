Jordbävning i Italien – två döda
Iva Horvatovic

Ett jordskalv skakade på måndagskvällen strax före klockan 21 den italienska ön Ischia utanför Neapel. Enligt de första rapporterna från italienska myndigheter var skalvet av magnituden 3,6 på richterskalan, detta räknades sedan om till 4 på skalan.

Trots att skalvet inte var av det kraftigare slaget rasade flera byggnader och en kyrka i badorten Casamicciola som strax därefter drabbades av ett strömavbrott.

En äldre kvinna som befann sig nära kyrkan fick bråte i huvudet och omkom. En annan kvinna dog när hon hamnade under rasmassorna.

Minst 25 personer skadades, rapporterar La Repubblica.

– Det var en kraftig, men kort skakning, säger restaurangägaren Giuseppe som berättar för La Stampa att middagsgäster flydde från platsen.

Enligt italienska medier ska några av de minst sex byggnaderna som rasat varit bostadshus och alla boende är ännu inte hittade. Vid midnatt natten till tisdag meddelade italiensk polis att tio personer saknas, men en timme senare var antalet saknade nere på tre personer.

– Vi är mycket oroade. Skalvet kändes kraftigt här, säger vice borgmästaren i Casamacciola Giuseppe Silvitelli till La Stampa.

Räddningstjänsten fanns redan på ön på grund av skogsbränder och mer personal skickas dit från fastlandet med helikoptrar och en färja.

Strax efter midnatt grävdes en man och en kvinna upp levande ur rasmassorna. Kort efter det kunde räddningstjänsten också gräva fram tre barn, 17 månader, 4 och 6 år gamla.

En man som hade fastnat under en bil kunde även han räddas.

Inga svenskar har drabbats i skalvet, enligt utrikesdepartementet.
