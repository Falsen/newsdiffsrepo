Publicerad:22 augusti 2017 00.00Uppdaterad:22 augusti 2017 00.57
Jordbävning i Italien – kvinna död
Iva Horvatovic

Ett jordskalv skakade på måndagskvällen strax före klockan 21 den italienska ön Ischia utanför Neapel. Enligt italienska myndigheter var skalvet av magnituden 3,6 på richterskalan, men amerikanska och europeiska bedömer det som minst 4,3 på skalan.

Trots att skalvet inte var av det kraftigare slaget rasade flera byggnader och en kyrka i staden Casamicciola som strax därefter drabbades av ett strömavbrott.

En äldre kvinna som befann sig nära kyrkan fick bråte i huvudet och omkom. Enligt tidigare uppgifter ska minst två personer ha dött.

25 personer skadades, rapporterar La Repubblica. Bland dem finns två med livshotande skador.

– Det var en kraftig, men kort skakning, säger restaurangägaren Giuseppe som berättar för La Stampa att middagsgästerna flydde från platsen.

Enligt italienska medier ska några av de minst sex byggnaderna som rasat varit bostadshus och alla boende är ännu inte hittade. Vid midnatt natten till tisdag meddelade italiensk polis att tio personer saknas, men en timme senare var antalet saknade nere på tre personer.

– Vi är mycket oroade. Skalvet kändes kraftigt här, säger vice borgmästaren i Casamacciola Giuseppe Silvitelli till La Stampa.

Strax efter midnatt grävdes en man och en kvinna upp levande ur rasmassorna. Kort efter det kunde räddningstjänsten också gräva fram tre barn, varav ett spädbarn.

Texten uppdateras
