Misstänkt knivman i Åbo begärs häktad
TT

Den 18-årige huvudmisstänkte marockanske medborgaren ska begäras häktad före klockan tolv på måndagen i Egentliga Finlands tingsrätt, uppger Centralkriminalpolisen enligt finska medier.

Polisen vill inte berätta vad som kommit fram i förhören med den misstänkte knivmannen.

– Men utredningen går framåt och bilden av händelseförloppet klarnar, säger kommissarie Crista Granroth, som leder polisutredningen.

LÄS MER: Oro för motsättningar efter attacken

Även de fyra andra misstänkta har förhörts, men polisen har inte kunnat klarlägga om och i så fall hur de var inblandade i dådet. Utredarna har inte bestämt sig för om de fyra kommer att begäras häktade eller inte.

Ett antal husrannsakningar genomfördes under söndagen, men inga fler misstänkta har gripits. På morgonen gjordes en rekonstruktion av knivattacken på och i närheten av Salutorget.

Motivet till dådet är fortfarande oklart.

En tyst minut hölls i hela Finland på förmiddagen för att hedra offren i knivhuggningarna.

LÄS MER: Utreds som terror

Också gudstjänster inleddes med en tyst minut. Dessförinnan lade företrädare för staden, polisen och kyrkan blommor och ljus på offrens minnesplats på Salutorget, där två kvinnor höggs ihjäl i det som misstänks ha varit ett terrordåd.

De båda dödsoffren var finländska medborgare. Bland de åtta skadade finns en svensk, en britt och en italienare. Tre av de skadade vårdades ännu på söndagen på sjukhus och deras tillstånd var då stabilt.

I samband med ett tal i Sverige höll statsminister Stefan Löfven en tyst minut för offren i Barcelona och Åbo. Han kallade dåden för fega och gav våldsverkarna ett besked ”som inte kan missförstås”:

– Ni kommer aldrig att vinna.

President Sauli Niinistö höll en pressträff klockan 15. Han tog då bland annat upp den nya underrättelselag som nu förbereds i Finland.

LÄS MER: ”Kniven var enorm”

– Jag har diskuterat ärendet med tre olika regeringar och önskat att lagen skulle träda i kraft så fort som möjligt. I dessa frågor gäller det att agera fort, sade han.

Niinistö tror att händelserna i Åbo sannolikt påskyndar beredningen av lagen.
