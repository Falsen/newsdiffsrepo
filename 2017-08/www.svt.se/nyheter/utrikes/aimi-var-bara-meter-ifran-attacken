Publicerad:18 augusti 2017 17.54Uppdaterad:18 augusti 2017 18.11
Aimi var bara meter från attacken
Carol Atallah

Aimi Hamberg var inne i en butik vid Salutorget i centrala Åbo när händelserna utspelade sig. Enligt ögonvittnen ska det ha legat flera människor på marken både på Trätorget och Salutorget i Åbo.

– Jag var inne i en butik med stora fönster och märkte att något pågick utanför. Jag såg många polisbilar och ambulanser utanför och även avspärrningsband, men jag trodde att det kanske handlade om en trafikolycka. Jag förstod inte att det var så allvarligt eftersom allt flöt på som vanligt utanför.

LÄS MER: En död i knivattack i Åbo

Hon berättar att bussarna och trafiken och torgförsäljningen löpte på som vanligt och att allt verkade normalt. Men när hon efter en stund började få flera samtal av bekanta, förstod hon att något mer allvarligt hade hänt.

– Bland annat min sambo började ringa mig och berätta att det har varit en knivattack i Åbo. Jag försökte direkt söka efter mer information på nätet men det gick inte, sajterna låg nere, säger hon.

Aimi begav sig snabbt därifrån och är just nu hemma hos en vän några kilometer från stan. Vännens sambo jobbar som kock på en restaurang i närheten. Han har berättat att polisen sagt att de måste vara kvar inne i restaurangen och får inte gå ut.

Aimi har även en mamma som bor precis vid Trätorget, som är den andra platsen där det kommit uppgifter om skadade människor.

– Mamma berättade att allt verkade ha löst sig där och att det bara var några poliser kvar på platsen, säger Aimi.

Ytterligare en vän till Aimi har en pojkvän som ska ha varit vid en av platserna. Han har berättat att han har sett blodiga människor på en av platserna.
