Efter orkanen Harvey – nu kommer skyfallet
Johan Juhlin

De senaste prognoserna visar att Harvey, som nu har graderats ned till en tropisk storm, kommer att dröja sig kvar över området i fyra till fem dagar. Hittills har två människor dött i orkanens framfart.

En kvinna har hittats död i Houston, uppger polisen. Hon är stormen Harveys andra kända dödsoffer.

Översvämningsvarning — en varning för plötsliga störtfloder — råder i hela Houstonområdet, enligt tv-kanalen ABC13.

Orkanen dröjde sig kvar över centrala Texas under lördagen, och farhågorna för ”katastrofala” översvämningar efter den stora stormen stiger. Harvey är den kraftigaste storm som har nått USA sedan 2005 och den starkaste som slagit till mot Texas de senaste 50 åren.

LÄS MER: Här drar orkanen Harvey in

Texasguvernören Greg Abbot uppger att minst 50 centimeter regn har fallit i vissa områden, och lika mycket till kan vara att vänta.

I Harris County, som innefattar Houston och där drygt 4,5 miljoner människor bor, uppmanas invånarna att stanna i sina hem.

– Vägarna är förrädiska, säger Houstons borgmästare Sylvester Turner.

Harvey, som nu har graderats ned till tropisk storm, kommer att dröja sig kvar över Texas i fyra till fem dagar, enligt de senaste väderrapporterna. Enorma mängder regn är att vänta, och de antas kunna orsaka svåra översvämningar.

Minst en person har dött i stormen i Rockport, som ligger norr om staden Corpus Christi. Vittnen säger att samhället ser ut som en krigszon efter att Harvey kommit med vindar upp till 58 meter per sekund och kapat många hus på hälften. Andra hus har fått sina tak bortblåsa och tusentals fönster har förstörts.

De invånare i Rockport, Texas, som hörsammat varningarna och evakuerat sina hem i kustsamhället uppmanas att stanna borta.

– Snälla, kom inte tillbaka, det finns inget för er här, säger den lokale domaren CH Burt Mills några timmar efter att Harvey drabbat statens kust.

Husvagnshem har välts och båtar har flutit in på gatorna i orter nära kusten.

Bråte ligger över i övrigt tomma gator, vissa översvämmade med havsvatten, och kraftledningar hänger från stolparna.

– Ganska många bestämde sig för att stanna här, och det var ett stort misstag, säger Mills.

Myndigheten för krishantering säger att de långsiktiga effekterna kommer att bli stora.

– Det här kommer att bli en oöverträffat lång och frustrerande händelse för delstaten Texas, säger Brett Long vid myndigheten, till MSNBC.

– Återhämtningen efter den här katastrofen kommer att ta flera år.

Räddningstjänsten kämpar för att ta sig fram medan regnen fortsätter. Kustbevakningen har flugit 15 sjömän till säkerhet efter att tre båtar hamnat i stormen nära Port Aransas.

Hundratusentals människor är utan ström vid kusten, där några av USA:s viktigaste oljeraffinaderier finns.

De invånare i Rockport som hörsammat varningarna och evakuerat sina hem uppmanades under lördagen att fortsätta hålla sig borta.

– Snälla, kom inte tillbaka, det finns inget för er här, sa domaren CH Burt Mills några timmar efter att stormen Harvey drabbat statens kust.

Dessutom har mobilnätet slagits ut i området, något som kan innebära problem för de hundratals personer som trotsat myndigheternas order om evakuering och i stället valt att hamstra mat och bränsle och stanna kvar i sina hus.

Även i närbelägna kuststaden Corpus Christi var förödelsen  efter Harvey omfattande. Flera hus fattade eld, förmodligen när nedblåsta elledningar kortslöts. Dessutom kullblåsta träd, lyktstolpar som vält, husväggar som kollapsat och tak som blivit skadade när takpannorna slitits loss av vindbyarna.

LÄS MER: Myndigheterna uppmanar invånarna att evakuera sina hem

”Det här blir nu en dödsfarlig händelse i inlandet”, skriver Brock Long, administratör vid den amerikanska beredskapsmyndigheten Fema, på Twitter.

Staterna Louisiana och Texas har utlyst katastrofläge för att frigöra resurser för räddningsarbete. I Texas var minst 211.000 hushåll utan ström tidigt på fredagen, enligt ABC News.

Trump: ”Följer utvecklingen noga”

President Trump har twittrat flitigt om Harveys härjningar. På lördagmorgonen, amerikansk tid, skriver han:

”Följer utvecklingen noga från Camp David. Vi lämnar ingenting åt slumpen. Staden, delstaten och de federala myndigheterna samarbetar på ett fantastiskt sätt!”
