Efter orkanen Harvey – nu kommer skyfallet
Johan Juhlin

Många fruktade det värsta när orkanen Harvey, den kraftfullaste som träffat USA på mer än ett decennium, drog in över Texas sent på fredagsdygnet med stora mängder regn och våldsam vindstyrka.

– Harvey träffade oss rakt på näsan och har lämnat omfattande förödelse efter sig, säger Charles Wax, borgmästare i staden Rockport till nyhetsbyrån AP.

De totala skadornas omfattning är ännu oklara, men hårdast drabbad verkar staden Rockport vara. Bland annat rasade taket till ett äldreboende in, och flera av de boende skadades. På lördagsmorgonen lokal tid kom fler vittnesmål. Enligt borgmästare Wax har ett stort antal byggnader blivit förstörda  – så väl privatbostäder som skolor och affärslokaler.

LÄS MER: Här drar orkanen Harvey in

Dessutom har mobilnätet slagits ut i området, något som kan innebära problem för de hundratals personer som trotsat myndigheternas order om evakuering och i stället valt att hamstra mat och bränsle och stanna kvar i sina hus. Några rapporter om döda eller skadade har ännu inte kommit.

Även i närbelägna kuststaden Corpus Christi var föredelsen  fter Harvey omfattande. Flera hus fattade eld, förmodligen när nedblåsta elledningar kortslöts. Dessutom kullblåsta träd, lyktstolpar som vält, husväggar som kollapsat och tak som blivit skadade när takpannorna slitits loss av vindbyarna.

Men nu när vindarna bedarrat forsätter regnet att vräka ned. På vissa håll i inlandet väntas närmare en meters nederbörd under de närmaste dygnen. Nu varnar myndigheterna för översvämningar.

LÄS MER: Myndigheterna uppmanar invånarna att evakuera sina hem

”Det här blir nu en dödsfarlig händelse i inlandet”, skriver Brock Long, administratör vid den amerikanska beredskapsmyndigheten Fema, på Twitter.

Staterna Louisiana och Texas har utlyst katastrofläge för att frigöra resurser för räddningsarbete. I Texas var minst 211.000 hushåll utan ström tidigt på fredagen, enligt ABC News.

Städer från norra Mexiko till Louisiana förbereder sig för översvämningar, uppger NHC, som varnar för att Harvey skapar potential för ”livshotande och ödeläggande” översvämningar.

President Trump har twittrat flitigt om Harveys härjningar. På lördagmorgonen, amerikansk tid, skriver han:

”Följer utvecklingen noga från Camp David. Vi lämnar ingenting åt slumpen. Staden, delstaten och de federala myndigheterna samarbetar på ett fantastiskt sätt!”
