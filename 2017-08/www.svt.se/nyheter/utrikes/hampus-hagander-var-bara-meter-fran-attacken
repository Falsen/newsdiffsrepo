TV: Hampus Hagander var bara meter från attacken
Jon Lindhe

Han väntade vid ett övergångställe när en skåpbil kom körande och gjorde en skarp sväng åt höger in i en folkmassa.

– Det kom en vit skåpbil och svängde snabbt in på själva gå-delen av La Rambla och krockade med folkmassan som stod och väntade på att det skulle bli grönt.

Hampus såg hur tre till fyra personer flög genom luften efter att ha blivit träffade av skåpbilen.

– Sen vart det totalt kaos, folk började springa och skrika. Folk satt och åt tio meter ifrån där det hände och de välte bord och stolar.

Hampus Hagander såg sedan hur skåpbilen körde vidare ner för gatan.

– Det påminner väldigt mycket om attentatet i Stockholm. Folk sprang in i närmsta butiksdörr. Alla försökte ta skydd och man visste inte om det skulle hända nåt mer, om det skulle hoppa ut någon ur skåpbilen. Det var bara kaos, säger Hampus Hagander.

Polisen var snabbt på plats. Enligt Hampus var det en polisbil bara tre bilar framför skåpbilen. Själv tog han sig bort från platsen så fort som möjligt och har svårt att veta hur många som skadades.

– Det är svårt att uppfatta eftersom allting gick så fort. Det stod i alla fall minst ett tiotal personer och väntade på att få gå över övergångsstället.

Hampus tog sig sedan från området och kunde ta sig hem.
