Dammar i Houston håller på att svämma över
Helena  Zachariasson

Redan under måndagen började myndigheterna sakta tömma reservoarerna på vatten för att undvika att dammarna skulle brista. Men under tisdagen regnar det en centimeter i timmen i Houston, uppger nyhetsbyrån Reuters, vilket gör att risken ökar för att vattnet ska svämma över till bostadsområdena i närheten. Sex bostadsområden ligger i riskzonen och myndigheterna har uppmanat boende att lämna sina hem.

BILDSPEL: Stormen Harvey i bilder

– Det här är något vi aldrig sett förut, säger myndigheternas meteorolog Jeff Lindner som övervakar situationen, till Reuters.

Även en vall vid en flod i Brazoria utanför Houston har nu gått sönder av vattentrycket, uppger myndigheterna och uppmanar boende i området att omedelbart lämna sina hem.

Nu ökar man utsläppen ur dammarna ner i stadens redan ansträngda dräneringssystem, vilket kommer att öka på översvämningarna i områdena nära floden Buffalo Bayou som flyter genom centrala Houston. Själva citykärnan är än så länge förskonad från översvämningarna.

TV: Stormen Harvey – detta har hänt

Nio personer har hittills dött i stormen Harvey, enligt myndigheterna i Texas, men dödssiffran befaras stiga. New York Times rapporterar om tio döda. 3.400 personer har räddats från vattenmassorna, uppger polisen i Houston och fler lär det blir. Mer än 17.000 personer som evakuerats är nu installerade på olika härbärgen runtom i Texas, uppger Röda korset. I östra Texas regnade det under tisdagsmorgonen upp till två centimeter i timmen.
