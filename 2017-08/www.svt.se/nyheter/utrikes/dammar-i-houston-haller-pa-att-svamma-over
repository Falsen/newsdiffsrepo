Broar och vägar kollapsar efter översvämningar
Helena  Zachariasson

Uppgifterna om hur många som omkommit i översvämningarna efter stormen Harvey i delstaten Texas varierar. Enligt Reuters rör det sig om minst 12 personer och andra medier rapporterar liknande siffror.

Federala och lokala myndigheter har räddat mer än 13.000 människor från Houston och området runt staden. Enligt SVT:s reporter Ella Berger på plats i Texas, får kustbevakningen tusen samtal i timmen.

Dödssiffran stiger hela tiden. Bland annat saknas en familj om sex personer vars bil drogs med i vattenmassorna och befaras döda.

Polisen Steve Perez är en av de människor som omkommit i stormen Harvey i USA. Han åkte iväg till jobbet mitt i stormen trots familjens protester. Men han kom aldrig fram.

Han lämnade hemmet i söndags morse. Både frun och svärfadern försökte få honom att inte åka ut i regnet. I timmar försökte han hitta en säker väg in till polisstationen. Vid ett tillfälle ringde han till kollegorna och föreslog att han skulle arbeta från en annan station.

– Han försökte komma fram till jobbet i två och en halv timme för han har det i sitt dna, säger stadens polischef Art Acevedo, enligt The Washington Post.

Perez kropp hittades i tisdags morse. Han tros ha kört ned från en fem meter hög viadukt och drunknat i vattnet nedanför.

– Vi sörjer med hans familj. Hela Houston ber för dem, säger mångmiljonstadens borgmästare Sylvester Turner, enligt Reuters.

60-årige Perez hade jobbat i 34 år inom Houstonpolisen.

Polisen i Beaumont meddelar att en kvinna har dött efter att hon och hennes unga dotter sveptes ner i en kanal när de försökte lämna sin bil. Polisen fann hittade kvinnan och dottern tillsammans. Dottern var nedkyld men vid medvetande. Trots återupplivningsförsök gick kvinnans liv inte att rädda.

Myndigheterna bekräftar att en 83-kvinna omkom när vattenmassorna svepte hennes bil av vägen vid en bro i Walker County i norra Houston. Kvinnans som tros ha drunknat hittades av polisen i sin bil, rapporterar lokal media.

En avliden man hittades i vattnet i en förort till Houston. Frivilliga hjälparbetare fann kroppen när de evakuerade personer i området. Det är oklart hur mannen dog och polisen är på plats och utreder dödsfallet. Mannen har ännu inte identifierats.

Vattnet i flera områden har blivit odrickbart till följd av översvämningarna och köerna till de öppna matbutikerna ringlar långa.

Harvey ökar i styrka men klassas fortfarande som tropisk storm. Vindhastigheten har stigit från 20 m/s till 22m/s och prognoserna visar fortsatt kraftigt regn över sydöstra Texas och södra Louisiana.

I Cedar Bayou, nära Mont Belvieu, Texas, hade det vid 15:30 lokal tid regnat 132 centimeter. Det är nytt nederbördsrekord för Texas och för kontinentala USA. Rekordet för hela USA är 133 centimeters då den tropiska cyklonen Hiki slog till mot Kauai, Hawaii 1950.

Vattenreservoarer i Houston har börjat svämma över till följd av de stora regnmassorna. Sex bostadsområden nära dammarna hotas nu att dränkas och myndigheterna uppmanar boende att fly sina hem så fort som möjligt.

LÄS MER: Beyonce och andra stjärnor sänder hjälp till Texas

Redan under måndagen började myndigheterna sakta tömma reservoarerna på vatten för att undvika att dammarna skulle brista. Men under tisdagen regnar det en centimeter i timmen i Houston, uppger nyhetsbyrån Reuters, vilket gör att risken ökar för att vattnet ska svämma över till bostadsområdena i närheten. Under tisdagen rapporterade myndigheterna att nivåerna i dammerna fortfarande är kritiska, men inte brustit.

Sex bostadsområden ligger i riskzonen och myndigheterna har uppmanat boende att lämna sina hem. De härbärgen som myndigheterna har är redan nu överfulla – ett konferenscenter i Houston som rymmer 5.000 personer är nu belagt med 9.000 människor, enligt stadens borgmästare som nu begärt federal hjälp för att kunna härbärgera ytterligare 10.000 personer.  Mer än 17.000 personer som evakuerats är nu installerade på olika härbärgen runtom i Texas, uppger Röda korset.

BILDSPEL: Stormen Harvey i bilder

– Det här är något vi aldrig sett förut, säger myndigheternas meteorolog Jeff Lindner som övervakar situationen, till Reuters.

Vice president Mike Pence varnade på tisdagen boende i sydöstra Texas för att Harvey fortfarande är farlig och att de livshotande översvämningarna kommer att fortsätta, skriver AP.

Även en vall vid en flod i Brazoria utanför Houston har nu gått sönder av vattentrycket, uppger myndigheterna och uppmanar boende i området att omedelbart lämna sina hem.

”Ge er i väg nu!!” skrev kommunen Brazoria från sitt officiella Twitter-konto.

SVT:s reporter Ella Berger var på väg i en bil till Houston vid 18-tiden svensk tid och rapporterade om översvämmade bilar längs med vägen.

– Alla vi talat med är oroliga och rädda och följer sociala medier och nyheter noggrant, säger hon.

Nu ökar man utsläppen ur dammarna ner i stadens redan ansträngda dräneringssystem, vilket kommer att öka på översvämningarna i områdena nära floden Buffalo Bayou som flyter genom centrala Houston. Själva citykärnan är än så länge förskonad från översvämningarna.

TV: Stormen Harvey – detta har hänt

I östra Texas regnade det under tisdagsmorgonen upp till två centimeter i timmen. Sydöst om Houston har vattennivån rapporterats vara upp till drygt 125 centimeter – det vill säga till ungefär brösthöjd, vilket har slagit regnrekordet från 1978 i området. Meteorologen Jeff Lindner skriver på Twitter att Houston-området de senaste fyra dagarna har fått lika mycket vatten som forsar från Niagarafallen under 15 dagar.

Stormen Harvey har återkommit till land efter att ha dragit ut till havs, nu har stormen också nått Louisiana för att i morgon onsdag fortsätta vidare norrut.
