Dammar i Houston svämmar över
Helena  Zachariasson

Redan under måndagen började myndigheterna sakta tömma reservoarerna på vatten för att undvika att dammarna skulle brista. Men under tisdagen regnar det en centimeter i timmen i Houston, uppger nyhetsbyrån Reuters, vilket gör att risken ökar för att vattnet ska svämma över till bostadsområdena i närheten. Sex bostadsområden ligger i riskzonen och myndigheterna har uppmanat boende att lämna sina hem. De härbärgen som myndigheterna har är redan nu överfulla – ett konferenscenter i Houston som rymmer 5.000 personer är nu belagt med 9.000 människor, enligt stadens borgmästare som nu begärt federal hjälp för att kunna härbärgera ytterligare 10.000 personer.  Mer än 17.000 personer som evakuerats är nu installerade på olika härbärgen runtom i Texas, uppger Röda korset.

BILDSPEL: Stormen Harvey i bilder

– Det här är något vi aldrig sett förut, säger myndigheternas meteorolog Jeff Lindner som övervakar situationen, till Reuters.

Vice president Mike Pence varnade på tisdagen boende i sydöstra Texas att Harvey fortfarande är farlig och att de livshotande översvämningarna kommer att fortsätta, skriver AP.

Även en vall vid en flod i Brazoria utanför Houston har nu gått sönder av vattentrycket, uppger myndigheterna och uppmanar boende i området att omedelbart lämna sina hem.

”Ge er i väg nu!!” skrev kommunen Brazoria från sitt officiella Twitter-konto.

SVT:s reporter Ella Berger är på väg i en bil till Houston vid 18-tiden svensk tid och rapporterar om översvämmade bilar längs med vägen.

– Alla vi talat med är oroliga och rädda och följer sociala medier och nyheter noggrant, säger hon.

Nu ökar man utsläppen ur dammarna ner i stadens redan ansträngda dräneringssystem, vilket kommer att öka på översvämningarna i områdena nära floden Buffalo Bayou som flyter genom centrala Houston. Själva citykärnan är än så länge förskonad från översvämningarna.

TV: Stormen Harvey – detta har hänt

Tio personer har hittills dött i stormen Harvey, enligt myndigheterna i Texas, men dödssiffran befaras stiga. 3.400 personer har räddats från vattenmassorna, uppger polisen i Houston och fler lär det blir. Enligt SVT:s reporter Ella Berger på plats i Texas, får kustbevakningen tusen samtal i timmen.

I östra Texas regnade det under tisdagsmorgonen upp till två centimeter i timmen. Sydöst om Houston har vattennivån rapporterats vara upp till drygt 125 centimeter – det vill säga till ungefär brösthöjd, vilket har slagit regnrekordet från 1978 i området.

Stormen Harvey har återkommit till land efter att ha dragit ut till havs, nu har stormen också nått Louisiana för att i morgon onsdag fortsätta vidare norrut.
