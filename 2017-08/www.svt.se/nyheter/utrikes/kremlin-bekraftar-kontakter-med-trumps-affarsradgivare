Kreml bekräftar kontakter med Trumps affärsrådgivare
Erik Wikén

Tidigare i veckan rapporterade Washington Post att Donald Trumps fastighetsföretag under slutet av 2015 och början av 2016 planerade att bygga ett Trump Tower i Moskva, ett projekt som senare lades ned.

LÄS MER: Åtalsjury tillsatt i Rysslandsutredningen

I januari 2016 skickade Michael Cohen, en av Trumps närmsta affärsrådgivare, ett mejl till Kreml i vilket han bad om hjälp att föra projektet framåt, skriver tidningen.

På onsdagen kommenterade Dmitrij Peskov, talesperson för Rysslands president Vladimir Putin, uppgifterna för första gången.

Under en frågestund med reportrar bekräftade Peskov att han i januari 2016 mottagit ett mejl från Cohen som rörde ett byggnadsprojekt i Moskva. Han berättade vidare att han varken svarat på mejlet eller diskuterat det vidare med Rysslands president eftersom den typen av affärskontakter inte ingår i hans uppdrag som talesperson.

Mejlet har framför allt väckt intresse i USA mot bakgrund av de utredningar som just nu pågår om Trumpkampanjens eventuella kontakter med Ryssland inför presidentvalet i USA.

LÄS MER: Tio saker du behöver veta om Rysslandsutredningen

Både Trump och den ryska administrationen har nekat till att något samarbete har funnits. Trump har även förnekat att han haft några affärsrelationer med Ryssland under kampanjen.

Enligt Washington Post utgör Cohens mejl den hittills mest direkta kontakten mellan en medarbetare till Trump och en senior medlem i Putins administration.

Det är dock oklart om Donald Trump överhuvudtaget känt till att mejlet skickats. Enligt advokaten Ty Cobb, anställd av Vita huset för att hantera Rysslandsutredningen, ska Trump ha varit ovetande om Cohens försök att anlita hjälp från Rysslands administration.
