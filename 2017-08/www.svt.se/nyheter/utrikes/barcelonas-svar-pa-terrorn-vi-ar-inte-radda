Publicerad:18 augusti 2017 17.12
SVT Nyheter
Anna H Svensson

Tiotusentals personer strömmade i dag till Placa Catalunya, bara några meter från platsen där 13 människor dog och minst 130 människor skadades när en skåpbil rammade folkmassan på La Rambla på torsdagen.

Enligt polisen fanns nästan 100.000 personer i folkmassan under den tysta minuten. Bland dem fanns kung Felipe, premiärminister Mariano Rajoy, Carles Puigdemont, regionpresident i Katalonien och Barcelonas borgmästare Ada Colau.

I slutet av den tysta minuten som hölls på Placa Catalunya vid lunch så hördes folkmassan skandera: Vi är inte rädda! Ropen stegrades och avslutades sedan i stora applåder.

De som ropade hyllades senare av regionpresidenten i Katalonien, Carles Puigdemont.

– Vi är övertygade om att vinna över terrorismen med det bästa vapen som vårt samhälle har, och det är solidaritet, frihet och respekt. Som bevis på det vi hade det här spontana utropet ”vi är inte rädda”. Det har återerövrat vår gemensamma allmänna plats. Det är vårt vapen, säger Carles Puigdemont.

Även i Cambrils som också skakades av en attack under natten hölls en tyst minut.
