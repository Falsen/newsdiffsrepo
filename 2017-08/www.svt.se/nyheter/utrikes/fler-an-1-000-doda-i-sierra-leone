Fler än 1.000 döda i Sierra Leone
Fanny Hedenmo

En veckas landssorg är utlyst i det lilla landet på Västafrikas kust.

Den bekräftade dödssiffran efter lerskredet den 14 augusti ligger fortfarande på 450, enligt regeringens beräkningar. Men hjälporganisationer och lokala ledare har länge hävdat att fler än 600 människor saknas.

Två veckor senare är chansen liten att hitta överlevande.

LÄS MER: Dödssiffran stiger efter lerskredet i Sierra Leone

Katastrofen var ett faktum när en bergssida kollapsade i Regent – ett urbant området beläget mellan Atlantkusten och en mängd skogbeklädda berg, cirka 16 kilometer från huvudstaden Freetown. Omkring en miljon människor bor där – många i olagligt konstruerade byggnader på de branta slätterna.

Kollapsen orsakade en flod av vatten, lera och stenar som färdades längre än tre kilometer och förstörde det mesta i sin väg. De som lyckades ta sig till högre höjder klarade sig, medan andra, boende i låga envåningshus, begravdes under leran.

Sedan dess har hjälporganisationer och civila arbetat dygnet runt för att gräva fram kroppar och kroppsdelar ur den tjocka massan av lera och bråte. Risken är hög för sjukdomar som kolera och tyfoid, och i slutet av förra veckan utfärdade hälsoministern Abu Bakarr Fofanah en varning för att dricka vattnet i anslutning till Regent-området.

Arbetet hotas hela tiden av nya skyfall, vilket är vanligt i Sierra Leone under sensommaren.

Anhöriga uppmanas att befinna sig i närheten av bårhusen för att snabbt kunna identifiera offren. Men mängder av kroppar begravs skyndsamt i massgravar, grävda under ebolaepidemin 2014.

Flera hundra begravningsceremonier har hållits under de två veckorna som gått.

– Jag står här med ett tungt hjärta. Vi har gått igenom så många katastrofer i det här landet, sa Sia Koroma, hustru till president Ernest Bai Koroma, som deltog i en av ceremonierna.

Det gjorde också Arnold Temple, en lokal präst som beklagade att det exakta dödsantalet förmodligen aldrig kommer att fastställas.

– Vem ska vi skylla på? Vi måste lägga skulden så att rätt åtgärder kan sättas in. Vi ska aldrig låta detta hända igen, sa han.

Flera hävdar att katastrofens omfattning hade kunnat undvikas. Tidigare översvämningar har kastat ljus över svagheter i de urbana områdena omkring Freetown – så som dåligt fungerande dräneringssystem, olagliga byggen för nära vattnet och omfattande skogsskövling i bergen.

President Ernest Bai Koroma har vädjat om ekonomiskt bistånd till lerskredets offer. Ropet har hörsammats av länder som Marocko, Sydafrika, Kanada och USA, och Afrikanska unionen. Men kritiker hävdar att omvärldens engagemang för det katastrofdrabbade Sierra Leone har varit svagt.

– Det finns en hierarki när det kommer till död, säger den tysk-sierra leonska filmskaparen Mallence Bart-Williams till Quartz.

Hon har startat en insamlingskampanj till förmån för katastrofarbetet i Regent.

– Jag hade hoppats att världen skulle se det har som samma tragedi som terroristattacken i Barcelona. Men när det kommer till dödsfall i Afrika är det bara en siffra, säger hon.
