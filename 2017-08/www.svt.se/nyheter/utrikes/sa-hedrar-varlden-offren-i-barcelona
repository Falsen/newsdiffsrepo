Så hedrar världen offren i Barcelona
Marit Sundberg

Ett tiotal personer dog och många fler skadades när en skåpbil körde in i fotgängare på den folktäta gatan La Rambla i Barcelona på torsdagseftermiddagen. Polisen utreder händelsen som ett misstänkt terrordåd.

Nu hedrar omvärlden offren.

LÄS MER: Detta vet vi om misstänkta terrorattacken i Barcelona

I Paris, som också har drabbats hårt av terrorn, släcktes Eiffeltornet ned. One world trade center i New York, ett monument över terrorattackerna den 11 september i USA, lystes upp i spanska flaggans färger. Skyskrapan Empire state building i samma stad lystes upp i rött, blått och gult som är den katalanska flaggans färger. Även stadshuset i Tel Aviv i Israel lystes upp i spanska flaggans färger.

Dessutom var det många flaggor runt om i världen som vajade på halv stång.

USA:s president Donald Trump var snabb att twittra ut sitt stöd till Spanien:

”USA fördömer terrorattacken i Barcelona, Spanien, och kommer att göra allt som behövs för att hjälpa till. Var tuffa och starka, vi älskar er!”, skriver han.

Även Frankrikes president Emmanuel Macron hedrar offren:

”Alla mina tankar och Frankrikes stöd till offren i den tragiska attacken i Barcelona. Vi fortsätter att vara enade och beslutsamma”, skriver han på Twitter.

Rysslands president Vladimir Putin ber omvärlden att ståa enade i en kompromisslös kamp mot terrorns styrka”.

”Vi fördömer bestämt det här elaka och cyniska brottet mot civila”, skriver han i ett telegram till Spaniens kung Felipe VI, enligt The Telegraph.

TV: Se det dramatiska räddningsarbetet i Barcelona

Storbritanniens premiärminister Theresa May säger att hon mår illa av den meningslösa förlusten av liv.

– Mina tankar går till offren i dagens fruktansvärda attack i Barcelona och räddningstjänstens insats i den här pågående händelsen. Storbritannien står enat med Spanien mot terrorn, säger hon.

Tysklands förbundskansler Angela Merkel har delgivit sina kondoleanser till den spanska regeringen. Regeringstalesmannen Steffen Seibert skriver på Twitter att Tyskland ”står nära det spanska folket i den här svåra tiden”, enligt den tyska nyhetsbyrån DPA.

Sveriges statsminister Stefan Löfven skriver i ett uttalande att han förfäras av att ännu en storstad i Europa drabbats av sorgen och oron efter ett befarat terrordåd.

”Mina tankar är med de vars anhöriga omkommit eller skadats och alla de som inte ännu fått kontakt med sina nära och kära.”

LÄS MER: CIA varnade katalanska polisen för två månader sedan

LÄS MER: Berfin från Falun befann sig sekunder från skåpbilen
