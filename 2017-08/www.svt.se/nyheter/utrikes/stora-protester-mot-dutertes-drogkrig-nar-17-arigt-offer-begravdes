Stora protester mot Dutertes drogkrig när 17-årigt offer begravdes
Jon Lindhe

Över tusen personer deltog vid dagens begravning. Den 17-årige studenten Kian Loyd Delos Santos död förra veckan orsakade ovanligt stor upprördhet i Filipinerna. Anledningen är en video som, enligt vittnesuppgifter, visar hur civilklädda poliser släpar bort den obeväpnade pojken innan han skjuts, enligt Al Jazeera.

Hundratals sörjande och vänsteraktivister gick i en kilometerlång begravningsmarch genom Manila. De bar skyltar med budskap som ”sluta döda de fattiga” och ”Justice får Kian”, enligt AP.

Rodrigo Duterte svors in som Filippinernas president i juni 2016 och förklarade då krig mot drogerna landet. Under sin valkampanj lovade presidenten att döda över 100.000 kriminella. Under det år som följt har tusentals människor skjutits till döds av polis, och många har försvunnit eller dödats i drogrelatert våld.

LÄS MER: SVT följde med Filippinernas brutala drogpolis

17-åriga Kian Loyd Delos Santos var en av över 90 människor som dödades i vad som blev den blodigaste veckan sedan Rodrigo Duterte tog makten förra året.

En utredning mot de tre inblandade poliserna och deras befälhavare påbörjades förra veckan. Poliserna hävdar att Delos Santos sköts efter att ha öppnat eld mot polisen medan hans föräldrar hävdar att han dödades när han bad för sitt liv.

LÄS MER: Duterte hotar kasta folk från helikopter

Den filippinska polisen har anklagats för att systematiskt föra bort och avrätta misstänkta langare och missbrukare, något som polisen förnekar.

Polisen hävdar att medparten av de 3.200 personer som dödats sedan Dutertes krig mot droger tog sin början förra året, skjutits efter att de öppnat eld mot polisen. Ett påstående som filippinska människorättsaktivister finner föga troligt.

LÄS MER: Duterte anmäld för brott mot mänskligheten

Utöver de 3.200 personer som officiellt har omkommit så har ytterligare 2.000 dött i drogrelaterade skjutningar. Ibland utförda av maskerade män på motorcykel, som människorättsgrupper hävdar är utklädda poliser. Polisen förnekar även detta.

President Rodrigo Duterte har tidigare uttalat sitt stöd för de poliser som verkställer hans krig mot droger, och lovat att benåda dem om de döms. Efter allmänhetens upprördhet över Delos Santos död har han dock beordrat gripandet av de inblandade poliserna och startat en utredning.

LÄS MER: Filippinernas president Duterte satte pris på polisens huvud

Fram tills nyligen har det funnits ett stort folkligt stöd för Rodrigo Dutertes krig mot droger. Den filippinska statsvetaren Richard Heydarian säger till Al Jazeera att allmänhetens ilska beror på Delos Santos unga ålder, och att det hela fångades på film.
