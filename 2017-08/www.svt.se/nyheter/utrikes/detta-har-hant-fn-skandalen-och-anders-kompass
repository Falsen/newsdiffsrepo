Detta har hänt: FN-skandalen och Anders Kompass
Helena  Zachariasson

Se hela avsnittet i SVT Play

Anders Kompass arbetar som chef för fältavdelningen inom FN:s högkommissarie för mänskliga rättigheter (OHCR) och får in en rapport av en FN-utredare från hans avdelning. Rapporten handlar om hur soldater från franska fredsbevarande styrkor på FN-mandat, ska ha begått sexuella övergrepp på barn i Centralafrikanska republiken mellan december 2013 och juli 2014.

Anders Kompass informerar Frankrikes biträdande FN-ambassadör i Genève om rapporten och översänder rapporten till Frankrike efter en begäran från franska FN-delegationen. Han informerar också sin chef om att han översänt rapporten.

Franska justitiedepartementet meddelar att åklagare i Paris har inlett förundersökning kring hur flera unga pojkar ska ha blivit sexuellt utnyttjade av soldaterna i utbyte mot mat och pengar. Senare framkommer att ett 10-tal soldater misstänks för övergrepp.

Kompass chef Zeid Ra’ad al-Hussein försöker få honom att säga upp sig efter att han lämnat över uppgifterna till Frankrike. Anders Kompass vägrar.

Anders Kompass stängs av från sitt arbete och anklagas för att ha läckt konfidentiell information och ha brutit mot FN:s regler genom att ha lämnat rapporten till Frankrike utan att anonymisera offer och vittnen. FN startar en internutredning.

En FN-domstol beslutar att FN ska lyfta avstängningen av Anders Kompass och kommer samtidigt fram till att avstängningen är olaglig. Kompass kan tillfälligt återvända till sin tjänst medan internutredningen fortsätter.

Efter att kritik kring FN:s behandling av Anders Kompass kommit från flera medlemsstater tillsätter FN:s generalsekreterare Ban Ki-Moon en oberoende utredning om avstängningen.

Fler uppgifter om sexövergreppen i Centralafrikanska republiken blir offentliga. Flera unga flickor ska ha blivit gravida efter att ha våldtagits av soldater.

Den oberoende utredningen kommer fram till att Anders Kompass inte begått några fel utan handlat enligt rutinerna när han informerade franska åklagare om de misstänkta sexövergreppen. Att han överlämnade rapporten med namn på de utsatta barnen hade positiv effekt enligt utredningen.

FN:s interna utredning kommer fram till samma sak som den oberoende utredningen: Anders Kompass har inte begått några fel och blir helt rentvådd.

FN:s säkerhetsråd antar en resolution som säger att fredsbevarande styrkor ska skickas hem om det finns bevis för att soldaterna begått sexuella övergrepp.

Kompass väljer att avgå som chef inom FN:S avdelning för mänskliga rättigheter i Genève. Han säger till The Guardian att FN är en ansvarslös organisation som missbrukat sin auktoritet och inte visat någon ånger för sina handlingar. ”Det bekräftar tyvärr bristen på ansvarsskyldighet som är förankrad i FN”, säger Kompass.

Margot Wallström meddelar att Anders Kompass får jobb på utrikesdepartementet där han ska arbeta med att ta fram en ny Latinamerikastrategi.

Franska åklagarmyndigheten säger att de domare som utrett anklagelserna om sexuella övergrepp på barn i Centralafrikanska republiken inte har hittat tillräckliga bevis för att starta rättegång. Det är nu upp till en sista domare i Paris att komma med sitt slutgiltiga besked, men med största sannolikhet läggs fallet ned.
