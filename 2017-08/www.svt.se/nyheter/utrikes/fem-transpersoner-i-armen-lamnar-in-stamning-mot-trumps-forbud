Fem transpersoner i armén lämnar in stämning mot Trumps förbud
Helena  Zachariasson

Det var i juli i år som president Donald Trump gick ut med beskedet – via Twitter i vanlig ordning – att han förbjuder transpersoner att tjäna i armén och för ett par dagar sedan skrev han under dokumentet som stoppar militären från att anställa transpersoner. Med det bröt han upp Obamas beslut från förra året som gjorde det möjligt för transpersoner att tjänstgöra i armén.

Fem av de uppskattningsvis mellan 2.500 och 7.000 transpersoner i aktiv tjänst inom amerikanska militären tar nu upp strid mot Trumps beslut, skriver CNN.

LÄS MER: Trump: Stopp för transpersoner i armén

De fem arméanställda, som är anonyma, har nu lämnat in en stämning mot direktivet. De säger alla att de sedan direktivet ändrades under Obamas tid har kunnat känna sig trygga och vågat informera sina överordnade om att de är transpersoner och genomgår en könsövergång. Nu kan de riskera att bli av med sina jobb.

”De har nu förlorat stabiliteten och tryggheten de hade i sina karriärer och förmåner. De har tjänat ärofyllt och framgångsrikt i militären sedan de kom ut som transpersoner och det faktum att de är transpersoner har inte haft någon skadlig effekt på deras förmåga att tjäna i armén och fullgöra sina uppgifter”, står det i stämningen.

LÄS MER: Inga transpersoner i vår armé

Anledningen till Trumps nya förbud är enligt honom de kostnader för behandling som transpersoner behöver. Dock har en utredning visat att de kostnaderna var försumbara i förhållande till militärens budget.
