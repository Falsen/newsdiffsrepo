Paiman såg hela knivattacken
Carol Atallah

26-åriga Åbobon Paiman Afzali jobbar i centrala Åbo. Han hade precis slutat jobbet och skulle få skjuts hem av sin mamma, som väntade på honom i sin bil. Det mamman dock inte visste var att parkeringsplatsen hon väntade vid låg precis intill det torg där den dödliga knivattacken ägde rum.

– Jag var på väg till henne och märkte att människor kom springandes mot mig. Först hörde jag en kvinna som skrek och sedan en man som skrek. Därefter hörde jag flera skrik överallt.

Paiman beskriver hur han såg en ung, smal man knivhugga först en kvinna och därefter en man.

– Jag tror att kvinnan dog eftersom sättet som hon låg på på marken tydde på det, säger han.

LÄS MER: Två döda i knivattack i Åbo

Paiman berättar även att den unga gärningsmannen ska ha skrikit ”Allahu akbar” flera gånger. Det är en uppgift som polisen inte har kunnat bekräfta.

– Kniven han hade var enorm. Först trodde jag att det var en machete. Men jag såg sen att det var en kniv, säger Paiman.

Samtidigt som han bevittnade knivattacken kunde han inte sluta tänka på, och oroa sig för, sin mamma.

– Jag var väldigt chockad och orolig för min mamma. Jag ville vara säker på att hon mådde bra, berättar han.

LÄS MER: Detta vet vi om knivattacken i Åbo

Han fortsatte att springa mot parkeringsplatsen där hans mamma satt i bilen och väntade. Hon hade låst dörrarna.

– När jag kommer fram hör jag hur min mamma skriker ”Vi sticker härifrån!”. Sen sätter jag mig i bilen och vi åker från stan. Det sista jag såg var att den här mannen fortsatte springa och att människor jagade honom.

Efter händelsen åkte Paiman och hans mamma till sitt hem i Åbo.

LÄS MER: Vittnet Aimi: ”Förstod inte att det var så allvarligt”
