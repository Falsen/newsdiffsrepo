Huvudmisstänkte 18-åringen erkänner knivattacken i Åbo
Kaj Söderin

Enligt Yles reporter på plats under häktningsförhandlingen ska 18-åringen ha erkänt.

LÄS MER: Ännu en begärs häktad för terrorattackerna i Åbo

Den huvudmisstänkte medger handlingarna med dödlig utgång, men förnekar mord. Rättegången hölls bakom stängda dörrar i Egentliga Finlands tingsrätt i Åbo.

Förutom 18-åringen – som var den som ska ha hållit i kniven – kommer häktningsförhandlingar för ytterligare fyra misstänkta att hållas under dagen. Åtminstone tre av dem hålls för samma brott som 18-åringen, efter det att de tidigare varit misstänkta för medhjälp. För den femte är häktningsyrkandet ännu inte klart. Samtliga är marockanska medborgare.

LÄS MER: Misstänkte 18-åringen hade fått nej på asylansökan

18-åringen hade sökt asyl i Finland men fått avslag. Beslutet har överklagats och han har ännu inte fått ett beslut som vunnit laga kraft, enligt inrikesdepartementet.

Det var polisen i sydvästra Finland som först fick tips om att 18-åringen verkade radikaliserad och lämnade över fallet till Skyddspolisen (Skypo). Några konkreta hot fanns dock inte och 18-åringen fanns inte på Skypos lista över 350 potentiella terrorister.

LÄS MER: Detta vet vi om knivattacken i Åbo

Enligt den tyska nyhetskanalen Deutsche Welle kom 18-åringen till Finland via Tyskland och misstänks för flera brott där. Han ska ha använt sig av flera falska identiteter under tiden i Tyskland, enligt nyhetsbyrån DPA. Också två av de andra misstänkta ska vara kända för polisen i Tyskland.

Två personer dödades och åtta skadades i knivdådet på Salutorget i Åbo i fredags. 18-åringen sköts ned vid gripandet.
