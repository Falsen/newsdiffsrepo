26 fransmän bland de 100 skadade i terrorattacken i Barcelona
Linnéa Gustafson

Hittills har 13 personer rapporterats döda och 100 skadade efter att en bil körde rakt in bland fotgängarna på La Rambla, Barcelonas mest turisttäta gata.

Franska UD meddelade vid åttatiden på fredagsmorgonen att de identifierat 26 franska medborgare bland de skadade. Elva av dem uppges ha allvarliga skador.

LÄS MER: Detta vet vi om den misstänkta terrorattacken i Barcelona

Australiska utrikesministern Julie Bishop säger att en av de skadade är en australisk kvinna som vårdas för allvarliga skador men läget ska vara stabilt.

Ytterligare några av de skadade har identifierats, varav en mor och dotter från Taiwan samt en turist från Hongkong.

Av de 13 personer som dog i attacken har en person identifierats och uppges vara en kvinna från Belgien.

Enligt svenska UD finns det inga uppgifter om svenskar bland de skadade.

– Vi fortsätter att undersöka och söka mer information, säger Anne Thorngren, presskommunikatör på UD.

LÄS MER: Föraren fortfarande på fri fot
