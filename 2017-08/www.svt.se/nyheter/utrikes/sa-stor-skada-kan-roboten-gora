Så stor skada kan roboten göra
Karolina Schützer

Nordkorea är ett av få länder i världen som har kärnvapen. Enligt Anders Lennartsson, missilexpert och forskningsledare på Totalförsvarets forskningsinstitut, skulle motsvarande robot som Nordkorea skickade upp under måndagen kunna göra stor skada om den var laddad.

LÄS MER: TV: Så blev Nordkorea en kärnvapenmakt

– Om den laddas med kärnvapen skulle skadorna bli förödande. Sannolikt större än vid Hiroshima, om kärnvapnet avger mer energi. Om den istället laddades med sprängämnen skulle den kunna riva ett medelstort bostadshus eller riva upp en krater motsvarade 20 meter i diameter om den landade på en åker, säger Anders Lennartsson.

Roboten som Nordkorea skickade upp väger mellan 20 och 30 ton, enligt Anders Lennartsson. Den största delen av robotens vikt är dock bränsle.

LÄS MER: Japan: Nordkorea har avlossat en ny robot

Den kan antingen laddas med sprängämnen på mellan 500 till 600 kilo eller med kärnvapen. Det troligaste var dock att den enbart var fylld med skrot under uppskjutningen i måndags.

– Det är nödvändigt att robotar som testskjuts har rätt balans och därför har sannolikt Nordkorea placerat en vikt där själva stridsdelen skulle finnas på en skarp robot. Balansen avgör hur roboten beter sig i luften och det är information av stort värde för den som utvecklar en robot, och som de säkert vill ha från en testskjutning, säger Anders Lennartsson.

LÄS MER: Här är nyckelspelarna i Nordkoreakrisen

I samma stund som roboten tändes på Nordkoreansk mark under måndagen fick USA med största sannolikhet kännedom om att roboten var på väg, enligt Anders Lennartsson.

– När motorerna på en sådan här robot börjar brinna skickas det ut varm gas. Med sensorer på satelliter kan USA då se hur infraröd strålning börjar kommer från startplatsen, exempelvis i Nordkorea. Att sådant händer i just Nordkorea har man med största sannolikhet hög beredskap för, säger Anders Lennartsson.

LÄS MER: Expert: Nordkorea gör stora tekniska framsteg
