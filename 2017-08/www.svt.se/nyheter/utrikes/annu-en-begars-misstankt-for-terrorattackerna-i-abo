Ännu en begärs häktad för terrorattackerna i Åbo
Anna Möller

Ytterligare tre personer begärs häktade för medhjälp till samma brott. Polisen har nu alltså begärt totalt fem personer häktade på grund av knivattacken, däribland en 18-åring som pekas ut som huvudmisstänkt.

18-åringen är anhållen misstänkt för mord och mordförsök, men är fortfarande kvar på sjukhus där han vårdas för sin skada i benet efter att ha skjutits av polis vid gripandet.

LÄS MER: Huvudmisstänkte hade fått nej på sin asylansökan

Den huvudmisstänkte 18-åringen hade sökt asyl i Finland men fått avslag. Beslutet har överklagats och mannen har ännu inte fått ett beslut som vunnit laga kraft, enligt inrikesdepartementet i Finland. Det var polisen i sydvästra Finland som först fick tips om att mannen verkade radikaliserad, och lämnade över fallet till Skyddspolisen (Skypo). Några konkreta hot fanns dock inte, och mannen fanns inte på Skypos lista över 350 potentiella terrorister.

De övriga tre marockanska medborgare som greps i samband med knivdådet misstänks också för delaktighet i mord och försök till mord i terrorsyfte.

LÄS MER: Detta vet vi om knivattacken i Åbo

Och nu har alltså ytterligare en person begärts häktad misstänkt för terrorbrott efter attentatet, enligt Hufvudstadsbladet.

Häktningsförhandlingarna kommer att starta klockan 10 i dag, svensk tid.

Samtliga nekar till brott.

Två personer dödades och åtta skadades i knivdådet på Salutorget i Åbo i fredags.

Den huvudmisstänkte 18-åringen använde flera olika identiteter då han bodde i Tyskland, avslöjar den tyska tidningen Süddeutsche Zeitung, som hänvisar till underrättelsematerial som nyhetsbyrån DPA har kommit över. Enligt samma uppgifter ska två av de övriga gripna ha haft med polisen i Tyskland att göra.

En av de två ska ha gripits misstänkt för rån och för att ha vistats olagligt i Tyskland. Han ha använt sig av fem olika identiteter i Tyskland. Den andra av de två som misstänks för delaktighet i Åbodådet har under sin vistelse i Tyskland varit anhållen och utfört stölder.

I Sverige har det rapporterats om att en av dem som misstänks för delaktighet i terrordådet i Åbo även har dömts för sexualbrott i Finland. Mannen har överklagat domen.
