Terrormisstänkt bodde i Sverige i flera år
Anna Möller

Fyra män häktades under tisdagen misstänkta för terrorbrott i samband med knivattacken i Åbo i fredags. Den huvudmisstänkte 18-åringen är på sannolika skäl misstänkt för två mord och åtta mordförsök utförda i terrorsyfte.

En femte person släpptes efter domstolsförhandlingarna men är fortfarande misstänkt. Samtilga är marockanska medborgare.

Den misstänkte som bott i Sverige är 18 år gammal och kom till Sverige från Marocko för fyra år sedan. Då var han 14 och sökte uppehållstillstånd i maj 2013, men fick avslag. Efter det levde han i Sverige som gatubarn, enligt DN.

I Juli 2015 avgjordes hans fall slutligen av Migrationsdomstolen i Stockholm som beslutade utvisa honom. Svensk polis har vid upprepade tillfällen försökt, men han ska ha avvikit från tidigare boenden i bland annat Småland och Västerbotten.

Även en annan person som först var misstänkt för inblandning, men som sedan släpptes, har också bott i Sverige och sökt uppehållstillstånd.

Den huvudmisstänkte 18-åringen befinner sig fortfarande kvar på sjukhus där han vårdas för sin skada i benet efter att ha skjutits av polis vid gripandet. Han är också misstänkt för flera brott i Tyskland, där han tidigare vistats.

– Min klient erkänner dråp och att ha skadat personer. Men baserat på vad utredningen hittills kommit fram till finns inte nödvändigtvis några terroravsikter, säger hans advokat Kaarle Gummerus enligt Reuters.

LÄS MER: Huvudmisstänkte hade fått nej på sin asylansökan

Mannen hade sökt asyl i Finland men fått avslag. Beslutet har överklagats och mannen har ännu inte fått ett beslut som vunnit laga kraft, enligt inrikesdepartementet i Finland. Det var polisen i sydvästra Finland som först fick tips om att mannen verkade radikaliserad, och lämnade över fallet till Skyddspolisen (Skypo). Några konkreta hot fanns dock inte, och mannen fanns inte på Skypos lista över 350 potentiella terrorister.

Ytterligare tre marockanska medborgare som greps i samband med knivdådet häktades, på olika sätt misstänkta för delaktighet i mord och försök till mord i terrorsyfte. Minst en av dessa har tidigare uppehållit sig i Sverige och fick 2013 avslag på sin ansökan om uppehållstillstånd här, uppger Reuters. Uppgifter som Migrationsveket bekräftar för SVT Nyheter.  Samtliga nekar till brott.

LÄS MER: Detta vet vi om knivattacken i Åbo

Två personer dödades och åtta skadades i knivdådet på Salutorget i Åbo i fredags. Enligt utredningsledare Olli Töyräs fokuserar man på att försöka ta reda på om den huvudmisstänkte handlat självständigt, och vilken eventuell hjälp han fått. Hans ålder och identitet och ålder är inte helt klarlagda, rapporterar Yle.

– Vi har hans namn, men om det sedan stämmer utreds, säger Töyräs.

Den huvudmisstänkte 18-åringen använde flera olika identiteter då han bodde i Tyskland, avslöjar den tyska tidningen Süddeutsche Zeitung, som hänvisar till underrättelsematerial som nyhetsbyrån DPA har kommit över. Enligt samma uppgifter ska två av de övriga gripna ha haft med polisen i Tyskland att göra.

En av de två ska ha gripits misstänkt för rån och för att ha vistats olagligt i Tyskland. Han ha använt sig av fem olika identiteter i Tyskland. Den andra av de två som misstänks för delaktighet i Åbodådet har under sin vistelse i Tyskland varit anhållen och utfört stölder.

I Sverige har det rapporterats om att en av dem som misstänks för delaktighet i terrordådet i Åbo även har dömts för sexualbrott i Finland. Mannen har överklagat domen.
