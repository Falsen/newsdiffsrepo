Publicerad:18 augusti 2017 02.38Uppdaterad:18 augusti 2017 15.12
SVT Nyheter
Anna H Svensson

Spansk polis har gripit en fjärde person, misstänkt för att vara inblandad i gårdagens terrorattentat. Man har inte sagt något om den gripne mannens identitet eller om det är den misstänkte föraren av skåpbilen som körde över ett stort antal människor på La Rambla i går.

Under en presskonferens på fredagen berättade polisen att man undersöker kopplingar mellan den explosion som skedde i ett hus i Alcanar, cirka 20 mil söder om Barcelona under onsdagen och de terrordåd som inträffade i Barcelona och den lilla kuststaden Cambrils under torsdagen och natten till fredagen.

Polisen berättade under presskonferensen dessutom att tre av de gripna personerna är av marockansk nationalitet och den fjärde personen är av spansk nationalitet.

Efter torsdagens terrorattentat i Barcelona i går, då en vit skåpbil i sick sack körde över ett stort antal fotgängare på den folktäta gågatan La Rambla, skedde ännu än attack i kuststaden Cambrils i natt.

De fem gärningsmännen försökte köra upp en skåpbil på en gångväg vid vattnet men sköts ihjäl av polis efter en skottväxling utbrutit. En av gärningsmännen försökte också knivhugga personer.

LÄS MER: Detta vet vi om misstänkta terrorattacken i Barcelona

Gärningsmännen hade också bombbälten på sig, men enligt Joaquim Forn, minister för Katalonien ska det ha varit attrapper.

En kvinna rapporterades på fredagen ha dött av sina skador av attacken i Cambrils. Ytterligare fem civila skadades och även en polis, uppger El País.

Attentatsmännen i Cambrils ska enligt El Mundo tillhöra en terroristcell som försökte efterlikna attentatet i Barcelona i går.

En person greps på fredagsmorgonen, misstänkt för att ha kopplingar till båda attackerna, i Barcelona och Cambrils.

Totalt har tre personer gripits. Men fortfarande jagas minst en person, bekräftar regionpresidenten i Katalonien. Polisen jagar just nu 17-årige Moussa Oukabir som ses som huvudmisstänkt och som ska ha kört skåpbilen som körde in i folkmassan på La Rambla. En av dem som tidigare gripits är hans bror Driss Oukabir.

LÄS MER: CIA varnade

I attacken i Barcelona i går dödades 13 människor och omkring 100 skadades. Bland de döda ska en treårig flicka ha funnits, skriver brittiska The Guardian. Dessutom ska en sexårig flicka vårdas på sjukhus för svåra skador.

Enligt spanska myndigheter kommer offren och skadade från tjugofyra olika länder. Än så länge finns det inga uppgifter om att svenskar ska vara drabbade.

TV: Dramatiska räddningsarbetet i Barcelona
