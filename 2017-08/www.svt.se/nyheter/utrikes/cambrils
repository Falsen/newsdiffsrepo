Publicerad:18 augusti 2017 02.38Uppdaterad:18 augusti 2017 18.24
SVT Nyheter
Anna H Svensson

Spansk polis har gripit en fjärde person, misstänkt för att vara inblandad i gårdagens terrorattentat. Enligt poliskällor ska föraren av skåpbilen vid torsdagens attack på La Rambla i Barcelona vara en av de fem gärningsmän som senare dödades i Cambrils, skriver El Pais.

Under en presskonferens på fredagen berättade polisen att man undersöker kopplingar mellan den explosion som skedde i ett hus i Alcanar, cirka 20 mil söder om Barcelona under onsdagen och de terrordåd som inträffade i Barcelona och den lilla kuststaden Cambrils under torsdagen och natten till fredagen.

Under presskonferensen meddelade polisen att man arbetar utifrån teorin att attentaten planerats under längre tid och att de tre händelserna är sammanlänkade.

Polisen bekräftade dessutom att tre av de gripna personerna är av marockansk nationalitet och den fjärde personen är av spansk nationalitet. De gripna personerna är 21, 28, 34, respektive 27 år gamla, enligt polisen.

En kvinna som skadades i attacken i Cambril rapporterades ha dött under fredagen. Totalt har nu 14 personer dött av attackerna och omkring 130 personer skadats.

Efter torsdagens terrorattentat i Barcelona i går, då en vit skåpbil i sick sack körde över ett stort antal fotgängare på den folktäta gågatan La Rambla, skedde ännu än attack i kuststaden Cambrils under natten till fredagen.

En personbil körde in i flera personer på en gångväg innan den krockade med en polisbil och välte.

En polis ska ensam ha dödad fyra av de fem misstänkta gärningsmännen, skriver The Telegraph.

Polisen sköt gärningsmännen efter att de närmat sig honom med machetes och yxor, enligt tidningen. Den femte flydde mot en park och högg en förbipasserande i ansiktet med kniv, innan han sköts av en polis.

Den knivhuggna kvinnan avled senare av sina skador. Totalt skadades fem civila och en polis vid attacken.

LÄS MER: Detta vet vi om misstänkta terrorattacken i Barcelona

Gärningsmännen hade också bombbälten på sig, men enligt Joaquim Forn, minister för Katalonien ska det ha varit attrapper.

Under fredagen rapporterade spanska medier att polisen gått ut med information att man söker en 17-årig vid namn Moussa Oukabir. Han ska vara bror till tidigare gripna Driss Oukabir, vars identitetsuppgifter ska ha hittats vid attentatsplatsen i Barcelona.

Driss Oukabir ska ha uppgett till polisen att hans pass och id stulits och överlämnade sig själv till polisen efter att bilder på honom börjat cirkulera på nätet, skriver The Guardian.

LÄS MER: CIA varnade

I de två attacken i går dödades 14 människor och omkring 130 skadades. Bland de döda ska en treårig flicka ha funnits, skriver brittiska The Guardian. Dessutom ska en sexårig flicka vårdas på sjukhus för svåra skador.

Enligt spanska myndigheter kommer offren och skadade från tjugofyra olika länder. Än så länge finns det inga uppgifter om att svenskar ska vara drabbade.

TV: Dramatiska räddningsarbetet i Barcelona
