Tolv år efter orkanen Katrina – New Orleans växer
Ingrid ThörnqvistUtrikesredaktör

Orkanen Katrina lämnade fasansfull ödeläggelse och kostnader för 1.500 miljarder kronor efter sig i kustområdena i delstaterna Mississippi och Alabama. Därpå följde också en politisk storm med mycket kritik mot myndigheterna för bristen på hjälpinsatser.

Miljonstaden New Orleans är extra känslig för orkaner eftersom halva staden ligger under havsnivån. Vallarna kunde inte stå emot vattenmassorna som dränkte 80 procent av staden i upp till sex meter djupt vatten.

Mississippiflodens naturliga skyddsvallar, levéerna, har nu förstärkts med stålrör ner till 20 meters djup under havsnivån. För att skydda staden mot stormfloder har man nu byggt höga skyddsmurar mot sjön Lake Pontchartrain och mot Mexikanska golfen.

LÄS MER: Orkanen Katrina i bilder

Året efter Katrina godkände kongressen extra pengar för att förbättra evakueringsplaner och öka möjligheten att kommunicera med befolkningen. Många av de fattiga svarta invånarna nåddes inte av varningarna om översvämningar.

Nu finns e-post- och sms-system som gör det möjligt för myndigheterna att nå ut till invånarna med larm om evakuering.

Man har även förstärkt möjligheterna att kommunicera med icke-engelsktalande och kan erbjuda mer stöd för människor med handikapp och även för invånare som vill evakuera sina husdjur.

LÄS MER: Tusentals flyr översvämningarna i Texas

Omkring 300.000 människor fick tillbringa veckor och månader i tillfälliga evakueringscenter eller mobila hem. I den berömda arenan Superdome och stadens konferenscenter trängdes 20.000 människor under svåra sanitära förhållanden.

Längs hela kusten förstördes eller skadades mer än en miljon hem och bara i New Orleans var 70 procent av husen skadade och många fick vänta länge på hjälp att flytta tillbaka.

Det riktades mycket kritik mot att hjälpinsatserna kom för sent. Det tog två dygn innan militären kallades in och myndigheterna var dåligt förberedda. Vreden riktades också mot dåvarande presidenten, George W. Bush, som kritiserades för att inte ha tagit problemen på tillräckligt stort allvar. Katastrofen slog hårdast med de fattiga och den afroamerikanska befolkningen.

Borgmästaren i New Orleans, Ray Nagin, blev dömd till fängelse för mutbrott och bedrägeri. Även chefen för beredskapsmyndigheten fick avgå. En kongresskommitté levererade tung kritik om brist på initiativ på alla nivåer.

Politiker och företagsledare i Texas skrev i våras ett brev till president Trump med krav på en kustbarriär för att skydda Houstonområdet.

President Obama försökte under sin sista tid vid makten påskynda bygget av kustbarriären men inget klartecken har ännu getts för bygget. Efter Katrina infördes strängare byggregler för att skydda miljön. President Trump vill upphäva reglerna för att påskynda de nya infrastruktursatsningar som han lovade i valrörelsen.

New Orleans tappade nära på hälften av sin befolkning efter Katrina men 80 procent har flyttat tillbaka. Även om klyftorna mellan olika stadsdelar alltjämt är stora växer staden i snabb takt. Och turisterna har börjat återvända till jazzens födelsestad. Den världsberömda historiska stadsdelen French Quarter sjuder av liv igen.

LÄS MER: Trumps Texasbesök kan avgöra hans presidentskap
