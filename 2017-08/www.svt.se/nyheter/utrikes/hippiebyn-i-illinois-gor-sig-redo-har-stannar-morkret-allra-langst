Hippiebyn i Illinois gör sig redo – här stannar mörkret allra längst
Ella BergerReporter i Makanda, Illinois

En neonfärgad linje löper genom hela Dave Dardis butik – ända ut på bakgården, och uppför stammen på ett av träden. Exakt här är mittpunkten för det totala mörkret som kommer att lägga sig över gatan mitt under förmiddagen.

Det fick Dave Dardis veta när en rymdforskare oväntat dök upp här för två år sedan.

– Jag var en av de första som fick veta om solförmörkelsen. När den kommer tänker jag stänga ner butiken, ta en öl och se hela spektaklet här utanför.

Makanda, Illinois. Stannar du till här en vanlig vecka är det troligast att du stöter på någon av de 600 personer som bor här. Emellanåt stannar någon till som läst om den sömniga lilla platsen som ett tillhåll för hippies. Dave Dardis var en av de första som bosatte sig här, i slutet av 70-talet.

LÄS MER: Nu ska NASAs jetplan jaga solförmörkelsen

Nu kommer han snart se besökare strömma in från hela världen.

– Det känns fantastiskt. Makanda har vunnit på det. Den går rakt igenom staden, rakt igenom min butik, rakt igenom min bakdörr och där fram också. I morgon ska vi måla linjen lite till så att den sträcker sig ut i dalen där utanför. Det blir roligt.

Att det här – om vädret är med – är en av de bästa platserna i USA att se solförmörkelsen går ingen förbi. De fem butikerna längs landsvägen som utgör stadskärnan skvallrar om det – som det nyöppnade ”solförmörkelseköket” eller Dave Dardis butik som säljer särskilda smycken som alla har med solen eller månen att göra.

Omkring 200.000 personer väntas ta sig till södra Illinois för att se fenomenet. Flest beger sig till Carbondale, den stad där det kommer att vara mörkt längst – 2 minuter och 36 sekunder. Myndigheterna räknar med att över 50.000 personer tänker se solförmörkelsen där.

LÄS MER: Mike har jagat mörkret i 38 år

Invånarna har fått rådet att förbereda sig som om det nalkades en naturkatastrof – tanka bilen med bensin och fylla skafferierna. Hotellen har varit slutsålda sen ett år tillbaka, infrastruktur har rustats upp för att stå pall. Skolor stänger ner för att bli parkeringsplatser och kyrkor förvandlas till nedkylningsstationer för svettiga besökare.

Ett utsålt stadium med 15.000 platser ska hålla i NASA:s officiella event.

Men faktum är att det finns en plats där entusiaster har chans till en ännu lite längre titt – Makanda. Flera tusen människor tros därför välja att vallfärda ut i skogen till den lilla byn.

Här beräknar NASA att mörkret ska vara i fyra sekunder till, den längsta tiden i hela landet.

Vi möter Karen och Heather, två bofasta som tillbringar kvällen på Dave Dardis bakgård. De längtar efter att se det som präglat hela byn de senaste två åren. Karen tänker klättra upp på en kulle för att se solförmörkelsen.

TV: Solförmörkelsejägarens tips för att njuta av stunden

– Jag har läst en hel del om den. Jag ser mest fram emot att se skuggan, väggen av mörker som sveper fram, det vill jag se. Men jag har också hört att kroppen kommer att kännas märklig på grund av att ljuset försvinner så fort.

– Åh, jag får rysningar när du säger sådär, säger Heather.

Känns det läskigt?

– Jag har hört att vissa tappar kontrollen helt, så kanske. Om det skiftar från dagsljus till mörker bara sådär? Det är ju lite läskigt. Och jag har hört att stjärnor kommer synas också.

Jeremy Schumaker var arbetslös när han fick ett tillfälligt jobb på det lilla turistkontoret som skapats för att ta hand om solförmörkelsen. Han blev utlovad tio till femton timmar i veckan, det blev 60 timmar.

– Jag är bara lite orolig nu för hur det ska bli med parkering. Vi har plats för 300 bilar, totalt. Men vi räknar med att det ska komma över 3.000 personer.

LÄS MER: Solförmörkelsen lockar miljonpublik

De senaste veckorna har han intervjuats av medier från hela världen. Men det var när rymdforskare från NASA dök upp som Jeremy Schumaker förstod vidden av det som snart ska hända.

– Det är helt galet att den här pyttelilla byn mitt ute i ingenstans i Illinois plötsligt är världens centrum. Jag var en nobody och nu är jag en mediekändis.

En fråga som ofta dyker upp är vad de ska ägna sig åt när minuterna passerat. Det finns en del i byn som ser fram emot att återgå till att vara en prick på kartan som andra små landsorter, berättar Jeremy Schumaker.

– Jag är så redo för att se det här nu, och sen ser jag fram emot min första lediga dag på väldigt länge.

Men lugnet blir kortvarigt på den lilla gatan i Makanda, Illinois. Nästa solförmörkelse i USA inträffar om bara sju år.

Även då går skuggan rakt igenom Dave Dardis butik.
