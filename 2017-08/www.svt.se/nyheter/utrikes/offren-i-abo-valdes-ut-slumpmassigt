Publicerad:19 augusti 2017 08.18Uppdaterad:19 augusti 2017 08.44
SVT Nyheter
Lars-Erik Taubert

Förutom den misstänkte gärningsmannen som vårdas på sjukhus greps flera andra personer på fredagen och togs in till förhör för att se om de har någon koppling till händelsen.

Åtta personer vårdas på universitetssjukhuset i Åbo. Tre av de, varav en är gärningsmannen, befinner sig på intensivvårdsavdelningen. Deras tillstånd ska vara stabilt, enligt tidningen Åbo underrättelser som intervjuat sjukvårdsdirektören.

LÄS MER: Detta har hänt

Många kom under kvällen till platsen vid Salutorget i centrala Åbo där knivattackerna inleddes på fredagseftermiddagen. Vissa tände ljus och lade ner blommor.

– Det är svårt att spekulera om det här, vi har inte alla fakta. Här samlas nu människor på torget och visar en sorts solidaritet, säger Joachim Hesthammer, till SVT vid 22-tiden på kvällen.

– Jag är född här i Åbo och jag skulle alltid tro att något sådant skulle hända här. Jag har bott i London och rest runt världen, det här är en sådan liten stad, säger Anette Ezeagbor, som återvänt till platsen där hon var strax efter händelsen  Hon kom ut från en butik vid torget och såg skadade ligga på marken.

Det var vid 16-tiden som den misstänkte gärningsmannen knivhögg flera personer här och sedan fortsatte mot Trätorget där polis några minuter senare kunde gripa honom efter att ha skjutit honom i benet. Två personer dödades och åtta skadades vid attacken. Motivet är ännu okänt, men offren verkar ha valts ut slumpmässigt konstaterar polisen efter att ha hört de skadade som vårdas på sjukhus.

LÄS MER: Vittnet: ”Såg blod”

Det verkar som om det var helt slumpmässiga förbipasserare, men det utreds förstås också, säger kommisarie Markus Laine till Yle.

Polisen höjde beredskapen i hela landet direkt efter dådet och snabbt finnas misstankarna att det kunde röra sig om ett terrordåd. Flera vittnen har berättat för bland annat Yle:s reporter på plats att de hört någon ropa på arabiska ”Allahu Akbar”. Polisen kunde inte bekräfta den uppgiften och sade på en presskonferens på kvällen att gärningen inte utreds som ett terrordåd.

Vid 23-tiden på kvällen hade den misstänkte, som vårdas på sjukhus för sina skador, ännu inte förhörts och polisen kunde inte heller uppskatta när förhör kan inledas.

– Så fort som möjligt. Då den misstänkte är i ett sådant skick att vi kan förhöra, då inleder vi förhör, säger kommissarie Markus Laine till Yle.

Det sitter övervakningskameror vid torget vars innehåll analyseras för att klarlägga förloppet. Polisen skulle under natten fortsätta att försöka klarlägga den unge mannens identitet och samarbetar internationellt med andra stater och Europol.

LÄS MER: Han såg hela knivattacken
