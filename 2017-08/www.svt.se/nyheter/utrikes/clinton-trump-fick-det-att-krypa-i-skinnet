Clinton: ”Trump fick det att krypa i skinnet”
TT

Förloraren i presidentvalet i USA skildrar sina minnen av valkampen i en bok som släpps i september. Tv-kanalen MSNBC sände på onsdagen inspelade utdrag ur boken, upplästa av Clinton själv.

Det framgår att den demokratiska presidentkandidaten kände sig jagad över scenen av sin republikanske motståndare i den andra tv-sända valdebatten, den 9 oktober. Det var bara ett par dagar efter publiceringen av en video där Trump skröt om att hans kändisstatus gjorde det fritt fram för honom att tafsa på kvinnor.

LÄS MER: Hillary Clinton: FBI och Ryssland kostade mig valsegern

”Vi var på en liten scen och oavsett vart jag gick så följde han mig nära, stirrade på mig, gjorde miner. Det var otroligt besvärande”, minns Clinton.

Hon frågar sig retoriskt vad hon skulle ha gjort. Skulle hon ha tittat honom i ögonen och högt och ljudligt sagt: ”Håll dig undan, ditt äckel. Försvinn från mig. Jag vet att du älskar att skrämma kvinnor, men du kan inte skrämma mig”.

I stället fortsatte hon att svara på frågor från publiken: ”Jag behöll mitt lugn, tack vare ett livslångt hanterande av besvärliga män som försöker bli kvitt mig”.

Nu undrar hon om det var rätt val, framgår det av boken.

LÄS MER: Lågt förtroende för Trump i ny mätning

Clinton beskriver inledande att boken inte är en komplett skildring av valrörelsen. Det är inte upp till henne att skriva den, eftersom hon har för kort distans till den och för stor del i den, förklarar hon. Hon vill i stället redogöra för händelser som hon önskar att hon hade hanterat på ett annat sätt.

Hon säger i kommentaren att det inte var lätt att skriva boken.

”Varje dag som jag var presidentkandidat, så visste jag att miljoner människor räknade med mig och jag stod inte ut med tanken på att göra dem besvikna, Men det gjorde jag”.

Boken ”What happened” (Det som hände) släpps i USA den 12 september.
