Misstänkta terrorister i rätten i Spanien
TT

Terrorcellen i Katalonien planerade en större attack än den som genomfördes på La Rambla i torsdags. Den ursprungliga planen innefattade instuvade gascylindrar i skåpbilar som skulle placeras vid La Rambla, Barcelonas berömda kyrka La sagrada familia och i hamnen, skriver flera spanska medier.

De fyra gripna som förhördes i häktesförhandlingar under tisdagen pekar ut imamen som dog i en explosion i ett hus i Alcanar på onsdagen som hjärnan bakom attacken. När han dog ändrades planen.

LÄS MER: Detta vet vi om terrorattacken i Barcelona

Erkännandet går i linje med polisens teori om att attacken med skåpbil var ett slags ”plan B”.

I domstolsdokumenten framgår det att terrorcellens medlemmar hann köpa knivar och en yxa mellan torsdagens två attacker. Polisen har även hittat dokument med kopplingar till terrornätverket IS hemma hos dem.

Den franska tidningen Le Parisien rapporterar att bilen som användes i Cambrils ska ha varit i Paris omkring en vecka innan terrordåden i Barcelona och Cambrils genomfördes.

Det bekräftas av Frankrikes inrikesminister Gerard Collomb som dock inte sa något om när, var eller varför, bara att den hade fastnat på fartkameror i en del av den franska huvudstaden.

”Den här gruppen kom till Paris men det var en hastig ankomst och avresa”, sa inrikesministern enligt nyhetsbyrån AP.

Collomb sa även att cellen var ”helt och hållet spansk” och inte något Frankrike hade kännedom om.

Polisen i Katalonien undersöker också om det finns några kopplingar mellan denna terrorcell och terrorister i Belgien. Anledningen ska vara att den nu döde imamen, som tros ha varit hjärnan bakom attentatet i Spanien, ofta reste till Belgien och befann sig strax utanför Bryssel kort innan terrordåden där i mars 2016.

En av dem som förhördes på tisdagen var den 28-årige mannen som hyrde skåpbilarna som användes i Barcelona och Cambrils. Hans id-handlingar hittades i en av bilarna och till en början anmälde han dem stulna.

Under förhöret ändrade han sig och sa att han hade hyrt dem i tron att de skulle användas till en flytt. Mannen är bror till en av de fem terrorister som sköts till döds av polisen i Cambrils. Mannen förnekar att han är del av en terrorcell och säger att han hittade på att id-handlingarna stulits utav rädsla.

En av de fyra gripna, en 21-åring, har erkänt att han var en del av terrorcellen. Han är den ende personen som var med under explosionen i huset i Alcanar som fortfarande är vid liv.

21-åringen, 28-åringen och en man som äger ett cybercafé i de terrormisstänktas hemstad Ripoll hålls kvar i förvar, medan den fjärde misstänkte försattes på fri fot.

Det kan ta månader eller till och med år innan en rättegång kan äga rum.

Åtta andra medlemmar av terrorcellen har dödats, antingen av polis eller i en explosion i den misstänkta bombfabriken i huset kvällen innan dådet.

LÄS MER:  Skjutne mannen är 22-årige Yones Abouyaaqoub

På måndagen sköt polis ihjäl Younes Abouyaaqoub, den 22-åring som misstänks ha kört skåpbilen längs turisttäta La Rambla i Barcelona.

Abouyaaqoub var den sista av de tolv personer som tros ha planerat de dödliga dåden i Barcelona och Cambrils som befann sig på fri fot.

Terrornätverket IS säger sig ligga bakom dådet i Barcelona samt den separata attacken i Cambrils. Sammanlagt dödades 15 personer och omkring 130 skadades.
