Harvey på väg att förlora sin energikälla
Iva Horvatovic

Stormen Harveys fem dagar av konstant regn har tvingat tusentals Texasbor att lämna sina hem, men nu kommer ljusningen. På onsdagsmorgonen kikade solen fram i Houston och de närmaste dagarna väntas regnet upphöra, men det kommer att ta tid för vattnet att sjunka undan.

Ovädret rör sig nu nordost och väntas avta.

– När Harvey lämnar det varma vattnet i Mexikanska golfen förlorar den sin huvudsakliga energikälla. Men det är fortfarande ett mycket intensivt lågtryck som kommer att ge stora regnmängder och översvämningar på annat håll, säger SVT:s meteorolog Nils Holmqvist.

LÄS MER: Detta har hänt: Stormen Harvey

På onsdagsmorgonen nådde stormen delstaten Louisiana. Även Arkansas, Tennessee och Missouri väntas få mycket regn, men de kommer troligen inte drabbas lika hårt.

– Med 150-200 mm regn kommer det att bildas översvämningar på annat håll också. Regnmängderna motsvarar 150-200 liter vatten per kvadratmeter.

Kommer vi att se några konsekvenser av Harvey i Sverige?

– Jorden är rund och allt väder hänger ihop. Men vi kommer inte se några direkta påverkningar i Sverige och ovädret kommer inte att korsa Atlanten.

TV: Översvämningarna lockar alligatorer, ormar och myror till trädgårdarna
