Spansk polis har hittat 120 butangasbehållare
TT

Den 22-årige man som tros ha kört skåpbilen in i människorna på Las Ramblas fortfarande på fri fot.

– Om vi visste att han var i Spanien, och var, så skulle vi gripa honom. Men vi vet inte var han är, säger Kataloniens polischef Josep Lluis Trapero, enligt AFP.

Han säger att föraren är identifierad och att han var ensam i bilen. En anonym polis bekräftar för nyhetsbyrån AP att tre hyrbilar kopplats till 22-åringens kreditkort, varav den skåpbil han använde på Las Ramblas är en.

LÄS MER: Imam jagas av polisen – kopplas till bombdåden i Madrid

Polisen arbetar utifrån hypotesen att det finns totalt tolv misstänkta i utredningen kring terrordåden, säger en talesperson för den katalanske polisen. Endast en av dem är enligt polisen på fri fot – den 22-årige man från Marocko, som polisen namngivit, och som pekats ut som gärningsmannen i det blodiga dådet Barcelona. Hela den terrorcell som tros ligga bakom dåden är därmed ”neutraliserad”, enligt katalanska myndigheter.

Tre marockanska och en spansk medborgare har hittills gripits misstänkta för kopplingar till dåden och fem personer sköts ihjäl av polis i den attack som utfördes i Cambrils bara timmar efter dådet i Barcelona.

Poliskällor uppger för tidningen El País att polisen har hittat biologiska spår efter åtminstone tre personer i det hus som exploderade i staden Alcanar i onsdags. En av dem kan enligt spanska medier vara en imam i flera av de misstänktas hemstad, Ripoll, som varit försvunnen sedan i juni.

Polisen kunde på morgonen inte bekräfta uppgifterna, men sade senare under dagen att två personer identifierats utifrån kvarlevorna i huset, där även omkring 120 gasbehållare hittats.

– Vi börjar se tydligt att det (huset i Alcanar) var den plats där de förberedde sprängämnen för en eller flera attacker i Barcelona, säger Kataloniens polischef Josep Lluis Trapero.

LÄS MER: Detta har hänt: Terrorister slog till mot två städer

14 människor dödades och över 130 skadades i de båda terrordåden. På söndagen var fortfarande 54 personer kvar på sjukhus. För tolv av dem betecknas tillståndet som allvarligt, enligt AFP.

Under söndagen deltog bland andra kung Felipe och Mariano Rajoy i en mässa för att hedra offren för dåden i den berömda katedralen Sagrada Familia i Barcelona.

På kvällen kommer en tyst minut även att hållas innan premiären i den spanska fotbollsligan, när Barcelona tar emot Real Betis under stort säkerhetspådrag på Camp Nou. För att hedra offren för de dubbla terrordåden i staden ska båda lagen bära sorgeband.
