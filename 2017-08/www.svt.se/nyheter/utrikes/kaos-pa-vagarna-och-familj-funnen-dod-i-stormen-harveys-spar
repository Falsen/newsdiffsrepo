Kaos på vägarna och familj funnen död i stormen Harveys spår
Mathias Gerdfeldter

Det tropiska ovädret Harvey fortsätter sin förödande framfart över södra USA, och fler och fler orter dränks under de historiska regnmängderna.

Metropolen Houston har hört till de värst drabbade områdena, men även flera städer i delstaten Texas har ödelagts av vattenmassorna.

Bland andra städerna Beaumont och Port Arthur har förvandlats till vad som beskrivs som vattenfyllda ödemarker, efter att närmare en meter regn fallit över orterna under onsdagen. Minst två personer har bekräftats döda i Beaumont, och hundratals har flytt sina hem, rapporterar NBC News.

LÄS MER: Upp till 40.000 hem förstörda i Harveys spår

Den senaste sammantagna dödssiffran kopplad till ovädret överstiger nu 30 personer, men den växer kontinuerligt. I takt med att siffran ökar framkommer också historien som visar på många av invånarnas hjälplöshet inför vädrets makter.

I Port Arthur blev de boende på ett ålderdomshem strandsatta när vattennivå sakta steg upp mot fastigheten. Båtar tog sig så småningom fram till hemmet och de äldre, vissa säng- eller rullstolsburna, fick evakueras.

– Det gör ont i hjärtat på mig... De förtjänar inte detta, berättar en anställd vid boendet för AP.

Under onsdagen kunde polis i Houston bekräfta att man funnit sex avlidna personer, ur samma familj, i en bil som svepts undan av forsande vattenmassor.

Bilen hade i söndags fastnat i lera medan en familj försökte ta sig undan det stigande vattnet. En man lyckades ta sig ut genom ett av bilens fönster, men mannens fyra barn, mellan sex och sexton år gamla, liksom hans egna föräldrar kunde inte räddas ur bilen. De anmäldes som saknade sedan bilen slutligen sveptes i väg.

TV: Översvämningarna lockar alligatorer, ormar och myror till trädgårdarna

Först flera dagar senare började vattnet i det aktuella området dra sig undan, och polis upptäckte och kunde undersöka den saknade bilen.

– Våra värsta farhågor har besannats, säger polischefen Ed Gonzalez, i ett uttalande, där de sex bekräftades döda.

– Jag befarar att vi kommer att hitta ännu fler.

Samtidigt som många försöker fly undan skyfallen, har många av bilvägarna i de utsatta områdena blivit obrukbara till följd av översvämningarna.

LÄS MER: Broar och vägar kollapsar efter översvämningarna

Längs en motorväg i sydvästra Texas har bilister blivit strandsatta vid en rastplats i över ett dygn, sedan påfarten till motorvägen svämmats över.

En kvinna vid rastplatsen berättar för AP att hon nyss hade varit och hämtat ut sin nya kattunge, när hon blockerades av vattenmassorna, och fick tillbringa det första dygnet med det nya husdjuret, som har fått namnet Harvey, i sin bil.

På en annan väg, väster om Houston, har en man skottskadats och en annan gripits, efter att ett bråk urartat i de långa köer som uppstått på de få vägar som fortfarande är i bruk.

Sammanlagt har nu 30.000 Texasbor flytt sina hem och sökt skydd i olika center som myndigheterna har iordningställt, rapporterar NBC News. Samtidigt har närmare 200.000 personer begärt stöd från USA:s regering sedan deras hem slukats av vattenmassorna.

LÄS MER: Harvey – detta har hänt

På onsdagskvällen lokal tid nedgraderas Harvey ytterligare till ett tropisk lågtryck, men katastrofläget kvarstår och det akuta arbetet är långt ifrån över. Tusentals väntar fortfarande på att räddas från några av de värst utsatta områdena.

– Detta kommer att bli en frustrerande och smärtsam process, säger Brock Long, administratör vid den amerikanska krismyndigheten Fema.
