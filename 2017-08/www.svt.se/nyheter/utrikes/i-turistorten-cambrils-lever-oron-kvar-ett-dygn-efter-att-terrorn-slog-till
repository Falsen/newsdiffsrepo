I turistorten Cambrils lever oron kvar – ett dygn efter att terrorn slog till
Niklas Svensson

Både stranden och strandpromenaden i Cambrils är fulla av folk. Att turiststaden drygt tio mil söder om Barcelona  natten mot fredag var centrum för det andra attentatet inom loppet av timmar syns egentligen inte. Folk rör sig som vanligt i den strålande solen.

– De kom körande därifrån, säger Juan Dominguez Albarez och pekar längs vägen som går längs strandpromenaden.

LÄS MER: Detta har hänt: Terrorister slog till på gågata

Juan driver en matbutik nära den plats där gärningsmännens bilfärd tog slut och de sköts av polis.

– Jag hörde hur en bil accelererade och körde mot poliser som stod en bit bort. Strax därefter så voltade den. De började ta sig ur bilen men polisen var snabb, berättar han.

LÄS MER: Terrorns offer i Spanien kom från över 30 länder

Minuter senare skulle han ha stått vid busshållplatsen längs attentatsmännen färd.

– När jag gick på bussen senare kände jag mig rädd. Man känner också en oro för familj och vänner. Men nu tänker jag att vi måste fortsätta, livet fortsätter.

Att livet måste fortsätta är ett återkommande tema bland de vi pratar med. Samtidigt så finns det en oro bland folk. En dubbel sådan. Dels handlar det om själva säkerheten, dels om hur terrordådet kan påverka en stad som lever på turism, inte minst om det skulle ske igen.

– Det var fruktansvärt det som hände. Nu hoppas jag att saker kan återgå till det normala. Det är sommar, det är semester. Jag känner mig inte rädd, men jag märker att grannar och vänner är oroliga, säger Victoria Berlin som driver en skobutik i Cambrils.

Cristian Collao Venegas driver en bar i området. Han säger också att det finns en viss nervositet.

– Det här är en väldig lugn och tyst ort vanligtvis och attentatet har påverkat. I går välte en tv-ställning, och folk reagerade väldigt mycket kraftigare än de skulle gjort annars, säger han och gestikulerar för att illustrerar människor som rycker till och ställer sig upp.

LÄS MER: Younes, 22 misstänks för Barcelonadådet

På barens uteservering samlas människor som jobbar i affärer och kontor precis bredvid. Och de uppmanar honom att berätta om natten för terrordådet.

– Det hördes först en rejäl smäll följt av flera korta lägre, säger han och härmar ljudet av skottlossning.

– Gästerna flydde in i baren. Vi var 15-20 personer och jag stängde, låste och släckte.

Efter någon timme försökte han titta ut men blev snabbt tillsagd av en polis som rörde sig i området. Cambrilborna uppmanades efter dådet att hålla sig inomhus. Cristian drog också ner metalljalusierna framför barens fönster.

– Folk var rädda och grät, berättar han.

Där satt de sen trångt i ytterligare ett par timmar.

– Plötsligt bankade det på metallskyddet. Bang Bang bang! De skrek att det var polis och att vi skulle öppna. Är det sant frågade jag? Man kan ju inte veta tänk om det var en terrorist utanför? Efter några vändor så gläntade jag dock på skyddet och som tur var så var det ju polis, säger han.
