Publicerad:18 augusti 2017 15.49Uppdaterad:18 augusti 2017 18.25
SVT Nyheter
Karina Segura Morberg

Enligt ögonvittnen ska knivskärningar ha utspelat sig på två platser i Åbo:på Trätorget och Salutorget. Enligt vittnesuppgifter ligger flera människor på marken på de båda torgen.

– En person ligger täckt med ett lakan i hörnet av torget. Bredvid ligger en handväska och en sko, säger Andy Ödman, YLE:s reporter som befinner sig vid Salutorget.

YLE:s reporter på plats uppger att han träffat flera av varandra oberoende vittnen som säger att de hört någon ropa ”Allahu Akhbar”. En uppgift som polisen inte kan bekräfta.

LÄS MER: Vittnet Aimi var bara meter från attacken: ”Förstod inte att det var så allvarligt”

Det finns ännu inga uppgifter om gärningsmannen, säger polisen vid en presskonferens. Polisen har i nuläget en person misstänkt för dådet, men de söker efter fler eventuella gärningsmän.

Nio personer fördes till Universitetssjukhuset i Åbo, rapporterar svensk YLE, men hänvisning till nyhetsbyrån STT. Vid 17.30-tiden bekräftade sjukhuset att en person hade avlidit av sina skador, uppger nyhetsbyrån STT. Under en presskonferens bekräftade polisen ytterligare ett dödsfall kopplat till händelsen.

En misstänkt gärningsman sköts i benet av polis och greps efter knivskärningen. Han vårdas på sjukhus. Det är oklart vad motivet till händelsen är eller exakt hur händelseförloppet gått till.

Under presskonferensen sa Polisen att de betraktar händelsen som över men vill vara hundra procent säker och fortsätter sina undersökningar.

Säkerhetspolisen skriver via sin twitter att även de deltar i polisarbetet. De skriver också att: ”Det är för tidigt att utvärdera mer exakt vad som har hänt eller bakgrunden.”

Allmänheten ombeds undvika de centrala delarna av staden. Ett stort polispådrag pågår och ambulanser ska vara på plats.

Polisen meddelade via sitt twitterkonto att de att höjer sin beredskap i hela landet.

President Sauli Niinistö och delar av regeringen har varit i kontakt med Åbo och inrikesministern Paula Risikko är på väg dit. Finlands statsminister Juha Sipilä skriver på Twitter att regeringen följer vad som händer i Åbo och att regeringen ska sammankallas senare i dag med anledning av händelserna.

Texten uppdateras
