Publicerad:18 augusti 2017 15.49Uppdaterad:18 augusti 2017 19.55
SVT Nyheter
Karina Segura Morberg

Det var vid 16-tiden, lokal tid, som polisen fick larmet om att en knivattack ska ha skett i Åbo.

Enligt vittnesuppgifter skedde attackerna på två olika ställen i Åbo: på Trätorget och Salutorget. Enligt vittnesuppgifter låg flera människor på marken på de båda torgen.

YLE:s reporter på plats uppgav att han träffat flera, av varandra oberoende vittnen, som hävdat att de hört någon ropa ”Allahu Akbar”. En uppgift som polisen inte kan bekräfta.

LÄS MER: Vittnet Aimi var bara meter från attacken: ”Förstod inte att det var så allvarligt”

Tre minuter efter att polisen fått in larmet kunde en misstänkt gärningsman gripas, efter att ha blivit skjuten i benet. Det är oklart vad motivet till händelsen är eller exakt hur händelseförloppet gått till.

Det finns ännu inga uppgifter om vem den gripne gärningsmannen är, säger polisen vid en presskonferens. Polisen har i nuläget en person misstänkt för dådet, men de söker efter fler eventuella gärningsmän. Enligt polisen har gärningsmannen använt en kniv som vapen vid attacken. Polisen hoppas att materialet från övervakningskamerorna ska visa hur många personer som var inblandade.

Ett av offren avled på plats på Salutorget och en person avled på sjukhuset.

Flera skadade personer vårdas under kvällen på Åbo universitetscentralsjukhus, och två av dem har opererats akut. Uppgifterna om hur många personer som skadats vid dådet går isär: en representant för sjukhuset nämner siffran nio, medan polisen säger att sex personer har skadats, rapporterar Yle.

Polisen fick under presskonferensen frågan om Åbo är säkert. ”Ja” blev svaret.

Säkerhetspolisen skriver via sin twitter att även de deltar i polisarbetet. De skriver också att: ”Det är för tidigt att utvärdera mer exakt vad som har hänt eller bakgrunden.”

Allmänheten ombeds undvika de centrala delarna av staden. Ett stort polispådrag pågår och ambulanser ska vara på plats.

Polisen meddelade via sitt twitterkonto att de att höjer sin beredskap i hela landet.

Finlands statsminister Juha Sipilä skrev på Twitter att regeringen följer vad som händer i Åbo och att de ska sammankallas senare i dag med anledning av händelserna.

Texten uppdateras
