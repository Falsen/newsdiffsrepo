Macron har lagt en kvarts miljon på smink – hittills
Mathias Gerdfeldter

Skönheten har sitt pris. I det franska presidentpalatset ett rätt så saftigt sådant.

Frankrikes president Emmanuel Macron har sedan han tillträdde för tre och en halv månad sedan lagt 26.000 av skattebetalarnas euro, motsvarande närmare en kvarts miljon svenska kronor, på smink.

Den franska tidningen Le Point har tagit del av två fakturor, på 10.000 respektive 16.000 euro, från den sminkös som sett till att den franska statschefen alltid kunnat visa sin bästa sida vid offentliga framträdanden. Elyséepalatset har godkänt båda fakturor.

LÄS MER: Presidentens nya porträtt utlöste kavalkad av manipulationer

Presidents stab har efter att uppgifterna framkommit försäkrat att summan inte kommer att bli lika hög i framtiden.

– Vi fick kalla in en person på grund av ett brådskande fall, förklarar man i ett uttalande till franska BFMTV.

Sminkösen ska också ha rest tillsammans med Macron, för att garantera hans statsmannamässiga patina även på resande fot.

Den höga summan har väckt upprördhet i franska sociala och traditionella medier, men kan samtidigt jämföras med den faktiskt ännu dyrare kosmetiska notan för Macrons föregångare.

LÄS MER: Det här är Frankrikes nya president

Den forne presidenten François Hollande avlönade sin sminkös 6.000 euro i månaden, och hade även en privat frisör som fick 10.000 euro i månaden för sina tjänster.

Den senare utgiften hånades grundligt i Frankrike när den framkom i media, då Hollande inte har den allra kraftigaste hårväxten.

Elyséepalatsets personal sa dock då till sitt försvar att frisören alltid var på standby, och var tillgänglig för att fixa till statschefens frisyr så många gånger det krävdes under dygnet.

Även presidenten dessförinnan, Nicolas Sarkozy, ska ha haft en nota på 8.000 euro varje månad för skönhetsunderhåll.
