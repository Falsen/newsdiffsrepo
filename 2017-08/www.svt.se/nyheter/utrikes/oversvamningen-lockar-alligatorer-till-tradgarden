Översvämningen lockar alligatorer till trädgården
Iva Horvatovic

Människor är inte de enda som evakuerar sina hem i orkanen Harveys spår, även Houstons djurinvånare har tvingas bort. Ovanligt många Houstonbor har de senaste dagarna hittat alligatorer och ormar i sina trädgårdar.

Att Texasbor hittar en alligator i sin trädgård är inte jätteovanligt, säger Chris Stephens, som jobbar med att ta hand om vilsna krokodiler, men de senaste dagarna har han fått fler samtal än normalt från områden i Houston där djuren vanligtvis inte håller till.

Läget i staden, med bland annat avstängda vägar, gör dock att han bara kan rycka ut om situationen är livshotande, säger Stephens till Washington Post. Hittills har företaget fått omhänderta tre alligatorer, alla mellan en och en och en halv meter långa.

LÄS MER: Detta har hänt · Stormen Harvey

Houston är hem till hjortdjur, tvättbjörnar, miljarder eldmyror, tusentals alligatorer och fler än 20 ormarter som nu också fått lämna sina hem.

Stephens manar dem som stöter på ett farligt djur att förbli lugna, inte drabbas av panik och absolut inte försöka att ta ett foto med djuret.

– De tvingades bort från sina dammar och sina floder. De tvingas också evakuera, säger han till Washington Post.

Alla de över 20 ormarterna klarar av att simma och kommer att försöka ta sig så högt upp de kan. Det har kommit flera rapporter från Houston om ormar som simmar i vattnet och krälar på husväggar, men de flesta av dem är ofarliga och kommer inte att gå till attack om de inte känner sig störda.

BILDSPEL: Före och efter – se förödelsen efter stormen Harvey

Stadens största djurproblem kan bli eldmyror som överlever översvämningar och bildar flera meter breda öar av tusentals insekter.

Eldmyror är en ovanligt aggressiv myrsort vars bett ger kliande och blossande sår. Efterföljande infektioner kan vara allvarliga och i värsta fall orsaka allergiska reaktioner som dödar. De öar myrorna bildar kan hålla ihop i flera veckor.

En invasion av eldmyror gör inte bara människors tillvaro obehaglig utan ställer även till det för präriehönor som äter samma mat.

Även fladdermössen som bor under broarna lever farligt när vattennivåerna stiger. En del har flyttat in i närbelägna byggnader, andra tas om hand av djurorganisationer.

De djur som inte klarar av stora vattenmängder kommer troligtvis att drunkna vilket kan leda till en invasion av flugor i Houstonområdet.

LÄS MER: Minst 18 döda i översvämningarna
