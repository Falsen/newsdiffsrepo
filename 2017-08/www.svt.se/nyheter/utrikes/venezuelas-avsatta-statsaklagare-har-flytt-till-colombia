Publicerad:19 augusti 2017 03.40Uppdaterad:19 augusti 2017 03.48
SVT Nyheter
Mathias Gerdfeldter

Venezuelas tidigare statsåklagare Luisa Ortega Díaz har flytt till Colombia tillsammans med sin man German Ferrer, dagen efter det att högsta domstolen i Venezuela utfärdat en arresteringsorder mot Ferrer.

Colombianska myndigheter bekräftar att paret har landat i Bogotá ombord på ett privat plan från Aruba. Colombias migrationsmyndighet uppger också att de fullgjort migrationsprocessen och nu välkomnas in i landet.

Det är i nuläget oklart om paret avser söka politisk asyl i landet.

LÄS MER: Domstol stänger av statsåklagaren

Både Ferrer och Ortega Díaz har varit nära Venezuelas socialistiska regering men bröt nyligen med president Nicolás Maduro och har kritiserat honom hårt.

Luisa Ortega Díaz har högljutt kritiserat Maduro och försökte hindra installation av den nya författningsförsamlingen, som ska kunna skriva om grundlagen efter regeringens önskemål. Hon har även startat en utredning om valfusk kring valet till församlingen.

LÄS MER: Statsåklagarens kontor i Venezuela omringat av militär

Beslutet att stänga av statsåklagaren från sitt jobb togs formellt av landets regeringsvänliga högsta domstol. Beslutet från domstolen innebär att hon inte får arbeta tills en utredning mot henne om maktmissbruk är klar.

Den forna statsåklagaren har tidigare sagt att domstolen inte har mandat att stänga av henne.

– Jag kommer inte att erkänna något beslut från de illegitima domarna, har hon tidigare sagt.

LÄS MER: Venezuelas konstituerande församling hävdar stor makt

Avsättandet av Ortega Díaz blev också ett av den nyvalda författningsförsamlingens allra första uppdrag.

LÄS MER: Här är turerna kring valet i Venezuela
