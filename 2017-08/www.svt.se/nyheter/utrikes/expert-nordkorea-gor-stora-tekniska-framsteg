Expert: ”Nordkorea gör stora tekniska framsteg”
Ingrid ThörnqvistUtrikesredaktör

– Det är artonde gången som Nordkorea provskjuter robotar i år, det är en enorm ökning på kort tid, säger Jerker Hellström på FOI, Totalförsvarets forskningsinstitut, till SVT Nyheter.

Den nordkoreanska roboten som sköts över Japan är troligtvis en mellandistansrobot, rapporterar Reuters under tisdagen.

LÄS MER: Japan: Nordkorea har avlossat en ny robot

Han säger att Nordkorea har varnat för att man kommer att skjuta sina robotar över Japan. Det är enda sättet att nå de amerikanska militärbaserna på ön Guam. I Japan tas testerna på stort allvar och även i Kina är ledarna oroliga för utvecklingen.

– Kina vill inte ge USA anledning att öka sin militära närvaro i regionen tillsammans med Japan och Sydkorea. Det finns en oro för regional kapprustning. Målsättningen är att minska antalet kärnvapen – inte tvärtom, säger Jerker Hellström.

LÄS MER: ”Effektivt budskap, att passera över Japan”

Kina är mån om sina goda handelsförbindelser med Nordkorea och även Ryssland har ökat sitt engagemang i regionen, hävdar Jerker Hellström.

– Ryssland vill öka sitt politiska inflytande i området och har planer på att bygga en gasledning tvärs över Koreahalvön, säger Jerker Hellström, som följer den säkerhetspolitiska utvecklingen i regionen för FOI.

LÄS MER: Ryssland: ”Vi är extremt oroade”

Han anser att USA, genom utrikesminister Rex Tillerson, den senaste tiden tonat ner retoriken mot Nordkorea och gjort mer konstruktiva uttalanden.

Det finns förhoppningar i Washington att man genom de sanktioner som FN nyligen antog, kan tvinga Nordkorea tillbaka till förhandlingsbordet. Men det kommer olika budskap från USA, även när det gäller eventuella planer på att störta regimen i Nordkorea.

LÄS MER: Här är nyckelspelarna i Nordkoreakrisen

Även om robottesterna inte alltid varit lyckade är experter överens om att Nordkorea gjort stora tekniska framsteg, större än förväntat.

Robottesten är delvis ett svar på de stora amerikanska militärövningarna den senaste tiden.– Nordkorea vill visa sitt missnöje med övningarna och samtidigt behöver man fortsätta att testa sina robotar, säger Jerker Hellström, FOI.
