Trump om Nordkoreas robot: ”Alla alternativ är möjliga”
Karolina Schützer

USA:s president Donald Trump uttalar sig nu efter robotuppskjutningen från Nordkorea.

– Alla alternativ är möjliga, säger han i ett uttalande, rapporterar Reuters.

Regimen i Pyongyang har enligt Trump ”visat upp sitt förakt för sina grannar, för alla medlemmar i FN, och för grundläggande standarder för acceptabelt beteende på världsarenan”.

– Världen har mottagit Nordkoreas senaste budskap högt och tydligt, säger Donald Trump.

Reaktionerna på den robot som Nordkorea avfyrade över Japan är starka och nu skärps tonläget i världen. Sydkorea svarade med att släppa åtta bomber i en övning och Kina menar att ”spänningarna har nått en brytpunkt”.

Dessutom säger den ryska regeringen att de är ”extremt oroade” av situationen i Nordkorea, rapporterar Reuters med hänvisning till den statliga ryska nyhetsbyrån Ria Novosti.

– Vi ser en tendens till upptrappning. Vi är extremt oroade av den allmänna utvecklingen, säger Rysslands vice utrikesminister Sergej Ryabkov till Ria Novosti.

Vid lunchtid på tisdagen sa Nordkoreas ambassadör, Han Tae Song, till FN i Genève att hans land måste få försvara sig och menar att det är USA som driver konflikten framåt.

– Nu när USA öppet har visat sina fientliga intentioner mot Demokratiska folkrepubliken Korea, genom aggressiva gemensamma militärövningar trots upprepade varningar, har mitt land all anledning att svara med hårda motåtgärder i självförsvarssyfte, säger han.

Han menar att USA bär allt ansvar för det som nu sker i regionen.

– USA bör hållas ensamt ansvarigt för de katastrofala konsekvenser detta kommer att föra med sig, fortsätter Han Tae Song.

Japans premiärminister Shinzo Abe kommenterade snabbt den avfyrade roboten:

– Det är det allvarligaste hotet någonsin, säger Japans premiärminister Shinzo Abe.

Samtidigt kallar FN:s säkerhetsråd till ett extrainsatt möte.

Några timmar efter Nordkoreas uppskjutning svarade Sydkorea med att utföra en militärövning – ett sätt att visa sin styrka. Sydkorea släppte under övningen åtta bomber av typen MK84 över ett så kallat ”simulerat mål” i provinsen Gangwon, ett särskilt testområde, som gränsar till Nordkorea, det skriver CNN.

Flera analytiker menar att robotuppskjutningen visar på en ny nivå av styrka från Nordkorea.

– Det är en stor sak att man väljer att flyga över Japan, som man tidigare har undvikit under flera år, säger David Wright, vid Global Security Program till CNN.

LÄS MER: Japan: Nordkorea har avlossat en ny robot

Senatorn Lindsey Graham skrev på Twitter under natten att uppskjutningen av roboten innebär att konflikten eskalerar.

Även regeringens talesperson i Japan, Yoshihide Suga, kallar roboten för ett ”allvarligt säkerhetshot mot Japan” och poängterar att uppskjutningen bryter mot FN:s resolutioner.

– Vi kommer att anstränga oss till vårt yttersta för att beslutsamt skydda vårt folks liv, säger landets premiärminister Shinzo Abe.

Ett extrainsatt möte i FN:s säkerhetsråd ska nu hållas sent på tisdagen, efter påtryckningar från USA, Japan och Sydkorea.

Det var första gången på många år som Nordkorea testsköt en robot över Japan. I samband med bomben utfärdades ett nationellt krislarm som uppmanade invånarna i Japan att söka skydd.

Varningsmeddelandet skickades ut i tv och radio i Japan tidigt på tisdagsmorgonen lokal tid. Snabbtåg stoppades och varningar ropades ut i högtalare i städer på Hokkaido, den nordligaste av Japans huvudöar.

Ayaka Nishijima, som bor på den norra delen av Japans största ö Honshu, väcktes av ett varningsmeddelande på mobiltelefonen.

”Jag känner mig inte alls förberedd. Även om vi får de här meddelandena undrar jag var vi ska ta vägen. Vi har ingen källare eller skyddsrum, så det enda vi kan göra är att hålla oss borta från fönstren”, skriver hon till Reuters.

LÄS MER: Här är nyckelspelarna i Nordkoreakrisen

Försökte inte skjuta ner roboten

Roboten sköts upp i riktning mot Stilla havet från en plats nära Nordkoreas huvudstad Pyongyang, klockan 5.57.

Efter att den flugit över landets norra delar föll roboten ned i havet.

Japansk militär försökte inte att skjuta ner roboten, som passerade över landet klockan 6.06 lokal tid. Den gick sedan sönder i tre delar och föll i vattnet 118 mil öster Hokkaido, enligt det nationella tv-bolaget NHK. Då hade den flugit 270 mil, på en höjd av 55 mil, enligt sydkoreansk militär.

Japan har tidigare lovat att skjuta ner robotar som hotar landet.
