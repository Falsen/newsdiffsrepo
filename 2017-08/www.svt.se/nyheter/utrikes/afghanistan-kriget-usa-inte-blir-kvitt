ANALYS: Afghanistan – kriget USA inte blir kvitt
Eva ElmsäterUtrikeskommentator

Det här är USA:s längsta krig någonsin och det har krävt 2.300 amerikaners liv och kostat 800 miljarder dollar. Det inleddes som svar på al-Qaidas attacker mot World Trade Center i New York den 11 september 2001. Usama bin Ladin och al-Qaida hade då en fristad hos talibanerna i Afghanistan.

Trots den stora militära insatsen är freden långt borta i Afghanistan och det mesta verkar ha gått i stå. Talibanerna blir allt starkare och tar över stora områden, och grupper som al-Qaida och IS vinner också terräng.

USA och de andra länderna i Natostyrkan drog sig officiellt ur landet 2014 och sen dess har läget stadigt förvärrats. Det gäller humanitärt och militärt. Människor har flytt i tiotusental till grannländerna och till Europa.

De soldater som är kvar, 8.900 amerikanska och 5.000 från andra Nato-länder, ska stötta den afghanska armén och utbilda personal. Men de stora motgångarna har gjort att militärledningen ville ha en ny strategi. Försvarsminister James Mattis har, med Trumps godkännande, i månader förberett en ökning av truppinsatsen med flera tusen man. Frågan var bara när och hur de skulle sättas in. Det beslutet låg hos överbefälhavaren Donald Trump.

Det här är inte vad Donald Trump hade sett framför sig när han tog över presidentmakten. Han har under valkampanjen varit emot att amerikanska soldater ska sättas in i krig utomlands. Förutom i kampen mot terrorismen. Han har värjt sig i det längsta mot militärens begäran om en truppförstärkning i Afghanistan.

För Donald Trump är det viktigt att vinna över terrorister som al-Qaida och IS. USA släppte för en tid sen en oerhört kraftfull bomb över en misstänkt IS-bas i de afghanska bergen. MOAB-bomben har funnits länge men hade aldrig tidigare använts av USA. Man kan se det som en varningssignal till terrorgrupperna.

Sen reträtten 2014 har det funnits en symbolisk närvaro av trupper, också svenska. Men utan stridande förband ökade talibanernas aktivitet . Säkerhetsläget har försämrats dramatiskt på många håll i landet. Al-Qaida är också fortfarande aktivt i Afghanistan och samarbetar med talibanerna. Båda grupperna känner sig hotade av IS som försöker etablera sig i landet. Men ibland uppstår lokala allianser mellan grupperna, för att bekämpa regeringsstyrkorna.

Omvärlden har börjat inse att det maktvakuum som uppstod i Afghanistan när Nato-trupperna lämnade har fyllts av talibaner och militanta islamister från andra länder. Jihadister har kommit in i landet från Pakistan och Centralasien. Afghanistan riskerar att bli en fristad för terrorgrupper vilket påverkar hela regionen.

Redan nu kan man se en liknande utveckling i grannländer som Tadzjikistan, Uzbekistan. Och i Pakistan har situationen sedan länge varit allvarlig när det gäller islamisternas inflytande och aktiviteter. Terrordåden där har avlöst varandra och den pakistanska armen har försökt kontrollera läget. Armens offensiver har gjort att tusentals jihadister har korsat gränsen till Afghanistan.

Det är mot bakgrund av den här utvecklingen man ska se den amerikanska uppladdningen i Afghanistan. Och Nato-chefen Jens Stoltenberg har också bett andra länder att öka sin närvaro i Afghanistan.

De flesta är överens om att det inte finns någon militär lösning i Afghanistan. Som mest hade USA 100.000 man i Afghanistan och kunde fortfarande inte vinna över talibanerna och stabilisera landet.

Vad en ökad truppnärvaro kan göra är att förhindra en kollaps. Och att vinna tid för att till slut få till en politisk uppgörelse mellan talibanerna och den afghanska regeringen. Förhandlingar har pågått länge och ett ökat militärt tryck kanske kan pressa talibanerna till en uppgörelse.
