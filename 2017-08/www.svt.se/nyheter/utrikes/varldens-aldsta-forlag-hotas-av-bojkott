Världens äldsta förlag hotas av bojkott
Joel Malmén

Uppdatering: Cambridge University Press har nu ändrat sitt beslut. Läs mer här.

Cambridge University Press är knutet till University of Cambridge i England – världens tredje äldsta universitet, grundat år 1209. Förlaget grundades 1534 och är därmed det äldsta i världen.

I fredags meddelade förlaget att man godkänt en begäran från den kinesiska regeringen om att hindra kinesiska internetanvändares tillgång till över 300 artiklar i förlagets respekterade vetenskapstidning China Quarterly. Nu hotar företrädare för den akademiska världen med att bojkotta förlaget, enligt The Guardian.

De artiklar som blockerats berör politiska och historiska ämnen som är känsliga och omstridda i Kina, såsom Tibets politiska status, protesterna på Himmelska Fridens Torg 1989, Mao Zedongs kulturrevolution på 1960-talet och den nuvarande presidenten Xi Jinpings status.

LÄS MER: Kina toppar lista över kulturangrepp

Under måndagen publicerades ett brev, undertecknat av en rad akademiker från hela världen, som fördömer Kinas försök att ”exportera sin censur av ämnen som inte passar in i deras föredragna narrativ”. Brevet uppmanar till att ”avvisa alla censurförsök, inte bara gällande China Quarterly utan alla andra ämnen eller publikationer, från den kinesiska regeringen”.

”Om Cambridge University Press böjer sig för den kinesiska regeringens krav förbehåller vi oss rätten, som akademiker och universitet, att vidta andra åtgärder inklusive bojkott av Cambridge University Press och relaterade publikationer”, fastslås det i brevet.

LÄS MER: Sverige allt tystare om mänskliga rättigheter i Kina
