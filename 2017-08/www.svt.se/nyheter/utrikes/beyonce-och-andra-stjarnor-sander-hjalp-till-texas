Beyoncé och andra stjärnor sänder hjälp till Texas
Helena  Zachariasson

Beyoncé har meddelat att hon via sin välgörenhetsorganisation BeyGood och med hjälp av sin präst i hemstaden Houston ska hjälpa så många hon kan.

Till lokaltidningen Houston Chronicle skriver sångerskan att hemstaden finns i hennes hjärta och att hon arbetar nära sitt välgörenhetsteam och är fast besluten att hjälpa så många som möjligt.

LÄS MER: Dammar håller på att svämma över i Houston

Beyoncé är inte ensam om att vilja hjälpa de tiotusentals som står utan hem efter stormen Harveys framfart.

Realitystjärnan Kim Kardashian meddelar på Twitter att hon tillsammans med sin mamma och systrar donerar en halv miljon dollar till Röda korset och Frälsningsarmén och läger till ”Houston, vi ber för dig!”.

Även countrystjärnan Chris Young har startat en insamling dit han donerar 100.000 dollar till förmån för Harveys offer och uppmanar andra att bidra. Stjärnor som Drake och Travis Scott har också skickat pengar till Texas.

LÄS MER: Simon räddade människor och djur: ”Som på Noaks ark”

Bandet Coldplay fick ställa in en konsert i Houston i förra veckan på grund av stormen och har nu skrivit en låt till dem som drabbats av översvämningarna. Låten spelades i Miami i måndags och sångaren Chris Martin meddelade att den bara kommer sjungas en enda gång.

Flera stjärnor som är Texasbördiga har uttryckt sympatier för den drabbade delstaten.

Sångerskan och skådespelerskan Hilary Duff, som är född i Houston skriver på Twitter att hennes hjärta krossats efter de ”fruktansvärda händelserna i hennes hemstad”. Även sångerskan Kelly Rowland kommer från Houston och skriver på Instagram att hon ber för staden ”som förändrade hennes liv”.

Sångerskan/skådespelerskan Demi Lovato som växt upp i Dallas skriver också på Twitter hur ledsen hon är för Texas och hoppas att alla håller sig trygga. Skådespelerskan Eva Longoria stämmer in och levererar sympati för sin hemstad Corpus Christi i Texas, dit president Trump anlände under tisdagen för att stötta folket.
