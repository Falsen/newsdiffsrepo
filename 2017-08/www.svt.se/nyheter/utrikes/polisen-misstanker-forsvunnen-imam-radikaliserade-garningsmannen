Publicerad:20 augusti 2017 01.30Uppdaterad:20 augusti 2017 07.35
SVT Nyheter
Erik Wikén

Jakten på den misstänkta attentatsmannen i Barcelona, 22-åriga Younes Abouyaaqoub, pågår fortfarande. Under lördagen pågick eftersökningar efter den misstänkta i både Spanien och södra Frankrike.

Polisen genomsökte under dagen också flera hem i staden Ripoll, norr om Barcelona, där de flesta av de misstänkta attentatsmännen bodde.

LÄS MER: Detta har hänt: Terrorister slog till på gågata

Samtidigt fokuserar polisens utredning nu även på en marockansk imam, som just nu är försvunnen. Polisen misstänker att han kan vara den som radikaliserat terroristcellen, rapporterar AP.

Under lördagen sökte polisen igenom den misstänkte imamens hem. Han ska ha arbetat i en moské i Ripoll men inte setts till sedan i juni då han hastigt lämnade sitt jobb.

Polisen undersöker även om den försvunne imamen kan ha dött i den explosion som inträffade i ett hus i Alcanar under onsdagen, uppger en källa med insyn i polisutredningen till AP.

Trots att den huvudmisstänkta 22-åringen fortfarande är på fri fot hävdade Spaniens inrikesminister, Juan Ignacio Zoido, under lördagen att den terroristcell som misstänks ligga bakom attentaten i Barcelona och Cambrils nu är upplöst och att ingen direkt fara längre föreligger.

LÄS MER: Younes, 22 misstänks för Barcelonadådet

Det efter att fem gärningsmän skjutits till döds i Cambrils, en eller eventuellt två personer dött i en explosion i Alcanar och ytterligare fyra misstänkta gärningsmän har gripits.

Lokala myndigheter i Katalonien var dock försiktigare i sina analyser och tonade ner ministerns uttalande. – Vi kan inte säga att utredningen är klar innan vi hittat eller gripit samtlig personer vi tror deltog i den här terroristcellen, sa Juaqim Forn, Kataloniens inrikesminister till spanska medier.

På en presskonferens under fredagen meddelade polisen att man misstänker att explosionen i Alcanar var sammanlänkad med de två attentaten i Barcelona och Cambrils.

LÄS MER: I turistorten Cambrils lever oron kvar – ett dygn efter att terrorn slog till

Enligt tidningen El Pais är polisens huvudteori just nu att explosionen i Alcanar var en olycka. Att 22-åriga Younes Abouyaaqoub därefter skilts från resten av cellen och på egen hand genomfört attacken i Barcelona.

Polisen undersöker också om det var 22-åringen som med en vit Ford Focus tog sig igenom en vägspärr och körde på en polis under torsdagen.

Under lördagen besökte Spaniens kung Felipe VI och drottning Letizia anhöriga till några av attentatets offer. De besökte också sjukhuset Hospital del Mar i Barcelona och samtalade med skadade och sjukhuspersonal.

LÄS MER: Terrorns offer i Spanien kom från över 30 länder

Totalt dog 14 personer i attackerna och omkring 130 skadades.
