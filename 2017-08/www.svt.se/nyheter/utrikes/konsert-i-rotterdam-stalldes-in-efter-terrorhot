Konsert i Rotterdam ställdes in efter terrorhot
TT

En minibuss med spanska registreringsskyltar och gasflaskor i har hittats i närheten, skriver Reuters.

Insläppet till konserthallen Maassilo hade inte börjat när hotet kom in och polisen fick spärra av utanför samtidigt som kraftigt beväpnad polispersonal anlände till platsen. Minbussen undersöks nu av polisens bombgrupp.

Enligt den spanska tidningen El Pais är den gripne föraren spanjor.

I lokalen skulle det amerikanska bandet Allah-Las spela. Namnet har tidigare upprört vissa muslimer som ska ha känt sig förolämpade, berättade en av bandmedlemmarna i en intervju med The Guardian förra året. Det är oklart om hotet var kopplat till bandnamnet.

– Vi ville ha ett bandnamn som klingade lite ”heligt”. Vi kunde inte föreställa oss vad det skulle kunna föra med sig, sa sångaren till tidningen.

Det är inte första gången som bandet är tvungna att ställa in en spelning. Förra året ställdes in spelning i Turkiet in i sista stund, eftersom arrangören inte kunde garantera bandets säkerhet.

Polisen höll strax innan klockan 22 på onsdagskvällen en presskonferens ihop med Rotterdams borgmästare Ahmed Aboutaleb. Enligt borgmästaren har föraren tagits in på förhör. Bilen ska ha haft spanska registreringsskyltar.

– Det kan inte bekräftas med säkerhet att det finns en länk mellan skåpilen och terrorattacken. Det kommer komma mer information inom de närmsta timmarna, säger Aboutaleb enligt holländska tidningen Algemeen dagblad.
