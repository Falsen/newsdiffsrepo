Publicerad:18 augusti 2017 23.00
Terrorismens fjärde våg i historien
Ingrid ThörnqvistUtrikesredaktör

Terrorismen kommer och går i långsamma vågor och varje våg har sitt eget beteende och ideologi, säger terrorforskaren Hans Brun i en intervju med SVT Nyheter. Han hänvisar till forskning gjord av David C. Rapoport, professor emeritus vid universitetet UCLA i Kalifornien.

Rapoports teori om terrorvågor går 150 år tillbaka i tiden och har varit banbrytande.

Den första – anarkistvågen – hade sitt ursprung i Ryssland och hade ledande politiker som mål.

Den avlöstes av den anti-koloniala vågen en bit in på 1900-talet, den nya vänstern följde mellan 1970 och 1990. Då använde starkt motiverade vänsterextrema terrorister metoder som flygplanskapningar och kidnappningar. Det handlade om slutna grupper, ofta med kvinnliga ledare, som Ulrike Meinhof i den tyska Röda armé-fraktionen.

De senaste åren har enligt forskarna präglats av en religiös våg med jihadistisk och högerextrem terror med mål att skada allmänheten.

Vår tid präglas också av den teknologiska vågen av terrorism. Det hävdas av forskaren och författaren, Jeffrey D.Simon. Han har studerat The Lone Wolf – ensamvargen bland terroristerna.

Det är oftast de som kommer fram med de mest innovativa terrordåden eftersom de inte har någon grupp eller beslut att ta hänsyn till. De kan komma från olika politiska och religiösa inriktningar och är ofta svåra att avslöja i förväg. De använder internet för att hitta särskilt skadliga metoder för att få uppmärksamhet för sina budskap.

Anders Behring Breivik ville få maximal spridning av sitt kristna högerextrema politiska manifest genom sitt spektakulära och brutala dåd mot meningsmotståndare.

Jeffrey D. Simon anser att det är via internet man kan hitta ensamvargarna genom att till exempel följa chattrum eller specialsidor. Övervakningskameror är ett annat sätt som används allt mer för att förebygga terrordåd av ensamvargarna. Efter Berlindådet i december 2016 diskuteras ökad videoövervakning av offentliga platser i Tyskland.

– Nutidens terror präglas av de ensam-agerande terroristerna. Ibland handlar det om psykiskt sjuka människor och ofta har de en småkriminell bakgrund. De har ännu inte hunnit sugas in i större yrkeskriminella nätverk, säger Hans Brun.

Han anser att de är en sorts ”strulputtar” som via internet tagit till sig en politisk eller religiös ideologi av varierande djup och paketerar om det till handling. De väljer gärna platser som många människor har en relation till, som strandpromenaden i Nice eller som nu på La Rambla i Barcelona, säger Hans Brun.

LÄS MER: 13 döda och 100 skadade- men dödssiffran väntas stiga

Två brittiska forskare, Paul Gill och Emily Corner, har försökt att belägga tesen att terrorister är mer psykiskt sjuka än andra. I vissa fall har psykisk ohälsa spelat roll men frågan är mer komplex. Det kan finnas många olika skäl till att utveckla ett radikalt och våldsamt beteende, hävdar de två forskarna.

Antalet terrordåd i Europa har ökat de senaste åren.

Under 2017 har till exempel Storbritannien drabbats av tre attacker – två i London och en i Manchester. Under en rockkonsert dödade en 22-årig jihadist 22 personer. Tio av de döda var under 20 år och den yngsta var en 8-årig flicka.

Men det är i Mellanöstern, Asien och Afrika som majoriteten av terrordåden sker i världen.

Mellan år 2000 och 2015 dog 675 personer i Västeuropa som en följd av terrordåd medan Irak under samma period förlorade 58 177 sina liv i terrorismen, enligt Global terrorism database.
