Här är nyckelspelarna i Nordkoreakrisen
Fanny Renman

I slutet av andra världskriget gick Sovjet och USA in och delade upp Koreahalvön i två. När de båda parterna drog sig tillbaka 1948 bildades Syd- och Nordkorea.

1950 utbröt Koreakriget då Nordkorea plötsligt attackerade Sydkorea. Kriget upphörde 1953 då man skrev på ett vapenstillestånd. Många säger att Nord- och Sydkorea tekniskt sett befinner sig i krig, vilket inte riktigt stämmer, trots att landet inte skrivit under något fredsavtal. Vapenstilleståndet som gäller är inte detsamma som ett krig, utan ses snarare som ett steg mot ett fredsavtal.

– Sedan har vapenstilleståndet brutits flera gånger, i stort sett alltid från Nordkoreas sida med provokationer, säger Lars Vargö, Japankännare och före detta svensk ambassadör i Sydkorea och Japan.

Efter kriget undertecknades flera överenskommelser om hur länderna skulle hanteras. Bland annat kom man överens om att man skulle säkerställa att ingen av sidorna förstärkte sina vapenarsenaler. Båda sidor har brutit mot detta.

Sedan 1990-talet har Nordkorea börjat utveckla kärnvapen. Man kom överens med Nordkorea om ett samarbete som innebar att Nordkorea skulle sluta utveckla kärnkraft, för att inte heller kunna utveckla kärnvapen, i utbyte mot att USA och andra länder skickar energivaror som till exempel råolja till landet. Avtalet bröts av Nordkorea.

– De har alltid brutit alla överenskommelser utan att blinka, säger Lars Vargö.

Relationen mellan länderna är spänd. Mycket har att göra med den allians Sydkorea och USA har sedan Koreakriget. USA har fortfarande trupper stationerade i Sydkorea.

Nordkorea hävdar att de amerikanska trupperna måste dras bort, medan USA och Sydkorea hävdar att det kan ske först när hotet från Nordkorea har upphört.

Sydkorea ligger närmast i skottlinje till Nordkorea, som egentligen har haft kapacitet att orsaka skada i landet länge. Det nya nu är att Nordkorea i början av juli testsköt en interkontinental robot. En robot som kan laddas med kärnvapen och nå hela vägen till USA.

– När läget eskalerar ligger Sydkorea i främsta skottgluggen, säger Nordkoreakännaren Benjamin Katzeff Silberstein.

USA:s militär har fortfarande en viss befogenhet över sydkoreansk militär, något Sydkorea inte är helt positivt inställda till. Man kan säga att allt som sker mellan USA och Nordkorea direkt eller indirekt påverkar Sydkorea.

Japan är allierade med USA i regionen. Relationen mellan Japan och Nordkorea har alltid varit spänd, av flera anledningar. Nordkorea har dessutom kidnappat ett antal japanska medborgare från japanskt territorium i olika syften.

Robotproverna påverkar även Japan. Man är rädd för att en skarp robot skulle råka falla över japanskt territorium – men även för att Nordkorea brukar uppskjuta sina robotar åt japanskt håll. Senast Nordkorea genomförde testuppskjutningar kunde man till och med se från Japan hur robotar slog ner i havet.

Nordkorea vill gärna visa att Japan ligger inom robotarnas räckvidd.

– Man vet aldrig om Nordkorea skulle välja att attackera Japan i ett spänt läge, säger Benjamin Katzeff Silberstein.

Kina är det land i världen som har närmast relation med Nordkorea. Kinesiska trupper deltog bland annat på Nordkoreas sida under kriget.

Landet har stöttat och stöttar fortfarande Nordkorea ekonomiskt, bland annat genom att exportera olja. Kina är även Nordkoreas största handelspartner och världens största importör av nordkoreanska mineraler.

Relationen mellan länderna är inte varm. Den kinesiska regimen är inte positivt inställd till Nordkorea. Men Kina värderar stabilitet allra högst, och Nordkorea är viktiga som en långsiktig buffert. I ett spänt läge är det viktigt att Nordkorea finns mellan Kina och Sydkorea, som ju är allierade med USA.

Om Kina inte röstar eller lägger in sitt veto i FN blir det inget stopp för sanktionerna mot Nordkorea. Sanktionerna är dessutom helt verkningslösa om inte Kina implementerar dem.

– När strålkastarljusen riktas mot Nordkorea kommer de att stänga gränsen för handel. Men när fokus skiftar tror man att de kommer släppa lite på det. När det gäller ekonomiskt utbyte brukar det vara mer snack än verkstad, säger Benjamin Katzeff Silberstein.

Sverige kan sägas ha två roller i konflikten. Vid gränsen mellan Syd- och Nordkorea finns svensk militär på plats tillsammans med schweizisk militär. Sverige har fem officerare vid gränsen, en demilitariserad zon, och är där för att bevaka stilleståndsavtalet.

Sverige har även ambassad i Pyongyang och en i Seoul. Därmed är Sverige det enda land i världen som har tre delegationer på Koreahalvön.

Sverige har det så kallade skyddsmaktsuppdraget åt USA. Det innebär att ett land som inte har diplomatiska förbindelser med ett annat land ber en tredje kanal att föra kommunikationen. USA kan därför alltid vända sig till Sveriges ambassad i Pyongyang om de vill komma i kontakt med Nordkorea.

– Detta nyttjas främst om en amerikansk medborgare blir fängslad eller liknande. Då är det vi som förhandlar för USA:s räkning, säger Lars Vargö.

Det pågår en viss mängd handel mellan länderna, men även för Ryssland är det regionalpolitiken som är viktigast. Även de har ett intresse av regional stabilitet.

Med tanke på spänningarna mellan Ryssland och USA är man orolig över inblandning från USA i regionen kring Nordkorea. Ryssland är inte en nära allierad med Nordkorea, men de står närmare Nordkorea än många andra länder. Den gemensamma nämnaren är att man båda är fientligt inställda till USA.

Varken Kina eller Ryssland vill att Nordkorea ska ha kärnvapen.

– Det är viktigt att förstå. Allt som kan orsaka instabilitet är dåligt för de båda, säger Benjamin Katzeff Silberstein.

FN är ett forum för kommunikation mellan parterna. Det är via FN:s säkerhetsråd man har enats om sanktionerna mot Nordkorea.

Det var under FN-flagg som USA och andra länder deltog i Koreakriget. Nordkorea uppfattar inte FN som en objektiv part, förklarar Benjamin Katzeff Silberstein, utan ser dem som kontrollerade av USA.
