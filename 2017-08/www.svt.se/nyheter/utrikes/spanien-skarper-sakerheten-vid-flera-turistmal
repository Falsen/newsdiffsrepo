Publicerad:19 augusti 2017 14.38Uppdaterad:19 augusti 2017 15.00
SVT Nyheter
TT

Under lördagen meddelade Spaniens inrikesminister att man skärper bevakningen på populära resmål i landet, samt platser där många människor vistas.

Men regeringen väljer att låta hotnivån ligga kvar på den näst högsta nivån, nivå fyra, vilket innebär att man inte förväntar sig en nya attack i nuläget enligt AP.

Säkerheten har också skärpts vid Spaniens gräns till Frankrike, med ökad bemanning och kontroller av fordon. Franska poliser ska ha stannat och sökt igenom främst skåp- och lastbilar, samt gjort ID-kontroller av förarna rapporterar AP.

Terrorgruppen Islamiska staten (IS) har enligt gruppens eget propaganda-organ tagit på sig attentatet i Cambrils, skriver nyhetsbyrån AFP. Tidigare har IS tagit på sig ansvaret för skåpbilsattacken i Barcelona.

LÄS MER: Detta har hänt: Terrordådet i Barcelona

Spanska medier pekar ut 22-årig Younes som föraren av den skåpbil som användes i terrorattacken på La Rambla i Barcelonasedan. Han har tidigare varit eftersökt i utredningen.

Tidigare uppgifter gjorde gällande att skåpbilen skulle ha körts av 17-årige Moussa Oukabir, som var en av de fem misstänkta terrorister som dödades i den attack som utfördes i Cambrils bara timmar efter dådet i Barcelona.

– Det är fortfarande möjligt (att det är han), men till skillnad från för fyra timmar sedan, så är det mindre troligt, sade den katalanske polischefen Josep Lluis Trapero till lokal tv sent på fredagen.

LÄS MER: Younes, 22, misstänks för Barcelonadådet – jagas över hela Spanien

Enligt en lista som polisen arbetar efter, och som La Vanguardia fått tillgång till, ska sammanlagt tolv personer ha ingått i terrorcellen: De två som dödades i samband med med explosionen i Alcanar i onsdags, de fem som dödades i Cambrils natten till lördagen och de fyra personer som är gripna samt den 22-årige man som nu jagas av polis.

Sammanlagt 14 människor dödades och över 130 skadades i de båda attackerna i Barcelona och Cambrils.
