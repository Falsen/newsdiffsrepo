Övergrepp på buss skapar vrede i Marocko
Fanny Hedenmo

En flicka i tonårsåldern står omgiven av en grupp killar ombord på en buss i Casablanca. De skrattar och sliter i hennes kläder. Hon skriker och försöker värja sig.

I bakgrunden säger någon ”låt henne vara”. Men den ansiktslösa rösten ingriper aldrig. Busschauffören fortsätter att köra. Pojkarna är unga – mellan 15 och 17 år. Flickan är 24, och lider av ett mentalt funktionshinder.

Ingen anmäler brottet. Inte förrän videon på övergreppet börjar spridas veckan därpå.

Videon är den andra i sitt slag som blivit uppmärksammat inom en kort period. Tidigare i augusti sprang en ung kvinna, klädd i jeans och tröja, panikslaget undan en grupp män på gatan i kuststaden Tanger. Händelsen filmades av en betraktare, och klippet spreds som en löpeld.

Och nu kokar det i sociala medier.

I ett internetupprop har tiotusentals skrivit under en protestlista som kräver att pojkarna i videon dras inför rätta. Och under onsdagskvällen samlades hundratals demonstranter i centrala Casablanca med ett budskap – att det sexuella våldet upphör.

LÄS MER: Marockansk sångerska hyllade mäns våld mot kvinnor

– Den här händelsen har verkligen upprört människor, och det är bra, säger Oum El Ghaït Benessahraoui, som har anslutit sig till den skanderande skaran på Place Nations Unis.

Oum är en välkänd marockansk sångerska, som ofta yttrar sig i debatten om jämställdhet. Hon är övertygad om att problemen med sexuellt våld till stor del handlar om brist på utbildning, och att sex anses tabubelagt och skamligt.

– I grunden handlar det om problem som inte kommer att försvinna bara för att vi står här idag. Det kommer att krävas mycket mod, mycket arbete och mycket kärlek för att nå dit.

Lagstadgad jämställdhet mellan män och kvinnor var ett av de krav som lyftes fram i den så kallade 20 februari-rörelsen – Marockos version av den arabiska våren, då tusentals aktivister under en dryg månad fyllde gatorna för att kräva social rättvisa.

Men trots löften och en nyskriven konstitution släpar politiken efter.

Redan 2013 presenterades ett lagförslag som skulle utöka skyddet för kvinnan i det offentliga rummet. Men påtryckningar från civilsamhället och internationella organisationer till trots har förslaget aldrig passerat parlamentet.

Fyra år senare står marockanska kvinnor fortfarande utan lagstadgat skydd mot brott som sexuella trakasserier – till skillnad från grannländerna Algeriet och Tunisien, som nyligen gjort viktiga framsteg.

LÄS MER: Spänt läge i Marocko: ”Är som ett krig”

Och det är just de otillräckliga lagarna som är problemet, menar 33-årige Yassin Tabouktirt, som står bland människor och plakat på Place Nations Unis. Han arbetar som musikproducent i Casablanca, och han vill se politiska krafttag för att få bukt på våldet.

– Att det offentliga rummet domineras av män måste staten ta itu med. Det måste börja med utbildning, och fortsätta med hjälp av politiska kampanjer och bättre lagar.

Kvinnans rätt kan bara stärkas genom ett ordentligt skydd, fortsätter han. Och för det måste myndigheterna ta sitt ansvar.

– Jag tror inte att våld är marockanskt eller religiöst. Istället handlar det om att lagen ger en bild av kvinnan som en slags ägodel som måste beskyddas, inte som en egen individ.

Men trots den dystra bilden finns det mycket hopp. Sedan videon publicerades har de sex unga männen anhållits av marockansk polis, och på sociala medier ökar trycket på förändring.

– Det här är inte normalt, och det måste få ett slut!, säger Oum El Ghaït Benessahraoui, samtidigt som hon vill understryka att hon har hopp inför framtiden:

– Jag träffar ofta unga män i mitt yrke som hade kunnat sluta på samma sätt, och också bli våldsamma män. Men hos de allra flesta känner jag istället kärlek och respekt. Alla är inte dåliga, säger hon.
