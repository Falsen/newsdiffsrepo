Publicerad:20 augusti 2017 08.54Uppdaterad:20 augusti 2017 08.59
SVT Nyheter
Jessica Johansson

På Salutorget i centrala Åbo där attacken skedde håller företrädare för staden, polisen och kyrkan en tyst minut till minne av offren. Strax innan ska de lägga ner blommor och tända ljus på minnesplatsen.

Ärkebiskop Kari Mäkinen deltar i en gudstjänst som anordnas i Åbo domkyrka. Även andra gudstjänster som ordnas i kyrkor runt om i landet inleds med en tyst minut.

De båda dödsoffren är finländska medborgare. Bland de åtta skadade finns en svensk, en britt och en italienare.

Polisen utreder knivattacken i Åbo som ett terrordåd. Två kvinnor dödades i angreppet.

Under morgonen genomför den finska polisen en rekonstruktion av knivattacken på och i närheten av Salutorget. Polisen skriver på Twitter att allmänheten inte har någon anledning att känna oro.
