Publicerad:18 augusti 2017 21.09Uppdaterad:18 augusti 2017 23.39
SVT Nyheter
Jon Lindhe

Steve Bannon var Donald Trumps kampanjchef under de sista månaderna av presidentvalet och Trump var tacksam efter sin seger.

– Han var den person som såg till att Donald Trump vann valet, säger de flesta som vet. Han är en väldigt slipad strateg och vet hur man använder sig av media. Det gjorde att det tippade över och Donald Trump vann, och det har han varit tacksam för, säger SVT:s utrikeskommentator Eva Elmsäter.

LÄS MER: Trump sparkar Steve Bannon

Efter valet blev Bannon chefsstrateg och tog plats i den innersta kretsen i Vita huset. Men den tidigare Breitbart-redaktören har också varit en belastning för Trump enligt Elmsäter.

– Bannon väckte ont blod och har varit kontroversiell sedan dag ett. Trump har hela tiden fått backa eftersom det varit så kontroversiellt.

Efter våldsamheterna i Charlottesville och Trumps motstridiga och kritiserade uttalanden var det många som tolkade det som att Bannon hade presidentens öra, enligt Elmsäter. Det fanns också uppgifter om att presidenten hade nära kontakt med chefsstrategen under dagarna som följde.

– När man hör Donald Trump beskriva högern och säga att det finns bra människor där, och när han inte vill ta avstånd från nazister och Ku Klux Klan-medlemmar, så ger det eko av Steve Bannons ord i högermedier.

LÄS MER: Detta har hänt i Charlottesville

Bannon står högt i kurs hos Trumps kärnväljare, personer med konservativa och nationalistiska åsikter.

– Bannon har varnat Trump för att reta upp den här väljarbasen. Trump vet att det republikanska partiet inte älskar honom och går emot honom i kongressen. Så han vill lita på den här väljarbasen.

Hur kommer Bannons avgång påverka Trumpväljarna?

– Det är svårt att säga i det här läget. Det är trots allt Donald Trump som är frontfiguren och den populära personen, som Bannon har hjälpt fram.

LÄS MER: Analys: Trump vill inte stöta sig med extremhögern

Eva Elmsäter tror att många republikanska politiker välkomnar att Steve Bannon nu försvinner från maktens korridorer.

– Många i det republikanska partiet som försöker föra någon slags politik överhuvudtaget och driva igenom lagar i kongressen, de andas nog ut, säger Eva Elmsäter.

Hon tror att Trump kommer fortsätta tala till och luta sig mot sina kärnväljare.

– Men på någotsätt måste han tala med det republikanska partiet om han vill få någonting gjort.

Hur tror du stämningen är i Vita huset nu?

– Jag skulle tro att den är mycket bättre än den har varit tidigare för Steve Bannon har väckt mångas ilska och oro, säger Eva Elmsäter.
