Oro för ökade motsättningar efter knivdådet i Åbo
Lars-Erik Taubert

Den misstänkte  gärningsmannen som högg ihjäl två personer och skadade åtta är en 18-årig man från Marocko. Morden utreds som misstänkt terrorbrott och ytterligare fyra män från Marocko har gripits och polisen utreder om de på något sätt är inblandade.

– Genast när man hör ordet terror känns det mycket större och mer skrämmande, det sprider rädsla helt enkelt, säger Åbo-bon Sara Silvennoinen, som hoppades att det skulle röra sig om ett vansinnesdåd av en sjuk människa.

Hon är på väg att lägga blommor på den plats vid Salutorget där attacken inleddes. Många Åbo-bor som vi talar med vid Salutorget är oroliga för att gärningen ska leda till ökade motsättningar mot invandrare.

LÄS MER: Utreds som terror

På lördagen hade irakier och syrier i Åbo bjudit in till en solidaritetsmanifestation här för att hedra de som dödades och skadades vid knivattacken, men före den skulle hållas meddelade arrangörerna att de ställde in den. Orsaken var att de inte kunde garantera deltagarnas säkerhet i och med att det skulle hållas en invandringsfientlig demonstration på torget en timme senare.

LÄS MER: ”Kniven var enorm”

Nu blev det en manifestation ändå och det var extra mycket folk runt minnesplatsen på Salutorget vid den utsatta tiden.

– Jag är här för att jag tycker att det är jättetragiskt det som hänt och jag vill visa mitt stöd och min respekt för de människor som blev dödade. Och för att jag inte vill att människor ska bli hatfulla och rädda, säger Eva Björkfeldt.

– Det är jätteviktigt när man hör att det kan finnas kopplingar till terrornätverk, vilket kan bli jättejobbigt för invandrare i Finland. Därför känner jag att jag som ”blekansikte” måste vara här, säger Mariella Lindén.

När den invandringsfientliga organisationen Suomi Ensin (Finland först) demonstrerade en timme senare blev det spänt och polisen fick bilda en mur mellan dem och motdemonstranter som samlades.

LÄS MER: Säkerheten skärps på färjorna

Enligt Aftonbladet satte polisen under lördagen in extra bevakning vid ett flyktingboende i Åboområdet, poliskällor uppgav för tidningen att man befarade att attacker kan riktas mot nyanlända med anledning av den misstänktes bakgrund.

President Sauli Niinistöö gick på lördagen ut och varnade för att en allt mer hätsk debatt om invandring försvagar Finlands förmåga att bekämpa ondskefulla handlingar och manade religiösa och ideologiska ledare till lugn.

– Invandringen väcker starka känslor – för och emot. Det är svårt att föra en saklig diskussion om ett ämne som väcker starka känslor, men som ett folk måste vi klara av det
