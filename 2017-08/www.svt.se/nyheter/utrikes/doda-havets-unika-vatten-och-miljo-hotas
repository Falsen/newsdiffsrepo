Publicerad:19 augusti 2017 02.51Uppdaterad:19 augusti 2017 03.11
SVT Nyheter
Ulf MattmarReporter vid Döda havet

Hydrologen Carmit Ish-Shalom tar oss med till en märklig formation i det sterila stenlandskapet, en fyrkantig hög helt täckt av ett pansar av salt och mineraler.

– För 30 år sedan var det här en badbrygga. Nu…

Hon tystnar och pekar mot sjön som nu ligger 300 meter bort.

– Jag är orolig för vad vi människor har ställt till med här.

Döda havet är en unik plats, en fem mil lång saltsjö belägen 422 meter under havsytan. Här finns jorden lägst belägna punkt. I alla tider har folk begett sig hit för att flyta runt i det salta, egendomligt oljiga vattnet eller smeta in sig med den alkaliska gyttjan som påstås ha hälsobringande egenskaper.

I dag är detta ett hotat landskap. I takt med att vattnet drar sig undan undermineras marken och slukhål uppkommer utan förvarning. Stora delar av kuststräckan på den israeliska sidan av sjön är i dag avspärrad.

Vi kliver över ett stängsel och går in på det som till förra året var en turistanläggning med bungalows, restauranger och bad. Vid infarten har asfaltsvägen skurits itu av ett 20 meter stort slukhål.

Längre in finns flera hål som ser ut som bombkratrar. En bil bromsar in och en ropar att marken är genomrutten och att vi måste ge oss av.

Det finns flera förklaringar till att Döda havet snabbt minskar i storlek. Den viktigaste är att Jordanfloden, saltsjöns enda tillflöde, bara är en rännil i jämförelse med förr. 90 procent av flodens vatten försvinner till bevattningsanläggningar och annat innan utloppet i Döda havet.

Vatten är en bristvara i dessa trakter och det bedöms som utsiktslöst att försöka stoppa åderlåtningen på Jordanflodens vatten.

Hydrologen Carmit Ish-Shalom hoppas på en planerad pipeline genom Jordanien. Tanken är att pumpa vatten från Röda havet till Döda havet.

– Men det kommer inte att räcka. I bästa fall kommer vattenytan att sjunka lite långsammare i framtiden, säger hon.
