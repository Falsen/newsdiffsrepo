Publicerad:21 augusti 2017 11.30Uppdaterad:21 augusti 2017 12.48
Han har jagat mörkret i 38 år – det här är stunden han väntat på
Ella BergerReporter i Carbondale, Illinois

Första gången var en slump.

Han var 14 år och hittade en artikel i en tidning. Där stod det om en grupp forskare som förberedde en expedition till Kanada för att bevittna fenomenet när solen för en kort stund täcks helt av månen och lägger ett mörker över jorden. De hade en plats över, den gick till Mike Kentrianakis för 400 dollar.

Den 26 februari 1979 såg han sin första solförmörkelse.

– Jag hade förberett mig så mycket jag kunde. Jag hade läst på, tagit med mig mitt teleskop. När det blev mörkare och den sista strimman ljus försvann så försökte jag bara ta in det. Jag visste att det var vackert, jag kände det. Men jag ropade inte av glädje som de andra, det var så mycket att ta in på en gång.

LÄS MER: NASA:s jetplan jagar solförmörkelsen

Den där första gången varade det i två minuter och 47 sekunder. Det var över fort, han ville ha mer. Så började Mike Kentrianakis livslånga jakt på månens skuggläggning av solen.

En jakt som tagit honom till Svalbards öde vidder, en bergstopp i Kina och djupt in i Gabons djungler.

LÄS MER: Hippiebyn i Illinois gör sig redo – här stannar mörkret längst

2012 skulle han resa till Australien när orkanen Sandy drog fram och förstörde föräldrarnas hem.

– Men så fort vi sett till att få bort allt vatten som dragit in och jag visste att alla var i säkerhet så sa jag ”jag måste åka och se solförmörkelsen”, och åkte dit så fort jag kunde.

Han har sett 20 stycken under sina 52 år, den senaste från ett flygplan som cirkulerade över Stilla havet.

– Det händer på några sekunder. Det är utomjordiskt, det är som om du befinner dig i rymden – det känns plötsligt inte som att du befinner dig på jorden men samtidigt andas du.

Han blir tyst och tänker efter.

– Det når någonting djupt inom dig, det får dig att uppskatta universums skönhet. Du inser att vi befinner oss på en planet med en så skör atmosfär som skyddar oss, men vi inser det inte eftersom vi är så små.

Sedan den första expeditionen har Mike Kentrianakis väntat. NASA kartlägger solförmörkelser årtionden i förväg, redan som tonåring visste han att fenomenet under hans livstid skulle komma till USA – men han visste också att den stunden låg nästan 40 år bort.

LÄS MER: Så fungerar solförmörkelsen

– Jag har ofta tänkt på hur långt det var, att jag skulle vara en gammal man när det här hände. Jag var 14 år då och hade ett helt liv emellan så jag försökte lägga det åt sidan.

Men snart hamnar månen alltså mellan jorden och solen så att dess skugga lägger sig över USA och sveper fram rakt över landet. Förra gången en solförmörkelse rörde sig hela vägen från kust till kust var för 99 år sedan.

12 miljoner människor uppskattas bo i månens bana – ytterligare sju miljoner kommer att ha vallfärdat till någon av platserna som hamnar i totalt mörker.

Mike Kentrianakis dröm har varit att få dela stunden med så många som möjligt. De senaste två åren har han rest runt i landet med ”American Astronomical Society” för att sprida kunskap om ett fenomen som han menar sträcker sig långt över ett par minuters mörker.

TV: Solförmörkelsejägarens tips för att njuta av stunden

– Det får människor att fundera över var vi befinner oss i universum, att rymden inte är något man ser på tv. Det förändrar saker. Man kan läsa hur mycket som helst men det är upplevelsen som engagerar människor. Det är mycket möjligt att framtidens forskare kommer att födas här. Och vi behöver forskare.

Vad skulle du säga till någon som tycker att det här är slöseri med tid?

– Då har du inte sett en solförmörkelse. Jag väntar fortfarande på den dagen då jag träffar någon som, efter att ha sett en, inte haft en stor upplevelse.

När solens ljus försvinner ska han stå på stadion i Carbondale, Illinois, tillsammans med 14.000 andra. Han har varit med och ordnat eventet. Även för en erfaren jägare som Mike kan den här stunden bli speciell, det blir första gången han delar det med fler än en liten expedition.

– Alla de här människorna kommer att reagera och jag kommer att höra dem. Att höra deras reaktioner tror jag blir något jag aldrig upplevt tidigare.

LÄS MER: Solförmörkelsen lockar miljonpublik

Mike Kentrianakis har väntat hela sitt vuxna liv på den här solförmörkelsen, men han är inte orolig för att livet ska kännas tomt när solljuset åter lägger sig över Carbondale.

– Jag tror att jag kommer känna glädje ändå. Det kommer att vara vackert, känslan kommer att hålla i sig hela kvällen när vi alla går ut och firar. Sen kommer jag att ha den här stunden i minnet medan jag börjar planera nästa resa.
