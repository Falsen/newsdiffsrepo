Ännu en författare gripen på turkisk begäran
Erik Wikén

Akhanli greps på lördagen i staden Granada. Alla länder kan utfärda arresteringsorder via Interpol, och Spanien behöver bara lämna ut honom om det finns grund för Turkiets anklagelser. Det är inte känt vad Akhanli misstänks för.

Dogan Akhanli har fängslats två gånger i Turkiet, bland annat för att ha drivit en vänstertidning. Han flydde till Tyskland 1991.

Även en svensk författare, Hamza Yalcin, har gripits i Spanien sedan Turkiet utfärdat en arresteringsorder för honom. Ankara har anklagat honom för att vara ledare för en terrororganisation, och för att ha spridit propaganda via nätet under olika pseudonymer.
