Efter Krim – ukrainarna har ett nytt semesterparadis
Bert SundströmReporter, Berdyansk

Nu kan ukrainarna inte längre flyga till Krim, det går inga direkttåg och trots att Ukraina hävdar att Krim fortfarande är ukrainskt krävs mycket tid och tålamod av den som ändå vill ta sig landvägen dit. Buttra ukrainska vakter vid den ”administrativa gränsen”, nitiska ryska passkontrollanter och långa köer gör inte färden speciellt attraktiv.

Så vad göra? Ja, kanske åka till Berdyansk, vid den del av Svarta Havet som kallas Azovska sjön. Berdyansk är en hamnstad, men har också en milslång fin sandstrand och var redan på 1960-talet en välkänd sovjetisk turistort.

Här finns inte bara sol och bad, utan också nöjen och oförskämt billig mat och dryck. En tia för en stor öl på strandbaren, eller femtiolapp för ett skrovmål på nyfångad fisk och vitt vin inne i stan. Kanske nästa chartermål för solsugna svenskar? Men, njae, det dröjer nog. Några bra hotell finns egentligen inte och de flesta turister hyr rum eller små hus från lokalbefolkningen. Dessutom måste man helst tala ukrainska eller ryska.

Men ukrainarna hittar hit. I fjol, sägs det, hade Berdyansk hela tio miljoner besökare. Fast jag gissar att den siffran bygger på att folk från de närmaste städerna som ofta är här räknas varje gång de kommer hit en helg, eller bara för att ta ett dopp.

Men det byggs och renoveras för fullt.

Så kanske, om ukrainarna får ordning på sitt land, kanske Berdyansk kan bli något stort i framtiden. Stranden är i alla fall bättre än någon strand i alla fall jag har sett på Krim…
