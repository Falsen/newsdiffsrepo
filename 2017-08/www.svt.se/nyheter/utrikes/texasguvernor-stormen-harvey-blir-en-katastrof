Orkanen Harvey har dragit in över USA – tiotusentals har flytt från Gulfkusten
TT

Harvey uppgraderads tidigt på lördagsmorgonen svensk tid till kategori 4. Vid klockan 22.00 lokal tid – 05:00 svensk tid -  nådde orkanen land med hårt piskande vindar och höga vågor som följd. Men vid 10-tiden svensk tid nedgraderades orkanen till en 2:a rapporterar USA Today.

USA:s president Donald Trump har utfärdat katastrofläge efter begäran från Texas guvernör vilket möjliggör större om mer omfattande hjälpinsatser från USA:s regering.

Arbetsplatser i Texas har stängts och myndigheterna har uppmanat invånare i de områden som väntas bli drabbade att evakuera.

Harvey hotar även en tredjedel av USA:s oljeraffineringskapacitet, och tvingar energibolag att vidta försiktighetsåtgärder och evakuera personal från olje- och gasplattformar i området.

Närmare 90 centimeter regn väntas i vissa delar av Texas.

Texasguvernören Greg Abbot har utlyst nödläge i flera områden, i syfte att snabbare kunna sätta ut räddningsresurser där det behövs.

Myndigheter i Houston, den största staden i orkanens väg, räknar inte med att behöva utfärda evakueringsorder men väntar sig kraftiga regn i upp till fem dagar. Stadens skolor håller stängt till på måndag.

Harvey väntas också översvämma New Orleans i Louisiana, där orkanen Katrina dödade mer än 1.200 människor 2005.

New Orleans borgmästare Mitch Landrieu säger att räddningsfordon, sandsäckar och båtar står redo, men att inga evakueringsorder hittills har planerats.

-Vi måste bara vara säkra på att vi är förberedda på kraftiga regn under nästa vecka, säger han.

I Louisiana har hundratals båtar placerats ut runt om i staten, och mer än en halv miljon sandsäckar.

Tusentals människor flyr från området, men det finns även invånare som trotsar den obligatoriska evakueringsorder och i stället väljer att hamstra mat, bränsle och sandsäckar.

– Vi föreslår att människor som ska stanna här ska märka sin arm med sitt namn och personnummer, säger borgmästaren Patrick Rios i Rockport.

– Vi hatar att prata om sånt här. Det är inget vi gillar att göra men det är verkligheten. Människor lyssnar inte.

I Rockport, Texas, har taket till ett seniorboende rasat samman och flera av de boende har behövt vård. Även delar av Rockports historiska stadskärna ska ha skadats, enligt tv-kanalen KIII.

Bensinpriset har stigit i takt med att många bensinstationer efter kusten i Texas har fått slut på bensin då tusentals människor flyr. Orkanen har stängt 22 procent av Mexikanska golfens oljeproduktion, uppger regeringen.

Så många som 5,8 miljoner människor tros finnas i orkanens väg.

Runt 20 000 passagerare på kryssningsfartyg i Mexikanska golfen väntar ut stormen ute till havs.

USA:s president Donald Trump har uppmanat räddningsmyndigheter att vara redo för att hjälpa till när orkanen når land. Han twittrar ”Jag följer noggrant orkanen Harveys väg och framfart. Ta det försiktigt!”

Runt 20 000 passagerare på kryssningsfartyg i Mexikanska golfen väntar ut stormen ute till havs.
