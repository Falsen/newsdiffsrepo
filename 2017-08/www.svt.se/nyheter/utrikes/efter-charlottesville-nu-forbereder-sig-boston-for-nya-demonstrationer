Publicerad:19 augusti 2017 17.52Uppdaterad:20 augusti 2017 01.03
SVT Nyheter
Erik Wikén

En vecka efter de våldsamma demonstrationerna i Charlottesville, Virginia, genomfördes återigen stora demonstrationer i USA efter att en yttrandefrihetsmanifestation, med flera talare från den politiska högerkanten, arrangerats i Boston.

Tusentals motdemonstranter har samlats och vid kl 11:30 lokal tid, kl 17:30 svensk tid, tågade de genom staden till platsen där free speech-manifestationen ska äga rum.

Enligt AP har det uppståt bråk och konfrontationer mellan grupperna. En grupp motdemonstranter jagade en man med Trump-plakat och Trump-keps, men mannen fick hjälp över ett staket av en annan grupp motdemonstranter.

Motdemonstranterna har kraftigt utnumrerat deltagarna i free speech-manifestationen som beskrivs vara några dussin till antalet, enligt Reuters.

Sammanlagt 27 personer greps under dagen, de flesta för störande uppträdande medan några greps för misshandel och andra våldsamheter, uppger polisen enligt Reuters.

Arrangörerna till free speech-manifestationen skriver själva på sin Facebooksida att dagens evenemang inte har någonting gemensamt med den vit makt-demonstration som arrangerades i Charlottesville för en vecka sedan. Man har också tagit avstånd från all form av politiskt våld.

LÄS MER: Detta har hänt i Charlottesville

”Samtidigt som vi håller fast vid att varje individ är berättigad till yttrandefrihet, och försvarar den grundläggande mänskliga rättigheten, kommer vi inte erbjuda vår plattform till rasism och fördomsfullhet”, skriver man bland annat.

Arrangörerna beskriver sig själva som en koalition av libertarianer, progressiva, konservativa och oberoende. Man demonstrerar mot vad man anser vara en ”våg av censur” som sveper över USA.

LÄS MER: Protester mot Trump efter sent fördömande av Charlottesville

Minst 500 poliser har kallats in för att hålla de två grupperna separerade från varandra rapporterar nyhetsbyrån Reuters. Liknande demonstrationer genomfördes på flera platser i USA under lördagen.
