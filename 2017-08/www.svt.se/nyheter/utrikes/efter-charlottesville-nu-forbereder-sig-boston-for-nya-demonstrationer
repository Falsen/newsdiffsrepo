Publicerad:19 augusti 2017 17.52Uppdaterad:19 augusti 2017 18.54
SVT Nyheter
Erik Wikén

En vecka efter de våldsamma demonstrationerna i Charlottesville, Virginia, väntar återigen stora demonstrationer i USA. Hundratals personer samlas i dag i Boston för en ”yttrandefrihetsmanifestation”.

Flera tusen motdemonstranter har samlats i Boston och vid 11:30 lokal tid tågade de genom staden till platsen där free speech-demonstrationen ska äga rum.

Enligt AP har det uppståt bråk och konfrontationer mellan grupperna. En grupp motdemonstranter jagade en man med Trump-plakat och Trump-keps, men mannen fick hjälp över ett staket av en annan grupp motdemonstranter.

Arrangörerna till manifestationen skriver själva på sin Facebooksida att dagens evenemang inte har någonting gemensamt med den vit makt-demonstration som arrangerades i Charlottesville för en vecka sedan. Man har också tagit avstånd från all form av politiskt våld.

LÄS MER: Detta har hänt i Charlottesville

”Samtidigt som vi håller fast vid att varje individ är berättigad till yttrandefrihet, och försvarar den grundläggande mänskliga rättigheten, kommer vi inte erbjuda vår plattform till rasism och fördomsfullhet”, skriver man bland annat.

Arrangörerna beskriver sig själva som en koalition av libertarianer, progressiva, konservativa och oberoende. Man demonstrerar mot vad man anser vara en ”våg av censur” som sveper över USA.

Samtidigt samlas tusentals motdemonstranter i Boston som fruktar att demonstrationen trots allt kommer dra till sig högerextrema och rasistiska rörelser.

LÄS MER: Protester mot Trump efter sent fördömande av Charlottesville

Minst 500 poliser har kallats in för att hålla de två grupperna separerade från varandra rapporterar nyhetsbyrån Reuters. Liknande demonstrationer kommer genomföras på flera platser i USA idag. Bland annat i Atlanta, Dallas och New Orleans, skriver Reuters.
