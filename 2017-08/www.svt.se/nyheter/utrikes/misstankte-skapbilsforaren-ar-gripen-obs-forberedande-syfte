Publicerad:21 augusti 2017 16.42Uppdaterad:21 augusti 2017 18.38
Polisen bekräftar: skjutne mannen är 22-årige Yones Abouyaaqoub
Erik Wikén

Polisen i Katalonien bekräftar att 22-årige Yones Abouyaaqoub skjutits till döds i Subirats, väster om Barcelona. Abouyaaqoub ska ha burit vad som såg ut som ett bombbälte på kroppen.

Vid 13-tiden uppmärksammade en kvinna en person som liknar Abouyaaqoub röra sig i området där han senare sköts. Efter att kvinnan närmat sig mannen och frågat vad han gjorde där ska han ha flytt från platsen springandes, skriver tidningen La Vanguardia.

Yones Abouyaaqoub var huvudmisstänkt för att ha utfört det terrordåd som dödade 13 personer och skadade mer än 100 på gågatan La Rambla i Barcelona. Han misstänks även ha dödat ytterligare en person när han flydde från platsen.

Enligt polisen ska gärningsmannen efter attentatet på La Rambla ha kapat en bil och sedan använt fordonet för att fly. En person som är spansk medborgare hittades knivhuggen till döds i fordonet.

Jakten på 22-åringen har de senaste dagarna bedrivs över stora delar av Europa. Sökinsatser koncentrerades ursprungligen till Katalonien och området nära den franska gränsen men har senare utökas till fler länder.

De övriga elva personerna som misstänks för inblandning i attacken har antingen gripits, skjutits av polis eller dödats i en explosion i ett hus i staden Alcanar dagen före attacken.

texten uppdateras
