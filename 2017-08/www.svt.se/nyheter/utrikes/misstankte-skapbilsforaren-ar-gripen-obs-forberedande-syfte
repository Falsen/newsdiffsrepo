Polisen bekräftar: Skjutne mannen är 22-årige Yones Abouyaaqoub
Erik Wikén

Vid 18.30-tiden under måndagen bekräftade polisen i Katalonien att 22-åriga Yones Abouyaaqoub skutits till döds strax utanför staden Subirats, 45 kilometer väster om Barcelona. Abouyaaqoub ska vid tillfället ha burit vad som såg ut som ett bombbälte på kroppen.

Vid 13-tiden identifierades Abouyaaqoub i närheten av det område där han senare sköts till döds. En kvinna kände igen den misstänkte 22-åringen och närmade sig honom för att fråga vad han gjorde där.

LÄS MER: Younes, 22, misstänks för Barcelonadådet

Han ska då ha flytt från platsen springandes varpå kvinnan larmade polisen som därefter anlände till platsen, skriver tidningen La Vanguardia.

Flera timmar efter skjutningen pågick fortfarande en stor polisinsats på platsen.

– Det är är avspärrningar runt platsen där han sköts och det är ett massivt mediapådrag här med medier från hela världen, säger Martina Nord, SVT:s reporter på plats.

Skjutningen skedde en bit utanför själva staden Subirats men polisen har under kvällen varit förtegen om hur själva händelseförloppet gick till.

– Det är ett pitoreskt område utanför staden, det är landsbygt och här finns en del industrier. Strax innan klockan halv nio på kvällen anlände en begravningsbil. Den befann sig här i cirka 20 minuter innan den lämnade i hög hastighet, säger Martina Nord.

Yones Abouyaaqoub var huvudmisstänkt för att ha utfört det terrordåd som dödade 13 personer och skadade mer än 100 på gågatan La Rambla i Barcelona. Han misstänks även ha dödat ytterligare en person när han flydde från platsen.

Enligt polisen ska Abouyaaqoub efter attentatet på La Rambla ha kapat en bil och sedan använt den för att fly. Ägaren till bilen,en spansk medborgare, hittades knivhuggen till döds i fordonet.

– De personer jag har pratat med här uppger att det är en stor lättnad att den misstänkte terroristen nu är skjuten. Det har varit en dämpad stämning i Barcelona sedan terrorattentatet, man har fruktat att något mer kan hända, säger Martina Nord.

Jakten på 22-åringen har de senaste dagarna bedrivs över stora delar av Europa. Sökinsatser koncentrerades ursprungligen till Katalonien och området nära den franska gränsen men har senare utökas till fler länder.

De övriga elva personerna som misstänks för inblandning i attacken har antingen gripits, skjutits av polis eller dödats i en explosion i ett hus i staden Alcanar dagen före attacken.
