Publicerad:21 augusti 2017 16.42Uppdaterad:21 augusti 2017 20.49
Polisen bekräftar: skjutne mannen är 22-årige Yones Abouyaaqoub
Erik Wikén

Vid 18.30-tiden under måndagen bekräftade polisen i Katalonien att 22-åriga Yones Abouyaaqoub skutits till döds i staden Subirats, 45 kilometer väster om Barcelona. Abouyaaqoub ska vid tillfället ha burit vad som såg ut som ett bombbälte på kroppen.

Vid 13-tiden identifierades Abouyaaqoub i området där han senare sköts till döds. En kvinna kände igen den misstänkte 22-åringen och närmade sig honom för att fråga vad han gjorde där.

LÄS MER: Younes, 22, misstänks för Barcelonadådet

Han ska då ha flytt från platsen springandes varpå kvinnan larmade polisen som snabbt kom till platsen, skriver tidningen La Vanguardia.

Yones Abouyaaqoub var huvudmisstänkt för att ha utfört det terrordåd som dödade 13 personer och skadade mer än 100 på gågatan La Rambla i Barcelona. Han misstänks även ha dödat ytterligare en person när han flydde från platsen.

Enligt polisen ska Abouyaaqoub efter attentatet på La Rambla ha kapat en bil och sedan använt fordonet för att fly. Ägaren till bilen,en spansk medborgare, hittades knivhuggen till döds i fordonet.

Jakten på 22-åringen har de senaste dagarna bedrivs över stora delar av Europa. Sökinsatser koncentrerades ursprungligen till Katalonien och området nära den franska gränsen men har senare utökas till fler länder.

De övriga elva personerna som misstänks för inblandning i attacken har antingen gripits, skjutits av polis eller dödats i en explosion i ett hus i staden Alcanar dagen före attacken.
