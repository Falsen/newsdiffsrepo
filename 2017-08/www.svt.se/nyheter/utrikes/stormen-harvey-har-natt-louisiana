Stormen Harvey har nått Louisiana
Iva Horvatovic

Tidigt på onsdagsmorgonen lokal tid slog Harvey, som nedgraderats från en tropisk orkan till ett tropiskt oväder, till mot staden Cameron i Louisiana, öster om Texas. Ovädret väntas sedan fortsätta norrut till Arkansas, Tennessee och delar av Missouri.

Hittills har minst 21 personer mist livet till följd av ovädret och de extrema vattenmassorna, enligt officiella dödssiffror. Samtidigt utreds just nu ytterligare 17 dödsfall som relaterade till ovädret, skriver AP.

Mellan 30.000 och 40 000 hus har förstörts av stormen, uppger ABC News.

TV: Översvämningarna lockar alligatorer, ormar och myror till trädgårdarna

De senaste dagarnas svåra oväder har satt ett nytt amerikanskt regnrekord. En enskild storm har aldrig tidigare fört med sig lika mycket nederbörd till den amerikanska kontinenten.

På tisdagseftermiddagen hade det regnat omkring 130 centimeter vid Cedar Bayou, öster om Houston. Det tidigare rekordet på 122 centimeter sattes efter den tropiska stormen Amelia 1978.

Louisiana drabbades hårt i ett oväder senast 2005, när orkanen Katrina drog in över delstaten. Enligt det statliga organet National Oceanic and Atmospheric Administration (NOAA) dog mer än 1.200 människor till följd av orkanen men dödstalet kan i själva verket vara betydligt högre än så.

Enligt CNN omkom över 1.800 personer till följd av orkanen. Cirka 80 procent av staden New Orleans översvämmades och skador till ett värde av 100 miljarder dollar, motsvarande 800 miljarder kronor, orsakades, enligt katastrofmyndigheten Fema.

I natt utfärdades översvämningsvarningar för städerna Beaumont och Port Arthur i sydvästra Texas. Enligt borgmästare Derrick Freeman ligger Port Arthur ”under vatten just nu”. Invånarna uppmanas ta sig till högt belägna områden och undvika att ta hjälp på sin vind där de kan fastna.

Efter fem dagar av regn rapporterades solen ha kikat fram i den värst drabbade staden Houston tidigt på onsdagsmorgonen. På onsdagskvällen lokal tid väntas Harvey försvagas, enligt det amerikanska orkancentret NHC.
