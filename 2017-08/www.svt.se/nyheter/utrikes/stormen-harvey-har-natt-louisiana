Stormen Harvey har nått Louisiana
Iva Horvatovic

Tidigt på onsdagsmorgonen lokal tid slog stormen till mot staden Cameron i delstaten. Harvey väntas sedan fortsätta norrut till Arkansas, Tennessee och delar av Missouri.

Även dessa delstater kan komma att drabbas av översvämningar.

Harvey slog först till mot Texas i fredags. Hittills har fem människor dött som en direkt följd av ovädret, men Harvey misstänks ligga bakom omkring ett dussin andra personers död.

De senaste dagarnas svåra oväder har satt ett nytt amerikanskt regnrekord. En enskild storm har aldrig tidigare fört med sig lika mycket nederbörd till den amerikanska kontinenten.

På tisdagseftermiddagen hade det regnat omkring 130 centimeter vid Cedar Bayou, öster om Houston. Det tidigare rekordet på 122 centimeter sattes efter den tropiska stormen Amelia 1978.

Louisiana drabbades hårt i ett oväder senast 2005, när orkanen Katrina drog in över delstaten. Fler än 1.800 människor omkom och 80 procent av staden New Orleans översvämmades. Skador till ett värde av 100 miljarder dollar, motsvarande 800 miljarder kronor, orsakades, enligt katastrofmyndigheten Fema.

I natt utfärdades översvämningsvarningar för städerna Beaumont och Port Arthur i sydvästra Texas. Enligt borgmästare Derrick Freeman ligger Port Arthur ”under vatten just nu”. Invånarna uppmanas ta sig till högt belägna områden och undvika att ta hjälp på sin vind där de kan fastna.

Efter fem dagar av regn rapporterades solen ha kikat fram i den värst drabbade staden Houston tidigt på onsdagsmorgonen. På onsdagskvällen lokal tid väntas Harvey försvagas, enligt det amerikanska orkancentret NHC.
