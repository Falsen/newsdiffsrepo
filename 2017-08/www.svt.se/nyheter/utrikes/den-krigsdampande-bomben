Den ”krigsdämpande” bomben
Karin Axelsdotter OlssonReporter

Den 6 augusti, kvart över åtta på morgonen, släpptes ”Little Boy”, en fyra ton tung uranbomb, över Hiroshima från bombplanet Enola Gay.

Bomben – ”en avlång soptunna med fenor”, enligt en av männen på Enola Gay – exploderade på en höjd av 580 meter över staden.

På mindre än en sekund dog 70.000 människor.

Ingen av besättningsmännen skulle någonsin glömma den synen – det enorma ljusskenet, svampmolnet som steg uppåt, staden som försvann. Av Hiroshimas 76.000 byggnader utplånades 70.000.

”Herregud, vad har vi gjort?”, tänkte Robert Lewis, andrepilot på Enola Gay.

Tre dagar senare släpptes ”Fat Man”, en plutoniumbomb, över Nagasaki. En tredjedel av staden utplånades och 40.000 personer dog omedelbart.

Enligt USA:s president Harry S. Truman var syftet att tvinga Japan till kapitulation.

Atombomberna inledde en ny era i historien – som ironiskt nog varit den fredligaste i mänsklighetens historia.

– Aldrig har så få människor dött i krig som under efterkrigstiden. Det går att argumentera för att detta är en effekt av kärnvapnen, säger Fredrik Lindvall, säkerhetspolitisk analytiker på Totalförsvarets forskningsinstitut (FOI) till TT.

Han menar också att att risken för en fullskalig konfrontation mellan USA och Sovjet hade varit mycket större under kalla kriget om inte kärnvapnen funnits som avskräckning.

– Att kalla kärnvapnen för fredsbevarande är kanske att använda ett för starkt ord, men de har helt klart varit krigsdämpande, säger Lindvall.

Många har i efterhand frågat sig om bombningen var nödvändig. Var inte Japan redan besegrat? Vad tänkte den amerikanske presidenten Harry S. Truman när han beordrade bomberna?

Svaren är ganska enkla. Atombomben uppfattades från början inte som fundamentalt annorlunda, bara som mycket kraftfullare än vanliga bomber – och alla inblandade var avtrubbade efter sex års förödande krig.

– När beslutet togs hade man hållit på och bombat Tyskland och Japan väldigt länge. Under kriget hade det dött en förfärlig massa människor, säger Gunnar Åselius, militärhistoriker på Försvarshögskolan till TT.

– Frågan var hur man skulle få Japan att kapitulera. Inget fanns som tydde på att japanerna tänkte ge upp. USA planerade för en invasion i november 1945, men förlusterna förväntades bli mycket höga. Japanerna hade mobiliserat 700.000 soldater plus en stor del av civilbefolkningen.

Den hederskultur som var rådande i Japan gjorde att många inom landets militära ledning vägrade att överväga en kapitulation. Landets situation var hopplös, men avsikten var att kämpa vidare.

Det fanns därför ingen större tvekan om att atombomberna skulle användas, sedan det första testet i öknen i New Mexico 16 juli visat sig framgångsrikt.

Ett ultimatum med en förtäckt varning lämnades genom den så kallade Potsdamdeklarationen 26 juli. Men när Japan fortfarande vägrade ge upp släpptes bomben över Hiroshima.

Trots detta kunde otroligt nog ändå inte den japanska ledningen förmå sig till att kapitulera. Först efter Nagasaki gav man upp – som en direkt följd av att kejsar Hirohito insett att Japans överlevnad stod på spel. Han krävde att man sträckte vapen, och fick sin vilja igenom.

– Fast även Hirohito var in i det sista motståndare till kapitulation. Han övertygades först av atombomberna, säger Åselius.

Han anser att en konventionell invasion av Japan hade blivit långt mer kostsam i människoliv än vad atombomberna blev.

– Miljontals liv sparades, merparten av dem japanska, säger han.

Atombomber som vapen har aldrig använts efter bombningarna mot Japan.
