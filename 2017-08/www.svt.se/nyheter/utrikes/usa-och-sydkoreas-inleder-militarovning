USA och Sydkorea inleder militärövning
TT

Sydkorea och USA har inlett sin årliga militärövning.

Över 17.000 soldater deltar i den till stor del datorsimulerade övningen som planeras pågå i två veckor.

LÄS MER: Oro i Japan på grund av Nordkoreakonflikten

Övningen beskrivs som defensiv, men kärnvapendiktaturen Nordkorea ser den som en provocerande repetition inför en invasion och har varnat för att den kan driva den spända situationen i regionen till kärnvapenkrig.

LÄS MER: Nordkorea: Övning kan utlösa kärnvapenkrig

I juli genomförde Pyongyang en testuppskjutning av två ballistiska robotar som såg ut att kunna nå USA. USA:s president Donald Trump varnade då för att Washington kan komma med ”eld och raseri” till Nordkorea.

USA:s försvarsminister James Mattis säger att antalet soldater i övningen har minskats ”för att nå övningsmålen”, och förnekar att det ska ha gjorts i ett försök att minska spänningarna i regionen.

LÄS MER: Sydkorea: ”Inget krig på Koreahalvön”

– Det här är en övning för att säkerställa att vi är redo att försvara Sydkorea och våra allierade där borta, säger han.
