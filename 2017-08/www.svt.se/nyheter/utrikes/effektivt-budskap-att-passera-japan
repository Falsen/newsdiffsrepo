”Effektivt budskap, att passera över Japan”
Ki Andersson

Det senaste robottestet är Nordkoreas 14:e avfyrning i år, och den sker bara dagar efter ett test av flera robotar som Nordkorea avfyrade i lördags nära Kittaeryong. Testerna sker samtidigt som USA och Sydkorea genomför en gemensam militärövning.

Varför kommer uppskjutningen nu?

– Svårt att säga, men det generellt spända läget på halvön, med den pågående amerikanska och sydkoreanska militärövningen i området och den senaste hotfulla retoriken mellan USA:s president Donald Trump och Nordkorea har skapat ett läge som är mycket allvarligt, säger Susan Ritzen SVT:s Asienkorrespondent.

LÄS MER: Nordkorea hotar slå till mot amerikanska ön Guam

Nordkorea har tidigare hotat att attackera amerikanska Guam, men att testa missiler rätt över amerikanskt territorium bedömde möjligen regimen i Pyongyang var en för farlig provokation.

– Det kan ha setts som mindre utmanande, men ge ett lika effektivt budskap, att passera Japan stället, säger Susan Ritzén.

– Japan har också utökat sanktionerna mot Nordkorea nyligen. Men de här riktiga testerna av missilen är också viktiga för Nordkorea eftersom man får ut mer data, information som man inte kan få med de ultrahöga tester man i princip hållit sig till tidigare, säger Susan Ritzén

– Det är inte första gången som Nordkorea har avfyrat missiler över Japan, men det var många år sedan det hände senast, säger Susan Ritzén,

Det var under en politiskt ansträngd period i augusti 1998 som Nordkorea avfyrade en ballistisk robot över japanskt territorium. Den gången hävdade Nordkorea att man skjutit upp en satellit. Det har hänt vid ytterligare ett tillfälle 2009. Men sedan dess har Pyongyang i princip avhållit sig från liknande projektilbanor.

LÄS MER: Japan: Nordkorea har avlossat en ny robot

– Nordkoreas senaste medel- och långdistansrobotar som har avfyrats har haft mycket högre banor än dagens. Nu testades missilen fullt ut, och det ger en lägre bana, säger Susan Ritzén

– Testet aktualiserar USA:s tidigare hot om att alla alternativ, även militära, är uppe på förhandlingsbordet, säger Susan Ritzén. Hittills har Trumpadministrationen fokuserat på hot och diplomati, utan framgång.

– Det är en allvarlig situation som vi står inför nu, Det är klart att det kommer att leda till en rad krismöten i Japan och omvärlden, liksom i FN:s säkerhetsråd och det kan bli fråga om utökade ekonomiska sanktioner mot Nordkorea.
