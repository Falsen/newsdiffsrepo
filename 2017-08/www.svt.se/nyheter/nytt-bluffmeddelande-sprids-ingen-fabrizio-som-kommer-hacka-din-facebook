Nytt bluffmeddelande sprids – ingen Fabrizio som kommer att hacka din Facebook
Linnea Carlén

Senast i slutet av juni spreds en varning på Facebook som påstod att användare som accepterar en vänförfrågan från en Anwar Jitou skulle få sitt konto hackat.

Det hela var bluff och båg och en person vid det namnet existerade inte ens på det sociala nätverket. Nu sprids ett liknande meddelande mellan användare via appen Messenger. Denna gång rör varningen en påstådd hackare vid namn ”Fabrizio Brambilla”.

LÄS MER: Falsk varning sprids på Facebook

Så här lyder varningen:

”Vänligen meddela alla kontakter i din budbärarlista att inte acceptera något från Fabrizio Brambilla. Han har ett foto med en hund. Han är en hacker och har systemet kopplat till ditt messanger-konto. Om en av dina kontakter accepterar det kommer du också att hackas, så se till att alla dina vänner vet det. Tack. Vidarebefordrad som mottagen. Håll fingret nedåt på meddelandet. I botten i mitten kommer det att säga framåt. Hit det och klicka sedan på namnen på dem i din lista och det skickar till dem.”

Men även denna gång rör det sig alltså om en falsk varning, rapporterar Metros Viralgranskaren. Enligt tidningen finns Facebook-konton och Facebook-sidor som heter just ”Fabrizio Brambilla” och påstår sig vara hackare, men dessa uppges vara skämtkonton eller konton som endast syftar till att sprida rädsla.

Kedjebrev likt dessa har spridits sedan 1990-talet, och har uppdaterats i samband med att nya webbtjänster och sociala medier tillkommit. Sajten Snopes har tidigare även uppmärksammat att varningar formulerade på detta sätt är en välkänd bluff som cirkulerat länge. Namnet byts ut och tidigare har varningen handlat om vänförfrågningar från ”Jayden K. Smith”, ”Christopher Davies” eller ”Jessica Davies”.

LÄS MER: Polisen varnade för falskt sms – visade sig komma från dem
