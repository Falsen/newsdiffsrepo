Svårt att rekrytera deltidsbrandmän
Louise Uhlin

När SVT Nyheter Värmland ringer runt till länets räddningstjänster bekräftar nästan samtliga bilden av att det är svårt att hitta personer som är villiga att jobba som deltidsbrandmän. Den enda som svarar att man inte har det problemet är Björn Johansson på Räddningstjänsten Karlstadsregionen. Men där är problemet istället att man inte lyckas behålla personalen.

– Det kostar oss hundratusentals kronor årligen. Vi ska först ha in de nya på utbildning och då får vi stå för förlorad arbetsinkomst och betala utbildningen. Det är stora pengar och vi tappar också mycket erfarenhet. Det frestar på, säger Björn Johansson.

I Åmotfors är situationen just nu ansträngd. Räddningstjänsten i Arvika, Eda och Säffle söker med ljus och lykta för att hitta de två deltidsbrandmän som saknas. Stationen är i nuläget underbemannad.

– I värsta fall innebär det att det dröjer längre för de boende får hjälp, det känns absolut inte bra. Skyddet ska vara likvärdigt oavsett var man bor. Jag känner mig orolig över hur situationen är där, säger Johnny Hjalmarsson som är ställföreträdande räddningschef.

Någon lösning ser han inte i sikte, men arbetet med att försöka hitta personer att anställa i Åmotfors fortsätter.

– Just nu jobbar vi lite extra där och tittar på vilka som kan vara aktuella, säger han.

Vad det vikande intresset för att arbeta som deltidsbrandman beror på vet bara de som slutat själva. Men länets räddningschefer målar upp en bild av att det har blivit svårare att hitta ett jobb som går att förena med deltidsbrandmannayrket, som bland annat kräver att man måste infinna sig på stationen inom fem minuter.

– Arbetsmarknaden ser annorlunda ut idag. Det är mer slimmade organisationer där man inte kan åka ifrån sitt jobb lika lätt som för tio år sedan, säger Johnny Hjalmarsson.

– Backar man x antal år tillbaka i tiden så gick man med i brandkåren när man var 20 och var kvar till man var 60. Nu för tiden är man mer mån om familjeliv, fritidsintressen och sådant. Det gör att man kanske har svårare att ta ett sådant här jobb med de inskränkningar som är när man måste vara i beredskap och så vidare, säger Björn Johansson på Räddningstjänsten Karlstadsregionen.

För att försöka locka folk till deltidsbrandkårerna har räddningstjänsterna jobbat på olika sätt. Vissa använder sociala medier, andra söker upp ortens arbetsplatser och gör personliga besök. Men någon lösning på problemet verkar inte vara i sikte.

På Räddningstjänsten Karlstadsregionen kommer man i höst att genomföra en omfattande enkätundersökning där deltidsbrandmännen själva får svara på frågor om varför de stannar kvar och vad som kan göra att de funderar på att sluta.

– Vi gör det för att vi ska få en bra bild av hur det ser ut. Sedan får vi se vad det ger och vad det är vi kan påverka, men vi kan säkert göra mer för att behålla vår personal, säger avdelningschef Björn Johansson.
