HIF laddar för Skånederbyt om kvalplatsen
Julia Maric

Tisdagskvällens match i Superettan avgör vilket av lagen som tar steget upp på kvalplatsen till Allsvenskan. Helsingborgs IF ligger just nu på en femteplats i och på fjärdeplats ligger Trelleborgs FF. Det skiljer en poäng i tabellen.

– Det är en jätteviktig match. Många lag som fightas om tredjeplatsen och alla de här lagen kommer att göra allt vad de kan i den här slutfasen för att ta så många poäng som möjligt, säger Christoffer Andersson, assisterande tränare i HIF.

HIF har två raka segrar bakom sig. Senaste matchen var i Svenska Cupen förra veckan, och innan det besegrade de GAIS på hemmaplan.

Senast HIF mötte Trelleborg var hemma på Olympia i våras och då vann de med 1-0. Imorgon väntar ett formstarkt Trelleborg på hemmaplan med sex vinster de senaste matcherna.

– Klart att uppgiften är tuff men samtidigt vet vi att vi är ett så pass bra lag att vi kan slå alla lag i den här serien. Det är bara att gilla läget och komma ner till Trelleborg och göra en riktigt bra prestation så tror jag att vi kan ta tre poäng, avslutar Christoffer Andersson.
