Häktad för brottsturné mot äldre i Sydsverige
Linda Fridh

I flera fall handlar det om personer med rollatorer som blivit bestulna på tusentals kronor. Sedan tidigare är en 38-åring åtalad för inblandning i samma brottsserie.

Det handlar om 18 fall av grova brott – eller försök till brott – begångna mellan den 21-23 juni i år. Enligt åklagaren har tillvägagångssättet varit påfallande likt vid alla händelserna.

Gärningsmännen har följt efter offren och tagit reda på koderna till deras bankkort, som de sedan stulit.

I ett fall ska förövarna ha följt efter en person i Ängelholm och efter flera misslyckade försök till slut kommit över mannens bankkort genom att be om att få gå på toaletten i bostaden.

Den nu häktade mannen har erkänt några av brottsmisstankarna, men förnekar brott på de flesta av punkterna. I målet mot 38-åringen har huvudförhandling redan hållits.

Dom i detta mål väntas den 31 augusti.
