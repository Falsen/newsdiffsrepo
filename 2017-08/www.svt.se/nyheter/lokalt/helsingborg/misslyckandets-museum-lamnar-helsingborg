Misslyckandets museum kan lämna Helsingborg
Winnie Gravlund

En digital penna, en cykel som inte går att cykla på... Det är två av de 70-tal misslyckade produkter och uppfinningar som visas på Museum of Failure i Kulturhotellets lokaler.

Bakom idén och utställningen står kuratorn och innovationspsykologen Samuel West som för ett par år sedan började samla på misslyckade produkter.

Succén lät inte vänta på sig. Det kom många besökare och nyheten om misslyckandets museum spreds över hela världen.

Men nu står det klart att museet kanske lämnar Helsingborg. Utställningen måste snart flytta ut från Kulturhotellet och Samuel West hade hoppats på att få stöd och hjälp från kommunen, bland annat med en ny permanent lokal.

Men det erbjudande han fått från staden var inte tillräckligt.

– Jag är så besviken, det är verkligen jättetråkigt om vi inte få vara kvar i Helsingborg. Men jag måste ha en lösning där jag inte går back ekonomiskt, säger Samuel West.

Och intresset är desto större på annat håll. Samuel West har fått elva erbjudanden om att visa sina misslyckade produkter, bland annat från Düsselforf och Berlin.

– Så det kanske blir en ambulerande utställning, säger han.

Men än är hoppet inte ute om en fortsättning i Helsingborg, vare sig för Samuel West eller kommunen.

Förhandlingarna ska fortsätta, meddelade Helsingborgs stad på fredagseftermiddagen.

– Det finns en stark vilja hos oss att behålla museet i stan. Det är ett intressant turistmål men det handlar också om hur vi hanterar skattepengar, säger Claes Malmberg, chef för kommunens enhet för näringslivsutveckling.

Han berättar att lösningen kan bli att kommunen hyr utställningen och hittar en lokal. Men frågor om ekonomi och lokal förblir än så länge obesvarade.

Samuel West säger att han största önskan är att få stanna i Helsingborg.

– Jag är beredd att fortsätta diskutera.
