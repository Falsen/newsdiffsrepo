Sopbil sitter fast i broräcke – E6 avstängd i norrgående riktning
Adam Bergsten

Runt 12:40 inträffade singelolyckan i norrgående riktning mellan trafikplats Höja (34) och Rebbelberga (35) utanför Ängelholm.

– Lastbilen höll på att ramla ner på ån, säger Lennart Linderos, inre befäl vid räddningstjänsten nordväst.

Sopbilen sitter fast i ett vägräcke på bron över Rönne å.

Körfältet i norrgående riktning är avstängt och trafiken leds om från trafikplats Höja till Rebbelberga.

Körfältet i södergående var även det avstängt inledningsvis, men öppnades åter för trafik vid halvåtta-tiden på kvällen.

Olyckan skedde på en bro som går över Rönne å. Inledningsvis fanns en oro att sopbilen skulle trilla i vattnet.

– Vi kommer att vara på plats tills de har bärgat upp den, men det finns inget läckage, säger Lennart Linderos.

Sopbilen var enligt räddningstjänsten utan sopinnehåll.

Föraren kunde ta sig ut på egen hand och ska inte vara allvarligt skadad. Han har fått följa med till sjukhus för kontroll.

– Sedan var det skador på räcket, det kommer att få repareras och det kan ta tid, säger Lennart Linderos.

Inledningsvis uppgav trafikverket att bärgningsarbetet skulle vara klart vid sjutiden på kvällen, den tiden uppdaterades senare till klockan nio på kvällen.

Texten uppdateras...
