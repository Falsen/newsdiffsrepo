Rånare slog till mot ädelmetallföretag i Helsingborg
Minna Korsgren

– Det är flera gärningsmän som haft två flyktbilar som är anträffade och en hjullastare som körts dit vid rånet. Ytterligare personer kan också ha hanterat bengaler och fotanglar Operationen var planerad och inget som tänkts ut några minuter innan, säger Stephan Söderholm, informatör vid polisens ledningscentral.

De misstänkta gärningspersonerna ska ha varit maskerade och haft vita kläder.

Just nu pågår en stor sökinsats efter rånarna, som fortfarande är på fri fot. Polisens helikopter stöttar spaningsarbetet och flyger över Helsingborg. Flera utredare är också på plats för att prata med vittnen både på brottsplatsen utanför företaget och vid polishuset.

– Vi pratar både med vittnen på brottsplatsen och vittnen runtomkring. Det finns ett antal personer som har sett delar av den här operationen.

Företaget på Grenadjärgatan hanterar och återvinner ädelmetall ur skrot. Det var vid 13-tiden på tisdagen som rånarna använde en hjullastare för att ta sig in på området och genomgöra rånet. Hjullastaren ska ha stulits från Välaområdet under natten, enligt polisen.

– Skopan har använts som brytverktyg för att öppna upp väggen, säger Stephan Söderholm.

I samband med rånet placerade de också ut fotanglar, både i närheten av företaget och vid polishuset för att hindra polisen utryckning. Vid polishuset slängde de också rökgranater för att avleda polisen. Men det ska inte ha fått någon vidare effekt.

– Man hade utlöst någon form av bengaler eller rökgranater, vilket uppmärksammades ganska omedelbart. Så det var snabbt folk ute och rensade undan gatan.

Polisen misstänker vidare att de två bilar som brändes på Mejerigatan och Rönbecksgatan vid samma tidpunkt som rånet är gärningsmännens flyktfordon. Det fortfarande oklart om gärningsmännen lyckades få med sig något byte efter rånet.

Vet ni hur rånarna flydde brottsplatsen och kommer att efterlysa det fordonet?

– Där har vi ingen information i nuläget. Men man kan utgå ifrån att där flyktbilarna är lämnade och brända, där har det funnits andra flyktbilar förberedda. De har förmodligen inte lämnat platsen gående, sa Stephan Söderholm efter klockan 15 på tisdagen.

Polisen efterlyser fler vittnesuppgifter från allmänheten som kan kartlägga händelseförloppet. Alla observationer av personer eller fordon kring polishuset vid Berga allé, Mejerigatan, Rönbecksgatan och vid Zoegás på Grenadjärsgatan är intressanta.

Observationer av en mörkfärgad eller svart Volvo XC 60, som kan möjligen sättas i samband med rånet är speciellt intressanta, skriver polisen på sin Facebooksida.

Vittnesuppgifter om den stulna hjullastaren och var den setts i Helsingborg under tiden fram till rånet är också intressanta.

Polisens kriminaljour nås på nummer 0725-636691 och tipstelefonen på 114 14. Om det är en akut eller pågående händelse, ring 112.

Texten uppdateras...
