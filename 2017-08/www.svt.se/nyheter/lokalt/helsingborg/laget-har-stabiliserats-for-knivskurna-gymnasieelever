Oroligt på skolorna efter knivdådet
Moa Lundgren

Det var på onsdageftermiddagen som polisen kallades till en park intill ett skolområde i Helsingborg. På plats konstaterades att två ungdomar i 16-årsåldern fått allvarliga skador efter en knivskärning.

En av lärarna på skolan som var först på plats efter händelsen beskrev under onsdagen för SVT Helsingborg hur ungdomarna fått skärsår på flera ställen i benen och i magen.

På torsdagsförmiddagen hade läget för ungdomarna stabiliserats.

– Det var allvarligt igår men det är stabilt nu, det är det beskedet jag har fått, säger Maria Wogensen, pressekreterare på Region Skåne, till SVT Nyheter.

LÄS MER: Två elever allvarligt skadade efter mordförsök

Enligt polisen ska de två ungdomarna opereras under torsdagen och sedan höras.

Polisen har fått in ytterligare en anmälan från en jämnårig kille som försökte stoppa bråket och fick knytnävesslag. I nuläget finns ingen misstänkt eller gripen för mordförsöken. Under dagen fortsätter polisen med att försöka få en bild av vad som har hänt.

– Vi fortsätter att samla in så mycket vittnesuppgifter som möjligt. Det finns många vittnen. Troligtvis är det två grupper som har tjafsat där det sedan har urartat, säger Eva-Lotta Hermansson, kommunikatör på polisen.

På Olympiaskolan där de två skadade ungdomarna går har man under dagen informerat samtliga elever och lärare om händelsen, även föräldrar kommer att informeras skriftligt under dagen.

TV: Se hela inslaget

I den aktuella klassen har även polisen varit på besök.

– Vi har all personal ute bland eleverna hela tiden när det inte är lektioner för att fånga upp eventuella reaktioner på det tragiska som inträffade igår och det är helt lugnt på skolan, berättar Anders Nilsson som är rektor på Olympiaskolan.

Även på Nicolaiskolan går lärarna ut i klassrummen och pratar med eleverna och finns till hands om någon vill prata. Elevhälsan är också på plats.

– Vi försöker vara trygga vuxna i skolan för eleverna idag. Men det är alldeles förfärligt när sådant händer, säger rektor Cecilia Nilsson.

På det tredje gymnasiet i området, Tycho Brahe, är rektor Anette Lilja bestört över händelsen.

– Man blir alldeles förskräckt, det är som ett hugg i magen. Det är många frågor som poppar upp på en gång, säger hon.

Undervisningen fortsätter som vanligt idag, men även här finns ett starkt fokus på att skapa trygghet för eleverna.

– Lärarna har gett en kort och saklig information till eleverna. Vi finns till hands hela dagen och även i morgon. Vi har också bett lärarna vara uppmärksamma på om ungdomar samlas i grupper och obehöriga syns utanför skolan, säger Anette Lilja.

Är du rädd för att det ska hända igen?

– Det är ingen överhängande rädsla, men vi vet att det kan uppstå en ringar-på-vattnet-effekt, det kanske blir en hämndaktion, säger hon.

Elever som SVT Nyheter Helsingborg pratat med berättar om oron i skolan idag.

– Alla pratar om det som hände, vi pratar också på lektionerna med lärarna, säger Moa Knutsson, som går på Nicolaiskolan.

Igår såg hon när ambulanser och poliser kom och när de skadade lades på bår.

– Jag var helt i chock. Idag känner jag mig lite otrygg, jag hade gärna haft en ledig dag för att kunna hämta mig och höra vad de tänker göra för att det inte ska hända igen, säger Moa Knutsson.

Hennes klasskamrat Lukas Svensson säger att han också känner sig lite orolig.

– Jag håller mycket mer koll på folk omkring, säger han.

Polisen rubricerar händelsen som försök till mord. Idag har patruller varit på skolan för att stötta både elever och personal.

– En del förhör har hållits och vi ska hålla fler. Vi ser särskilt allvarligt på det som har hänt eftersom det är ungdomar inblandade, säger kommunpolis Johan Mangbo.
