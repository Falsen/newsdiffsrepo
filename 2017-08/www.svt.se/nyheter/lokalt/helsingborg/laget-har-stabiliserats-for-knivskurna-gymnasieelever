Läget har stabiliserats för knivskurna gymnasieelever
Moa Lundgren

Det var på onsdageftermiddagen som polisen kallades till en park intill ett skolområde i Helsingborg. På plats konstaterades att två ungdomar fått allvarliga skador efter en knivskärning.

En av lärarna på skolan som var först på plats efter händelsen beskrev under onsdagen för SVT Helsingborg hur ungdomarna fått skärsår på flera ställen i benen och i magen.

LÄS MER: Två elever allvarligt skadade efter mordförsök

På torsdagsförmiddagen hade läget för ungdomarna stabiliserats.

– Det var allvarligt igår men det är stabilt nu, det är det beskedet jag har fått, säger Maria Wogensen, pressekreterare på Region Skåne, till SVT Nyheter.

De två ungdomarna som är i 16-årsåldern ska opereras idag för att sedan bli hörda av polisen berättar polisens pressinformatörEva-Lotta Hermansson.

Polisen har fått in ytterligare en anmälan från en jämnårig kille som försökte stoppa bråket och fick knytnävesslag. I nuläget finns ingen misstänkt eller gripen för mordförsöken.

Vad gör ni idag?

– Vi fortsätter att samla in uppgifter och så mycket vittnesuppgifter som möjligt. Det finns många vittnen. Troligtvis är det två grupper som har tjafsat där det sedan har urartat, säger Eva-Lotta Hermansson.
