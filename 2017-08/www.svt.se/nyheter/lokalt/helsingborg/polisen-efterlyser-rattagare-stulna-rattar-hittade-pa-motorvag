Polisen efterlyser rattägare – stulna rattar hittade på motorväg
Moa Lundgren

Det var under natten mot måndagen som en polispatrull fick syn på en bil i hög hastighet på E6 utanför Rydebäck. När polispatrullen närmade sig med blåljus stannade bilen.

Polisen konstaterade att männen passerat hastighetsgränsen med över 45 km/h. De uppfattade också att männen var nervösa och beslutade att söka igenom bilen.

I bilen hittades fem rattar tillhörande BMW-bilar. Stölderna ska ha skett i Helsingborg.

– Vi har fått in minst en anmälan, men troligtvis är det fler, vi håller på att spåra målsäganden nu och drabbade får gärna höra av sig, säger Joakim Ekstrand, inre befäl på polisen i Helsingborg.

LÄS MER: Stöldvåg av bilrattar

Samma natt blev även flera rattar stulna från Mercedes Benz bilar i Landskrona. Polisen ser ingen koppling mellan stölderna.

– Det finns inga belägg för att det är samam gärningsman, säger Joakim Ekstrand, inre befäl på polisen i Helsingborg.

Stölder av bilrattar och airbags har enligt polisen escalerat under 2017.

– Jag vet att det är stort nationellt problem, det jobbas med det i olika grupper, vi försöker ha en nationell samordning på det.

De bägge gripna männen är anhållna misstänkta för stöld. Föraren misstänks även för hastighetsöverträdelse.
