Plasten firar hundra år
Jessica Bloem

På Plastens hus i Perstorp är det fullt upp just nu. Här finns en utställning med plastprodukter från ortens stora arbetsgivare Perstorp AB.

Och nu när det är 100 år sedan den första plasten tillverkades här så hålls öppet hus och det ordnas guidade bussturer på fabriksområdet.

– Det här föremålet ser kanske inte så mycket ut för världen men det är den första plastprodukten som tillverkades här,  säger Bo Persson på Plastens hus och håller upp ett handtag till en så kallad knivströmbrytare som gjorde att personen som höll i handtaget inte fick en elektrisk stöt.

Under de kommande årtiondena ökade plastproduktionen och Skånska ättikfabriken (senare Perstorp AB), som bland annat blev kända för plastlaminatet Perstorpsplattan, hade som mest 10 000 plastprodukter i sitt sortiment.

– I slutet på 60-talet kom en svensk standard som sa att alla kök skulle ha ett speceriskåp med 6 stycken sådana här plastlådor i, berättar Ingemar Harrysson som själv jobbat på fabriken och håller upp en genomskinlig plastlåda som de flesta känner igen från äldre kök.

– Vi gjorde hundratusentals sådana här under 70-talet, berättar han.

Under 100-års jubileet ordnas guidade bussturer in på fabriksområdet och intresset är stort. Yngve Karlsson jobbade i 42 år på företaget och är en av de som åker med för att titta på sin gamla arbetsplats.

– Jag vill gärna se hur det har förändrats, säger Yngve innan han kliver på bussen. Det ska bli intressant, det är ju ett par år sedan jag var inne på industriområdet.

TV: Se hela inslaget om plastens jubileum här

Som mest hade Perstorp AB 1500 anställda på orten, nu jobbar 550 personer kvar. Idag tillverkas det ingen plast i fabriken längre utan mest olika typer av specialkemikaler.

Kommunalrådet Ronny Nilsson (S) började jobba på företaget direkt efter gymnasiet och har fortfarande kvar sin anställning. Men nu är han tjänstledig för att ägna sig åt politiken.

– Den utveckling som företaget har gjort genom åren med att skapa arbetstillfällen har ju gjort att det varit en inflyttning till Perstorp som på 60- och 70-talet var väldigt omfattande, menar Ronny Nilsson.

– Så det har givetvis haft en stor påverkan på Perstorps kommun i den form orten har idag, fortsätter han.

Utvecklingen av samhället och Perstorp AB har gått hand i hand genom åren. Att järnvägen kom hit var företagets förtjänst, berättar Ronny Nilsson.

Ett chockbesked som det i Bjuv förra våren – att Findus skulle lägga ner efter 75 år på orten – är inget som kommunalrådet i Perstorp går och oroar sig för.

– Det är jag inte det minsta orolig för i dagsläget, säger Ronny Nillson. Det är en väldigt framgångsrik verksamhet som genererar bra pengar till ägarna, så de är nog nöjda. Det sker satsningar hela tiden som tryggar framtiden.

– Min förhoppning är ju att Perstorp AB kommer att vara en fortsatt viktigt arbetsgivare långt in i framtiden och att de även gör stora satsningar här i Perstorp så att det skapas ännu fler arbetstillfällen, avslutar han.
