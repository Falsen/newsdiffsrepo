Nu drar renoveringen av Terasstrapporna igång
Minna Korsgren

Terasstrapporna som är ett av Helsingborgs mest kända landmärken ska nu få sig ett rejält ansiktslyft. Det är företaget Peab som vunnit upphandlingen och budgeten ligger på totalt 65 miljoner kronor.

– Vi hade ett möte i måndags och Peab kommer börja stänga av trappan redan i veckan, säger Georg Hermann som är biträdande projektledare.

Samtliga trappsteg kommer lyftas, plattläggningen kommer göras om i partierna mellan trapporna och tegelfasaden rustas upp.

Ursprungligen låg budgeten på 50 miljoner kronor.

– Men vi har beslutat att öka tryggheten genom att byta ut och installera mer belysning som dessutom är mer anpassad till den gamla miljön rent estetiskt. Vi har även bestämt att hissbyggnaden kommer renoveras, berättar Georg Hermann.

Tidigare ville kommunen att delar av trappan skulle hållas öppen under renoveringen, men man har tvingats tänka om av säkerhetsskäl. Däremot kommer hissen att gå nästan hela perioden och man har säkrat så att nedre delen av trappan är öppen vid Lucia och att trappan helt öppnas vid Studentutspringet.
