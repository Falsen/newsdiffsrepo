En kvarts miljon för att resa gravarna
Winnie Gravlund

Sista lördagen i juli möttes besökare på kyrkogården i Kattarp av en chocksyn. 79 gravstenar var välta. Blommor och gravlyktor låg spridda på gångarna.

Curt Andersson är en av de drabbade. Här ligger hans morföräldrar begravda och deras sten vältes också. Han minns sina känslor när han kom till kyrkan och såg vad som hade hänt.

– Det var en sorg. Och samtidigt blev jag väldigt arg, det är bedrövligt att någon gör så här på en kyrkogård, säger han.

Blommorna och gravlyktorna har städats undan, men gravstenarna ligger fortfarande kvar i väntan på besked om vem som ska betala arbetet med att resa dem och laga eventuella skador.

På måndag kommer det beskedet. Då väntas kyrkorådet i Allerums pastorat fatta beslutet att kyrkan delar notan med försäkringsbolaget. Den gemensamma slutnotan landar på omkring 250 000 kronor.

Därmed slipper Curt Andersson betala för arbetet med mormor och morfars sten.

– Det är något positivt i alla fall mitt i bedrövelsen.

Kyrkoherde Pär Stynsberg tycker att det är rimligt att de 27 gravrättsinnehavare som själva sköter sina gravar, slipper betala för skadegörelsen.

– Det är ett ansvar som vi får ta, säger han.

Pär Stynsberg var på semester när vandaliseringen inträffade men körde till kyrkogården så fort han fick höra vad som hänt.

– Jag blev väldigt bestört och ledsen när jag såg kyrkogården. Det här är något som sätter hela församlingen i sorg.

Polisen, som rubricerar händelsen som brott mot griftefrid, har inte inlett någon förundersökning utan lade ner ärendet.
