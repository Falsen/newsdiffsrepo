Kroppsbyggare frikänd trots amfetamin i urinen
Ylva Esping

Kroppsbyggaren var ute och promenerade när en polispatrull fick syn på honom.

– De uppfattade honom som narkotikapåverkad och han fick lämna urinprov, säger Claudio Gittermann, assistentåklagare.

Provet visade att den skånske kroppsbyggaren hade amfetamin i urinen. Han åtalades för ringa narkotikabrott.

Kroppsbyggaren uppger att han tävlar, blir sponsrad och äter ett 20-tal olika kosttillskott varje dag.

Vid ingripandet hade han nyligen varit i Albanien och Dubai. Han förklaring är att amfetaminet kan ha funnits i ett tillskott eller i en medicin som han köpt något av dessa länder.

Kroppsbyggaren förnekar att han tagit amfetamin medvetet men påstår att det är vida känt att kosttillskott från andra länder kan innehålla amfetamin, även om det inte alltid står på förpackningarna.

Tingsrätten konstaterar att han ibland tycks ha tagit förvånansvärt lätt på vad han stoppat i sig.

Men han frikänns eftersom ringa narkotikabrott förutsätter ett uppsåt för att någon ska kunna dömas.

Det räcker inte att han har varit oaktsam i sin användning av utländsk medicin, skriver Lunds tingsrätt.

– Jag ska läsa domen. Jag har inte inte bestämt mig för om jag ska överklaga, säger Claudio Gittermann, assistentåklagare.
