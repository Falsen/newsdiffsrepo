Fredrika Petersson jagar ny medalj efter tunga OS-missen
TT

Damlandslaget i brottning är en aning rumphugget inför VM i Paris. Fjolårets båda OS-medaljörer Sofia Mattsson och Jenny Fransson saknas på grund av graviditet respektive lårskada, och i deras frånvaro tävlar bara fyra svenskor i VM.

En av dem är vårens EM-trea Fredrika Petersson i 48-kilosklassen.

– Jag vet att VM är ganska tufft, men jag åker dit för att ta medalj, säger hon.

I OS för ganska exakt ett år sedan fick Petersson i stället följa tävlingarna från tv-soffan. En tung smäll för någon som drömt om att få göra sitt första olympiska spel.

–När jag inte kvalade in där var det tufft. Det var så mycket fokus på OS hela det i året och när det inte gick så var man rätt slut, jag hade bara haft det i tankarna hela tiden, säger skånskan.

– Jag var med tjejerna på deras precamp i Portugal för att sparra lite och det var en konstig känsla, när jag vände hem till Sverige skulle de åka till Rio...

Fredrika Petersson berättar hur hon tog det lite lugnare under hösten för att hitta motivationen och få kraft att blicka framåt igen. Nästa OS – i Tokyo när Petersson är 27 år – är sedan länge det allra största långsiktiga målet. En VM-medalj skulle betyda mycket på vägen för Klippanbrottaren som har EM-brons både 2014 och 2017.

– Jag har ingen VM-medalj och det är klart att den skulle vara ganska mycket mer värd. Europa är ganska tufft också i dambrottningen, men det tillkommer ändå ganska många bra länder nu, säger hon.

Det enda som skaver lite inför VM är skadorna som har stört Fredrika Petersson till och från den här säsongen. Hon har både haft problem med en nerv i armen och en fotskada, men känslan var bra under landslagets VM-förberedande läger.

– Nästan alltid har man ju ont någonstans, det viktiga är att det inte begränsar en, säger Petersson.

Förbundskapten Sara Eriksson Dikanda har stora förhoppningar på sin VM-kvartett och då inte minst på Fredrika Petersson.

– Fredrika var i otroligt bra form på EM och kan slå vem som helst om hon har en dag när allt stämmer, säger hon.
