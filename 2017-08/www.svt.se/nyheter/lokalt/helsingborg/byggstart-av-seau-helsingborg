Här gjuts tidskapseln ner i marken i Helsingborg
Julia Maric

Under förmiddagen bjöds det in till ceremoni på den byggarbetsplats där hotell- och kongressanläggningen samt bostäder ska växa fram.

Ett 50-tal personer med gula skyddsvästar och vita hjälmar var idag på plats för att fira startskottet för det nya hotell- och kongresscentret som kommer att ligga på den gamla Ångfärjetomten.

En av ceremonins talare var kommunstyrelsens ordförande i Helsingborg, Peter Danielsson (M).

– Jag ser verkligen fram emot att se när detta projekt förverkligas. Helsingborg är en stad där är allt är möjligt, sa han under sitt tal.

Även Petter A Stordalen, ägare och styrelseordförande Nordic Choice Hotels höll tal på plats.

– Det är speciellt att få vara med i det här unika projektet här i Helsingborg som är en stor och viktig stad i Öresunsregionen, säger han.

Efter talet fick deltagarna möjlighet att bidra med med föremål till en tidskapsel som kommer att gjutas ner i marken.

Clarion Hotel SeaU tillhör SeaU som är det nya området kring Ångfärjetomten mitt i centrala Helsingborg.

– SeaU kommer att bli en centralt, placerad mötesplats där många helsingborgare kommer att träffas men den här platsen ska också attrahera många människor att komma till Helsingborg, säger Peter Danielsson.
