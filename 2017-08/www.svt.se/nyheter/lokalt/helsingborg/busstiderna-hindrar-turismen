Sista kvällsbussen hindrar turismen – Mölleföretagare vädjar till Skånetrafiken
Linda Ekström

Nu kör sista bussen, nr 222, från Mölle redan klockan elva på kvällen under vardagar. Det här får negativa följder för det lokala näringslivet skriver flera lokala företagare i sitt gemensamt upprop.

– Det handlar om ett inkomstbortfall eftersom gästerna tvingas lämna tidigare än de önskar. Det här är ett problem som alla näringsidkare i byn inom turistnäringen känner av, berättar Tomas Dreilick som själv driver Hotel Kullaberg.

TV: Se hela inslaget här

I brevet beskriver totalt sju lokala företagare hur de under den korta högsäsongen är hårt pressade att driva in medel som ska täcka verksamheternas kostnad över hela året. De skriver att:

”Kvällsbesökare ger sig av alltför tidigt och viktiga intäkter förloras, och härtill får vi ett stort problem då vår personal inte kan ta sig hem”.

De vädjar nu till Skånetrafiken att ta hänsyn till turisternas behov och säsongsanpassa busslinjen under juni, juli och augusti. Det här genom att sätta in en extra busstur fem dagar i veckan.

– Som det är nu får vi betala taxi till vår sommarpersonal för att de ska komma hem, konstaterar Tomas Dreilick eftersom flera av hans anställda är unga och inte har körkort.

Peter Schölander (M) kommunstyrelsens ordförande ger företagarna rätt och har redan planerat in ett möte med Skånetrafiken i början av september.

– Det är en viktig fråga och vi är beredda att driva den hårt. Turismen är en viktig del i Mölle, säger han.

Från Skånetrafikens sida har man precis tagit del av Mölleföretagarnas önskemål.

– Jag kan inte lova något här och nu. Däremot är vi alltid öppna för en dialog och vi tittar gärna på om det finns ett behov, säger Lisa Åhlén som är affärschef för busstrafiken i nordvästra Skåne.

Hon berättar att Höganäs kommun även har möjlighet att köpa till extra bussturer om de tycker att frågan är viktig.

– På Skånetrafiken måste vi följa det regionala trafikförsörjningsprogrammet för att skapa så bra trafik som möjligt åt så många som möjligt. Behovet måste analyseras innan vi kan ge något besked, säger Lisa Åhlén.
