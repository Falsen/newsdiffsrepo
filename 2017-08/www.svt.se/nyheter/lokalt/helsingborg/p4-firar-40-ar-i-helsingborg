P4 firar 40 år i Helsingborg
Julia Maric

Under förmiddagen fick de lyssnare som gick förbi Stadsparken i Helsingborg tårta när P4 Malmöhus firade 40 år. Även P4 Kristianstad firade P4:s födelsedag idag.

– Det är bara helt fantastiskt att vara här ute idag och träffa alla människor som kommer hit till Stadsparken, säger Nina Sköldqvist som är platschef och reporter på P4 Malmöhus redaktion i Helsingborg.

Hur känns det att möta publiken?

– Det känns roligt och framförallt roligt att det är folk i olika åldrar och att folk lyssnar på oss, att de har synpunkter och tycker saker. Det är precis det man vill, svarar Nina Sköldqvist.

Det var den 14 februari 1977 som de sju första lokalradiostationerna startade sina sändningar. Syftet med lokalradion var att göra radio på lyssnarnas villkor. 40 år senare spelar den lokala radion fortfarande en mycket viktig roll.

– Det har hänt jättemycket de här åren men fortfarande är idén densamma, att vi ska göra radio som berör de människor som bor här, säger Hans Zillén, digital redaktör på P4 Malmöhus.

Besökarna i Stadsparken var så många att tårtorna tog slut.

– Igår när jag såg väderleksrapporten tänkte jag att det inte skulle komma så mycket folk, men nu när vädret är på topp och folk har hört eller läst att vi skulle komma hit så har det kommit jättemånga. Vi får fylla år fler gånger, säger Nina Sköldqvist.
