”Han har haft en ängel som har vakat över honom”
Julia Maric

Det var strax efter lunch igår som sopbilen körde in i ett vägräcke. Räcket gav vika och den 20 ton tunga sopbilen som var fylld med trädgårdsavfall blev hängande över Rönne å.

Sopbilen är en av trädgårdsbilarna från Renonorden. Michael Liverstam, avdelningschef på Renonorden i Ängelholm berättar att han och hans kollegor satt i ett möte om krisberedningsrutiner när larmet kom.

– Då kom en kollega inspringande och berättade att en chaufför hade kört av räcket. Det enda vi fick reda på då var att han klivit ut ur bilen själv. Tur i oturen var att vi kunde samla personalen direkt och ha diskussioner, säger Michael Liverstam.

Räddningstjänst och ambulans kallades till platsen och olyckan fick stora konsekvenser för trafiken då bärgningsarbetet av sopbilen blev väldigt omfattande. Vid 19-tiden var bilen upplyft av två lyftkranar.

LÄS MER: Sopbil fastnade i broräcke

Michael Liverstam berättar att olyckan till stor sannolikhet beror på att det ena däcket i sopbilen exploderade vilket gjorde att bilen drog till vänster och la sig över räcket.

– Ett däck ska inte bara explodera sådär. En skadereglerare är på väg till vår verskstad för att komma underfund med varför det har skett en däckexplosion, säger han.

Föraren som är i 60-årsåldern tog sig ut från bilen själv. Han blev hämtad av ambulans och fick en skallskada men åkte hem under kvällen.

Michael Liverstam som har pratat med föraren berättar att han mår bra trots omständigheterna men att han kommer att stanna hemma från arbetet veckan ut.

– Han är av de coolaste chaufförerna jag har överhuvudtaget, jag blir nästan skrämd ibland. Frågar du honom vill han jobba imorgon, säger Michael Liverstam.

– Han har haft en ängel som har vakat  över honom, avslutar han.
