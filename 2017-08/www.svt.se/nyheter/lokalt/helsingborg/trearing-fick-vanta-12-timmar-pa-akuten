Treåring fick vänta 12 timmar på akuten
Winnie Gravlund

En dag i våras, på valborgsmässoafton, hoppade treåriga Ruth Sturk på studsmattan hemma i trädgården i Vejbystrand.

Men så landade hon fel och fick så ont i foten att hon inte kunde stödja på den. Smärtorna blev allt värre och hennes mamma Sandra Sturk, själv sjuksköterska, bedömde att det behövdes akut vård.

Klockan var 21 när de kom till akutmottagningen på Helsingborgs lasarett.

Först 12 timmar senare kom de ut från sjukhuset igen.

Sandra Sturk anmälde den långa väntetiden till Ivo, Inspektionen för vård och omsorg.

– Det jag vill lyfta fram är inte att personalen gjort fel, de gjorde så gott de kunde. Men jag ville lyfta fram hur bristen på pengar och resurser påverkar vården, säger hon.

Ivo har nu uttalat kritik och konstaterar att vårdgivaren inte har uppfyllt kraven på god vård.

– Det är inte rimligt att en treåring får vänta så länge, säger handläggaren Ann-Christin Sundelin till nyhetsbyrån Siren.

Akutens verksamhetschef Håkan Kerrén har tagit till sig av kritiken.

– Det är djupt beklagligt att det tog så lång tid, trots att det rent medicinskt var ett ganska enkelt fall, säger han.

Det blev en lång och jobbig valborgsmässoafton på akuten.

– Det var olustigt att sitta där med en treåring. Det var valborgsmäss och väntrummet var absolut fullt och stökigt. Många var påverkade ungdomar, säger Sandra Sturk.

Barnakuten var inget alternativ, där var det överfullt, fick hon veta.

– Så jag satt där med henne i famnen hela tiden. Hon var orolig och hade ont och hade inte ätit och druckit på länge. Smärtan gjorde att hon hade svårt att somna.

Efter tre timmars väntan fick Sandra Sturk och Ruth träffa en sjuksköterska i triagen, där den första medicinska bedömningen görs. Sedan skickades de till ortopedklinikens också överfulla väntrum.

Först när klockan var halv fem på morgonen fick de komma in i ett rum så att dottern kunde få ligga ner och få en filt om sig. En kvart senare kom doktorn och skickade treåringen till röntgen.

– Men röntgen öppnade inte förrän klockan sju, så vi fick vänta igen.

Först klockan nio kunde de lämna sjukhuset med beskedet att det inte var något fel på foten.

Några dagar senare ringde en läkare och ändrade diagnosen – en närmare titt på röntgenbilderna avslöjade att Ruth Sturk hade en spricka i foten.

– Inte konstigt att hon hade ont! Men det nya beskedet hade ingen betydelse för vårdförloppet, säger Sandra Sturk.

Nu har sjukhuset vidtagit åtgärder som ska förhindra att det händer igen.

I fortsättningen ska barnen prioriteras hårdare.

– Barn under 12 år som fått vänta mer än två timmar på den enhet där de ska behandlas, till exempel ortopeden, får förtur, säger Håkan Kerrén.

– Vi har också informerat alla sjuksköterskor i triagen om att de själva  får lov att remittera patienter till röntgen när det gäller misstänkta frakturer i fötterna och nedre delen av armarna.

Dessutom sätts nu ibland in även en läkare i triagen.
