Här kör polisbussen mot folksamlingen
Jessica Bloem

Händelsen utspelade sig under söndagen utanför supporterföreningens hemmasektion på Mellersta Stenbocksgatan en stund innan HIF skulle ta emot Gais på Olympia.

– Polisen kör rakt in i folkmassan med oskyldiga supportrar som blir väldigt provocerade och sura. Jag såg att det höll på att bli en situation och tog snabbt upp kameran för att filma vad polisen gjorde, säger Daniel Zahedi som sitter i Kärnans styrelse.

LÄS MER: Supportrar kastade sten – polis förd till sjukhus

På filmen syns hur polisbussen kommer körande med sirenerna ljudande för att sedan svänga rakt mot ett tiotal personer som står samlade på gatan. Folksamlingen skingras och människor hoppar åt sidan för att undgå att bli påkörda. Polisbussen fortsätter därefter att följa efter personer på platsen. Flera blir upprörda, någon skriker ”Va fan håller ni på med”. En person sparkar på polisbilen.

– Det är rent förjävligt. Det är förenat med livsfara för dem som är på plats, säger Daniel Zahedi.

Han tror inte att någon blev allvarligt skadad men tror att efterspelet, då en polis fick en sten kastad mot sig, har direkt koppling till händelsen med polisbussen.

– Det tror jag absolut. Folk var fortfarande upprörda.

– Det kan aldrig vara nödvändigt att köra in i en folkmassa. De var många på plats och hade kunnat lösa situationen på ett annat sätt, säger Daniel Zahedi.

Att köra in i skanderande supportrar är en rutinmässig metod, menar Svenska fotbollssupporterunionen.

– Vi har sett liknande situationer tidigare där polis använt fordon för att köra in i folkmassor. Det är mycket oroväckande, alla ska kunna känna sig trygga kring fotbollsmatcher och vad man kan se utifrån den här videon gör de inte det, säger Sofia Bohlin, ordförande i Svenska fotbollssupporterunionen, SFSU.

SFSU har i dag ingen direkt dialog med polisen utan den förs främst via de olika klubbarnas SLO:er och vid möten i samband med forskningsprojektet Enable.

Sven Holgersson är lokalpolisområdeschef i Helsingborg och kommenderingschef för insatsen. Han säger att han inte hunnit se filmen men har svårt att tro att polisen gjort något fel.

– I en kort bildsekvens har man inte helhetsperspektivet. Polisen har en oerhört proffsig taktik som vi följer. Det kommer alltid att finnas någon som har synpunkter och då kan man anmäla det så att det kan utredas. Vi har en särskild ordning för det, säger han.

Sven Holgersson menar att det under gårdagen gjordes flera försök från supportrarnas sida att ge sig på varandra och att polisens arbete inriktades på att parera detta.

– Det slängdes mycket bangers och skedde rusningar från bägge supportersidor så det var hektiskt vid ett antal tillfällen. Vi gör alltid en uppföljning och utvärdering av varje insats tillsammans med HIF och Helsingborgs stad om vad som varit bra och mindre bra.

Vad säger du om kritiken att polisens agerande provocerade fram det som sedan skedde?

– Det köper jag inte. Vi är inte där för att ställa till bråk. Vi är där för att hålla ordning och reda och se till att vanligt folk kan ta sig till och från fotbollen på ett bra sätt.
