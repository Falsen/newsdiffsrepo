11 barnmorskor på Helsingborgs lasarett har sagt upp sig
Julia Maric

SVT Nyheter har tidigare rapporterat om det stora antalet barnmorskor som sade upp sig förra sommaren vid Helsingborgs lasarett eftersom att de tyckte att deras arbetschema inte gav tillräckligt med tid för återhämtning efter nattjänstgöring.

Till slut kom sjukhuset med ett erbjudande för att få barnmorskorna att återvända vilket mynnade ut i ett lokalt avtal där barnmorskorna kompenserades för sitt nattarbete. Nu har det avtalet dragits tillbaka. En konsekvens av detta har blivit att elva barnmorskor på nytt valt att säga upp sig sedan i maj.

– Givetvis är vi bekymrade över bemanningssituationen och vi kommer göra allt för att rekrytera och för att vår personal ska stanna kvar, säger Jenny Wingerstrand, verksamhetschef för bland annat förlossningsavdelningen på Helsingborgs lasarett.

Hon menar också att uppsägningarna inte enbart beror på missnöjet av de nya avtalen.

– Några barnmorskor har flyttat utomlands, någon har flyttat till en annan avdelning inom den regionala verksamheten eller till en annan förlossningsavdelning.

SVT Nyheter har sökt några av de barnmorskor som valt att säga upp sig utan att lyckas. Däremot säger annan personal på förlossningsavdelningen att läget fortfarande är pressat och befarar att fler barnmorskor kommer att säga upp sig.

Verksamhetschefen Jenny Wingerstrand säger att verksamheten kan fortsätta med hjälp av bemanningsbarnmorskor och timanställda pensionärer.

– Vi har full bemanning till hösten och kommer att kunna ta hand om de födande kvinnorna i samma omfattning som tidigare, säger hon.

Hur ser det ut långsiktigt?

– Hösten känns stabil men under de närmaste åren har vi stora pensionsavgångar så vi måste rekrytera kontinuerligt så givetvis har vi utmaningar, säger Jenny Wingerstrand.
