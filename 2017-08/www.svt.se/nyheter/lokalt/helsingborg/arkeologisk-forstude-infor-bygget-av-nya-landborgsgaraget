Landborgsgaraget kan ge ny kunskap om Helsingborgs historia
Julia Maric

– Vi gör en förstudie nu för att vi ska få ett underlag inför en eventuell slutundersökning där man tar ett helhetsgrepp på hela området. Då måste vi förstå vilka platser det finns bevarad fornlämning på och vilka typer av fynd det finns så att vi kan göra en beräkning och en undersökningsplan sen till nästa steg, berättar Sofia Lindberg, projektledare för arkeologerna.

Först kommer hela Rosenträdgården att flyttas, sedan kommer arkeologiska utgrävningar att göras sommaren 2018. Till hösten 2018 kommer entreprenörerna börja med bygget av Landborgsgaraget.

Enligt de tidigare undersökningarna som är gjorda så förväntar sig arkeologerna att göra fynd. Under parkeringen vid Nicolaiskolan låg det på 1600-talet ett kloster och vid Mariakyrkan nere vid Billeplatsen hittade arkeologerna i somras fyndigheter.

– Man har tidigare hittat skärvor från keramikföremål och en tand. Runt Mariakyrkan har man hittat skelettdelar så det kan bli spännande, säger Maria Orsmark, projektledare för Landborgskopplingen.

Landborgen och Rosenträdgården är de äldsta delarna av Helsingborg som nästa höst kommer att ersättas med det underjordiska parkeringsgaraget. Garaget kommer att ha plats för 600 bilar och 600 cyklar. Landborgskopplingen ska både förenkla för gående och cyklister att ta sig ner och upp för Landborgen men också göra det lättare för den som kör bil att enkelt och smidigt nå centrala Helsingborg.

Innan Landborgsgaraget börjar byggas nästa höst måste arkeologerna bli färdiga med sina arbeten.

– Det skulle vara väldigt roligt att hitta mer välbevarad bebyggelse inom ett större område så att vi kan få bättre kunskap om hur det äldsta Helsingborg såg ut här uppe. Och även delar av begravningsplatserna för att förståelse av det som nu är Rosenträdgården har sett ut historiskt för det vet vi inte, säger Sofia Lindberg.

Den arkeologiska förstudien beräknas hålla på i tre veckor när fyra arkeologer och en grävmaskin ska hitta fynd i Helsingborgs äldsta delar. Av säkerhetsskäl kommer Rosenträdgården att stängas av.

Finns det något ni kan hitta som kan stoppa bygget?

Nej det tror jag inte, då blir det en fortsatt process med en större undersökning, säger Sofia Lindberg.
