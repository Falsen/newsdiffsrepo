Polisen: ”Rånarna har haft koll på företaget”
Julia Maric

– Som jag ser det så har de varit väldigt förberedda och brottet är välplanerat. Rånarna har haft koll på hur företaget jobbat och de har haft koll på hur det ser ut runt polisstationen, säger Sven Holgersson, lokalområdespolischef i Helsingborg.

Det var under tisdagen vid lunchtid som larmet inkom till polisen om att ädelmetallföretaget hade blivit utsatt för rån. Rånarna tog sig in på företaget genom att forcera väggar och stängsel med en hjullastare. Samtidigt slängdes fotanglar och rökgranater ut på brottsplatsen och utanför polishuset för att hindra polisen.

Några minuter efter rånet sattes två misstänkta flyktbilar i brand på Mejerigatan och Rönbecksgatan.

Vittnen som SVT Nyheter Helsingborg har pratat med trodde att rånarna jobbade på den byggarbetsplats som ligger precis intill eftersom de var klädda i vita arbetskläder. Ingen misstänkt är gripen och Sven Holgersson uppmanar allmänheten att höra av sig med tips.

– Nu jobbar vi med utredningsarbete. Vi knackar dörr i området och är det någon som hört, sett eller fotograferat något så tar vi väldigt gärna emot de tipsen, säger Sven Holgersson.

Polisen har haft teknisk undersökning på plats samt undersökt de två fordon som blev utbrända i samband med flykten.

– Vi väntar på om vi kan få någon teknisk bevisning för att kunna gå vidare, avslutar Sven Holgersson.

Rånarna kom över metall, men vilken typ och till vilket värde är än så länge oklart.
