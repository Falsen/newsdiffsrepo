Hajbebisar på Tropikariet i Helsingborg
Julia Maric

– Det är jättekul att se att vi har lyckats, säger Johnny Möllerström, zoolog och chef på djuravdelningen.

De första äggen väntas kläckas i september. Honan lade de första äggen i juni.

En könsmogen bambuhona kan lägga upp till 100 ägg på ett år. Eftersom att det är första gången för bambuhonan i Helsingborg så lägger hon bara mellan 20 och 50 ägg. Johnny Möllerström berättar att man aldrig vet när honan ska lägga äggen.

– Honan kan spara sperma i upp till 45 månader så man vet aldrig när äggen läggs efter parning, säger han.

Det tar sedan mellan 90 och 150 dagar från det att äggen har befruktats tills att de kläcks. Honan lägger två ägg åt gången, sedan går det ett par dagar och så kommer det två ägg till.

– Nu har vi fått 20 ägg och vi har sparat 12 av dem som har varit befruktade. Men det kommer nya hela tiden, säger Johnny Möllerström.

TV: Se hela inslaget

Han betonar att det är viktigt för hajarna med fortplantning.

– Det är främst för hajarnas egna skull. Sen är det också en viktig kunskap att få att lära sig att ta hand om ägg och ungar. Vi vill ju att djuren ska utföra så många beteenden som möjligt, säger Johnny Möllerström.

När hajarna parar sig biter hanen tag i ena bröstfenan på honan för att hålla sig fast. Sedan trycker han in sina parningsorgan i honans kloak så sker parningen där.

– Det kan faktiskt se väldigt brutalt ut och besökarna kan reagera och undrar vad som händer, berättar Johnny Möllerström.

När äggen är kläckta kommer Tropikariet i Helsingborg att behålla ett tiotal hajyngel tills dom växt till sig. Efter det så ser man om det finns andra djurparker runt om i världen som behöver dom.

Kommer ni att fortsätta att para hajarna?

– Det är upp till hajarna. Vi vill att dom ska fortsätta, det vill vi. Ju oftare det sker, ju mer kunskap får vi och ju mer erfarenhet får vi och större möjligheter har man också att i framtiden rädda hajarterna om man skulle behöva eller använda kunskapen till att rädda mer hotade arter.
