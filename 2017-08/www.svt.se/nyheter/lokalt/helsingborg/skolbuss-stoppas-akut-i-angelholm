Skolbussbolag stoppas akut i Ängelholm
Minna Korsgren

– Kommunen har i första hand agerat utifrån elevernas perspektiv. Vårt främsta mål är att garantera elevernas säkerhet och därför agerade vi kraftfullt när detta kom till vår kännedom, skriver Jonas Trulsson som är planeringschef inom Lärande och familj i ett pressmeddelande på torsdagen.

Ängelholms kommun har nu akut brutit samarbetet  med bussföretaget Sundspärlans Buss AB tills vidare.

Sundspärlans buss AB har kört skolbussarna till och från Strövelstorps skola, Nyhemsskolan och Villanskolan. Ängelholms kommun har tills vidare anlitat ett annat bussbolag för att köra skolbussarna på de berörda sträckorna och bussarna avgår på ordinarie tider.

SVT har sökt en kommentar från Sundspärlans Buss AB utan att lyckas. Till Helsingborgs Dagblad säger vd Boris Nilsson att företaget är utsatt för någon som försöker svartmåla deras verksamhet. Det här eftersom han stängt av en av chaufförerna på grund av en sjukdomsbild sedan tidigare.

– Det var en ny chaufför som vi inte hade hunnit kolla upp. Men ingenting allvarligt hann hända. Samtalet till Ängelholms kommun var ett försök att svartmåla oss, säger han till Helsingborgs dagblad.
