Skolbussbolag stoppas akut i Ängelholm
Minna Korsgren

– Kommunen har i första hand agerat utifrån elevernas perspektiv. Vårt främsta mål är att garantera elevernas säkerhet och därför agerade vi kraftfullt när detta kom till vår kännedom, skriver Jonas Trulsson som är planeringschef inom Lärande och familj i ett pressmeddelande på torsdagen.

Ängelholms kommun har nu akut brutit samarbetet  med bussföretaget Sundspärlans Buss AB tills vidare.

Sundspärlans buss AB har kört skolbussarna till och från Strövelstorps skola, Nyhemsskolan och Villanskolan. Totalt skjutsar företaget 260 elever.

Ängelholms kommun har tills vidare anlitat ett annat bussbolag för att köra skolbussarna på de berörda sträckorna och bussarna avgår på ordinarie tider. Imorgon har de planerat in ett möte med bussbolaget.

Men från Sundspärlans buss anser man att det hela rör sig om ett stort missförstånd. Vd Boris Nilsson är mycket kritiskt till att kommunen så snabbt stängt av företaget utan att först ta reda på vad som hänt utan helt gått på en chaufförs påståenden.

– Det är en nyanställd chaufför som jag tillfälligt stängt av på grund av en sjukdomsbild tills personen kunnat visa upp läkarintyg. Min uppfattning är att den här personen hämnas på mig genom att ringa och säga såhär till kommunen direkt efter att jag gav personen beskedet om avstängning, säger Boris Nilsson.

Han medger ändå att föraren blåste rött och bytte buss, men att den bussen också hade alkoholmätare.

– Vi har haft problem med våra mätare så att man kan tvingas blåsa flera gånger. Det finns inget bevis på att personen var berusad. Vi bytte buss för att vinna lite tid, säger han.

Men från kommunens sida menar man att det var klokt att agera snabbt.

– Utifrån de uppgifter vi fått från chauffören så har vi handlat utifrån barnens säkerhet. Det räcker med bara en misstanke om att en chaufför kunnat köra påverkad för att vi ska agera direkt, säger Jonas Trulsson.
