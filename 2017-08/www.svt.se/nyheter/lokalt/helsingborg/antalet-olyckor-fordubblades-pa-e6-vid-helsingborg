Antalet olyckor fördubblat på E6 vid Helsingborg
Winnie Gravlund

Vi står på en vägbro över E6 i höjd med Rydebäck och tittar på trafiken på väg upp mot Helsingborg.

Trafikpolisen Farid Umeflod från Helsingborg mäter hastigheter och tittar på avstånden mellan bilarna som rusar fram under oss.

– Titta, där hade jag tagit körkortet direkt, ropar han över trafikbullret när tre lastbilar kör hisnande nära varandra medan en kör om de två andra.

Många bilister kör för fort. Och ännu fler håller alldeles för kort avstånd mellan bilarna.

Och det är två tunga skäl till att antalet trafikolyckor ökar på E6 mellan Helsingborg och Landskrona.

I Transportstyrelsens statistik ser man att just påkörning bakifrån är den allra vanligaste orsaken till att det smäller på den här sträckan.

Första halvåret 2016 inträffade 17 olyckor här.

Under första halvåret i år har den siffran fördubblats till 34. De flesta av olyckorna är lindriga, inga dödsolyckor inträffade under perioden.

Tittar man på statistiken för olyckor på hela E6 mellan Helsingborg och Malmö, är antalet olyckor detsamma  – 73 stycken -  både första halvåret 2016 och samma tid 2017.

Det i sin tur betyder att antalet olyckor faktiskt minskade mellan Landskrona och Malmö.

Det kan också finnas andra skäl till de ökade antalet olyckor kring Helsingborg.

– Det kör fler bilar, det är för få poliser ute på vägarna och det finns en ökad stress i trafiken. Många försöker ta igen förlorad tid när de exempelvis tvingas köa vid ett vägarbete, säger Farid Umeflod.

SVT Nyheter Helsingborg träffar några bilister som tagit rast vid matstället på Glumslövs backar och nu ska ge sig ut i trafiken på E6 igen.

– Ibland blir jag rädd när jag är ute och kör. Inte minst för att en del är så dåliga på att hålla avstånd, de kör alldeles för nära, säger en av dem, Marianne Persson från Örkelljunga.
