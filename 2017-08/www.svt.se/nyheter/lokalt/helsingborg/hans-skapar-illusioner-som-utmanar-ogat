Han skapar illusioner som utmanar ögat
Linda Ekström

– Mina bilder handlar väldigt mycket om surrealism. De är en kombination av olika världar och platser som inte finns, men ser ut som om de skulle kunna finnas, beskriver Erik Johansson sin fotokonst.

Varje bild är noga planerad och tar ibland flera månader att ta fram.

– Idéerna kommer oftast från att tänka på olika kombinationer av oväntade saker som oftast inte riktigt hör ihop. Sen hittar jag en miljö som känns rätt och låter detaljerna växa fram, berättar Erik.

När fotograferingen är avklarad återstår mängder av timmar framför datorn.

– Varje bild kan bestå av allt från ett par till flera hundra bilder. Allt kombineras i datorn, varje liten detalj är ett fotografi. Det är som att lägga ett pussel.

Och vad bilderna vill förmedla är Erik förtegen med. Det är upp till betraktaren, menar han.

– Jag vill ha en ganska öppen tolkning. Varje bild är en egen historia. Det ska finnas lika många berättelser till bilderna som det finns besökare på Dunkers.

Erik Johanssons utställning Bending Reality är hans största hittills. Den startar 17 juni på Dunkers och finns att beskåda fram till oktober i höst.
