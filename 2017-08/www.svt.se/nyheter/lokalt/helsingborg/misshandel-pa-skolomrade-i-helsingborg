Två elever allvarligt skadade efter mordförsök
Minna Korsgren

Polisen rubricerar händelsen som försök till mord efter att ungdomarna fått stick- och skärskador. SVT Nyheter Helsingborgs reporter på plats har pratat med en av lärarna som var bland de första att inse vad som hänt.

– Jag var inne på Nicolaiskolan och hörde skrik utanför och sprang ut. Då såg jag två ungdomar som låg svårt skadade här utanför skolans område vid en park. Jag och en kollega hjälptes åt att försöka trycka på deras skador för att stoppa blodflödet medan vi väntade på ambulans, berättar läraren.

Hon beskriver att ungdomarna ska ha fått skärsår på flera ställen i benen och i magen.

Enligt en man som var i närheten av skolan då misshandeln ägde rum, och som vår reporter på plats pratat med, var det två gäng med många ungdomar som hamnade i slagsmål. Mannen såg hur en av killarna låg på marken och blödde efter att gängen stuckit från platsen.

Polisen på plats bekräftar att det rör sig om knivskärning.

Region Skåne bekräftar att de har fått in två personer i övre tonåren. Båda ska vara allvarligt skadade.

– Det har använts tillhyggen och personerna ska ha fått stickskador, säger Maya Forstenius.

Enligt polisen ska flera misstänkta gärningsmän ha lämnat platsen efter händelsen.

– Vi har spärrat av brottsplatsen och jobbar just nu med att samla in information och pratar med vittnen, säger Maya Forstenius.

– Vi kommer också att bege oss till sjukhuset för att prata med de skadade personerna.

De skadade är i 16-årsåldern och elever på Olympiaskolan.

Polisens tekniker skickades till platsen och genomförde en undersökning. Fortfarande på onsdagskvällen hade ingen misstänkt gripits.

Händelsen inträffade i en park i anslutning till Skolstaden på Olympia. Det ligger tre skolor i området: Nicolaiskolan, Olympiaskolan och Tychobraheskolan. Dessutom passerar även många andra på området.

På bland annat Nicolaiskolan inkallades krisgruppen för att hjälpa till att hantera situationen.
