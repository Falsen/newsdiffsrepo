Så ska Helsingborgs kök plastbantas
Winnie Gravlund

När plasten en gång i tiden kom sågs den som ett modernt material för framtiden.

Idag är den bilden mer nyanserad. Plasten betraktas också som en miljöbov, inte minst i haven. Mängder av plast flyter omkring i haven eller skräpar ner stränderna, mikroplast utgör ett hot mot fiskar och havslevande fåglar som tror att det är mat.

Detta är ett tungt skäl till att Helsingborg stad nu arbetar för att fasa ut plasten från sina verksamheter så långt det är möjligt.

– Vi har ju alla sett de fruktansvärda bilderna av plasten i havet. Helsingborg är en kuststad så vi ska naturligtvis dra vårt strå till stacken och göra haven plastfria framöver, säger miljönämndens ordförande Anders Lundström (KD).

Tidigare har bland annat förskolor rensats på farliga plaster. Nu står kommunens egna kök på tur.

Plastredskap, plastskålar, telfonstekpannor... så mycket plast som möjligt ska bort.

In kommer redskap, skålar, tillbringare och annat i glas, keramik, trä och metall.

Totalt ska det kosta två miljoner kronor.

Det tycker Connie Jönsson, ansvarig för köket på Husensjö förskola är bra. Här lagas det mat till ungefär 130 barn.

– När vi använder plast till varm mat så kan den hinnan på plasten som håller tillbaka de giftiga ämnen släppa. Dessutom repas plast väldigt lätt och då kan ämnet polykarbonat frigöras, säger hon.

När kan arbetet med att fasa ut plasten vara färdigt?

– Vi siktar på att bli en fossilfri kommun år 2020. Då ska det inte finnas några fossila produkter på något ställe i stan, säger Anders Lundström.
