Stjärnspäckat startfält på Heden
Julia Maric

– Vi räknar med upp emot 8.000 besökare totalt de här dagarna, berättar SM-generalen Stig Collin från IFK Helsingborg som är en av dem som håller i trådarna.

Det är fjärde gången som IFK Helsingborg anordnar friidrotts-SM. Senaste gången var 2005.

– Det har varit mycket jobb. Sedan 2005 har mycket förändrats och eftersom vi inte är så vana vid att arrangera sådana här arrangemang har det varit en utmaning, säger Stig Collin.

Nicole Ridegård är en av alla de drygt 200 funktionärer som finns på plats under helgens SM och som själv tävlar i diskus under morgondagen.

– Oftast går ju SM i de lite större städerna så det är roligt att vi har fått ner det hit till Skåne. Det tror jag uppskattas, säger Nicole Ridegård.

SM-tävlingarna den 25-27 augusti hålls på Hedens idrottsplats på Planteringen och IFK Helsingborg räknar med upp emot 2500 åskådare varje dag. 699 tävlingsanmälningar har gjorts och av dessa är det ungefär 520 starter.

–  Det var mer än vad vi hade förväntat oss. Tyvärr är vissa av stjärnorna lite skadade så här sent på säsongen men det är inget vi kan råda över. Vi har ändå ett starkt startfält med många stjärnor, säger Stig Collin.

Vad tror du att SM gör för Helsingborg som stad?

– Det här sätter Helsingborg på kartan som idrottsstad, säger Stig Collin.

Flera kända sportprofiler är på plats under helgens SM. En av dem är höjdhopparen Kajsa Bergqvist som tillsammans med Jacob Hård kommer att kommentera helgens tävlingar.

– Det känns väldigt roligt, jag tror att det blir fina tävlingar. Solen skiner och Helsingborg är en väldigt duktig arrangör och har visat det tidigare. Så att jag ser fram emot bra tävlingar här, säger Kajsa Bergqvist.
