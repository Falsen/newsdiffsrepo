Regiontoppen om ny partiledare: ”Mogen att vara statsminister”
Johan Sköld

Efter att Anna Kinberg Batra tvingats bort från posten som partiledare för Moderaterna är spekulationerna i gång kring efterträdare. På måndagen meddelade Mikael Odenberg att han kandiderar till ordförandeposten.

”Jag står till förfogande som ordförande för M om valberedningen skulle vilja föreslå det” skriver Odenberg på Facebook.

LÄS MER: De kan ta över efter Kinberg Batra

I Västsverige ville man inte att Anna Kinberg Batra skulle ersättas, men situationen kräver att man nu engagerar sig i att hitta en ny partiledare.

– Vi ansåg att det här är fel från a till ö. Men nu är vi där vi är och då får vi hantera det, säger Johnny Magnusson (M), regionstyrelsens ordförande i Västra Götaland.

Han vill inte berätta om några namn är mer intressanta än andra, men meddelar att man samlat förbundsstyrelsen till ett möte på fredag för att diskutera saken.

LÄS MER: SVT Opinion: ”Dags för en öppen process i valet av ny partiledare”

– Han eller hon måste vara känd och veta allt om vår politik. Det ska också vara en person som är mogen att vara statsminister – det är mycket som ska stämma, säger Johnny Magnusson och fortsätter:

– Jag sitter med i valberedningen så jag vill inte kommentera några namn förrän det kommer ut i ordnade former.

Hur ser ni på om en partiledare ska vara öppen till att arbeta blocköverskridande?

– Det finns med i bilden men är inte en särskild egenskap vi pratar om. Är det en skicklig politiker så kan den prata med andra partier. Vi ger inte en partiledare föreskrifter kring vad den ska tycka. Det är viktigare att den personen kan leda än att göra som den blir tillsagd.
