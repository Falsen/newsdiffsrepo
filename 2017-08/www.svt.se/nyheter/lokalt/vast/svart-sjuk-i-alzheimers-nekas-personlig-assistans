Svårt sjuk i Alzheimers nekas personlig assistans
Rebecca Nyström

På natten vaknar Karl-Magnus Eklund hemma i sin villa och behöver gå på toaletten. Men han hittar inte dit. I hallen står hans skor, som han undrar vems det är. I spegeln ser han sig själv, men tror att det är en inbrottstjuv.

Tre år har gått sedan 57-årige Karl-Magnus Eklund, från Hjälmared utanför Alingsås, fick diagnosen Alzheimers.

Innan han blev sjuk drev han under flera år en budfirma. Anhöriga misstänker först stress då Karl-Magnus plötsligt får allt svårare att sköta företaget. Han klarar inte längre av att betala fakturor. Man misstänker först att han har gått in i väggen. Men efter flera utredningar visar det sig en tidig debut av Alzheimers.

I dag gör sjukdomen det svårt för Karl-Magnus Eklund att klara av allt som hör till vardagen.

– Min bror har haft en önskan från dag ett då han blev sjuk. Det är att han ska få vara kvar här i sitt hem, sin trygghet, säger Helena Eklund, syster till Karl-Magnus Eklund.

I den ADL-bedömning (bedömning av aktivitet i dagliga livet) som Alingsås kommun låtit göra står det att han är i behov av tillsyn dygnet runt. Där beskrivs hur han misstolkar sin spegelbild och att han kräver ständiga påminnelser och handfast guidning i allt det dagliga. Att äta, klä på sig och tvätta sig.

– Det finns inte en möjlighet att han kan klara sig själv, säger hans syster Helena Eklund.

Demenssjukdomar omfattas av LSS och personlig assistans kan därför sökas, så länge den sökande ännu inte fyllt 65 år. Helena Eklund kämpar nu för att hennes 57-årige bror ska få den dygnet-runt-hjälp han behöver i hemmet. Men socialförvaltningen i Alingsås kommun nekar Karl-Magnus Eklund personlig assistans.

– Det är den svåraste insatsen att få och man måste uppfylla alla kriterier som behövs för att få det, säger Lisa Lewander tf chef på funktions- och stödenheten i Alingsås.

I er egen bedömning står det att Karl-Magnus varken kan äta själv, klä sig på egen hand eller sköta sin hygien. Vad krävs för att han ska få personlig assistans?

– Man tar inte den här typen av sjukdomar på allvar. Han har inte samma värde som en person som förlorat båda armarna och behöver hjälp till exempel, säger Helena Eklund.

I nuläget deltar Karl-Magnus Eklund i daglig verksamhet varje dag. Han har också hjälp av hemtjänsten ett par timmar per dygn. Övriga timmar ser hans syster Helena Eklund eller någon annan av hans anhöriga till att finnas där för honom i hemmet. Som avlastning har familjen tagit av besparingar för att på egen hand anställa en personlig assistent som finns hos Karl-Magnus Eklund två nätter i veckan.

Vård- och äldreomsorgen i Alingsås kommun har erbjudit familjen att söka en plats på särskilt boende för Karl-Magnus Eklund. Något mer kan de inte göra, enligt förvaltningschefen.

– När det är ett så omfattande behov som dygnet runt. Då är vårt erbjudande särskilt boende. Där får man tillsyn dygnet runt, säger Catharina Johansson.

För familjen är inte det något alternativ.

–  Jag älskar min bror och han har bett mig att hjälpa honom så att han får vara kvar i sitt hem. Jag kan inte svika honom, säger Helena Eklund.
