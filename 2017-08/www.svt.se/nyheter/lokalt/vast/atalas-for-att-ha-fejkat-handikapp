Åtalas för att ha fejkat handikapp
Andreas Granath

Mannen har sedan den 1 januari 2011 fått ersättning för assistans, pengar som han misstänks inte ha haft rätt till. Pengarna betalades kontinuerligt ut fram till maj 2016 och totalt betalades 4.750.370 kronor ut. Nu åtalas både mannen och kvinnan för grovt bidragsbrott.

Enligt åklagaren har de lämnat oriktiga uppgifter till Försäkringskassan och som bevis presenterar åklagaren bland annat en film där mannen filmats av en privatperson.

– Den visar att mannen har betydligt större rörlighet än han vill ge sken av. Han har ansökt om att han behöver hjälp för sina grundläggande behov, men det anser jag att han klarar själv, säger Britt-Marie Johansson som är åklagare i ärendet.

LÄS MER: Fejkade handikapp – blåste Försäkringskassan på miljoner

Dessutom misstänks mannen och kvinnan ha förfalskat tidrapporter för arbete som inte utförts. Åklagaren har även kallat flera vittnen, mannens arbetsterapeut och utredaren på Försäkringskassan kommer att finnas på plats under rättegången.

– Det är allvarligt att missbruka systemet på det här sättet och många som verkligen behöver hjälp drabbas istället, säger Britt-Marie Johansson.

Mannen erkänner delar av händelsebeskrivningen.

– Jag tycker att det är en olycklig beskrivning att min klient har erkänt delar. Han nekar till brott, men har medgett vissa omständigheter. Dock har han inte haft något uppsåt. Han är multisjuk och behöver stöd och stöttning i sin vardag, men behoven fluktuerar över tid, säger Fredrik Almer som är mannens försvarare och anser att historien är komplex.

Skulle det bli en fällande dom riskerar den åtalade mannen och kvinnan fängelse.

– För att få assistans ska man ha ett varaktigt behov och ständigt behöva hjälp. Det har inte mannen och jag hoppas rättegången startar nu under september, säger Britt-Marie Johansson.
