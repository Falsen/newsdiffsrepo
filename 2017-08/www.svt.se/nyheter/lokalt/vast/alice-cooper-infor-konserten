Alice Cooper: Publiken är chockresistent
Axel HåkanssonReporter

Under onsdagskvällen gjorde skräckrockaren Alice Cooper allt för att fascinera göteborgarna med en blodig och spektakulär show.

LÄS MER: Här är Alice Cooper – från Lerum

På onsdagseftermiddagen, före framträdandet på Liseberg, träffade SVT Nyheter Väst rockikonen på ett hotell i centrala Göteborg. Och riktigt skräckinjagande skulle Sverige-spelningarna kanske ändå inte bli.

– Jag kommer att ta dig på en två timmars semester och sen tillbaka, säger Alice Cooper.

Alice Cooper slog igenom 1969 och kom sedan att forma den genre som fått namnet skräckrock. Framför allt på grund av hans scenshower där han bjuder på en skräckfilmsinspirerad image med hjälp av blod, tortyrredskap, ormar och diverse andra obehagliga inslag.

Bakom ett mycket välsminkat ansikte har han skrivit och framfört hitlåtar som bland annat Poison, School&#x27;s out och No more mr nice guy.

LÄS MER: Alice Cooper gick nio hål på golfbanan i Vallda

Förr chockade han världen med sina konserter.

Nu handlar det snarare om motsatsen – att fly det obehagliga.

– Om du skär av armen på scen och äter den, det skulle chocka mig. Men det kan du bara göra två gånger, säger Alice Cooper och skrattar.

För mycket har förändrats, förklarar Cooper. Det går inte att chocka en publik i dag.

– Publiken är chockresistent. CNN är mer omskakande än vad jag är, säger han.

Ett återkommande nummer under konserterna är giljotinen – en ”avrättning” av Alice Cooper på scen.

Men det är ingenting mot verkligheten i dag, menar artisten.

– När mitt huvud huggs av på scen är det tradition. Nu när man slår på CNN så är det någon som får sitt huvud avskuret på riktigt. Det chockar mig.

I stället handlar hans shower nu mer om att få lämna den vardag – och verklighet – som vi lever i för en stund.

– När du kommer för att se mig, kommer du inte få se nyheter. Jag kommer att ta dig bort från nyheterna. Kom inte dit för att se ISIS eller Trump, för det bryr vi oss inte om. Alice är där av en orsak: för att ta dig bort från den här världen, säger Alice Cooper.
