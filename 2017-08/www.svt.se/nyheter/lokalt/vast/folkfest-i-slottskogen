Folkfest i Slottskogen
Lars Wiklund

Stora delar av Slottskogen var ett enda stort publikhav när delar av fyrspannens Maratonkörningar pågick under lördagen. De stora hästekipagen lockade flera tusen besökare. Bara vid den första hinderbanan i närheten av Brahebacken hade flera hundra personer samlats. Ljudet av hovarna när fyrspannen tog sig genom slalombanan var mäktigt.

– Vi såg tävlingar på TV och tyckte det såg kul ut. Vi bor i närheten och jag har en dotter som är hästintresserad så vi tog oss hit, säger Eldar Ciric.

Han tycker initiativet att flytta ut tävlingarna är bra.

– Allt som händer utomhus är bra. Det förlänger sommaren lite grann, säger Eldar Ciric.

Även om tävlingarna i Slottskogen lockade många nya stod stora delar av publiken inte som nybörjare inför det de såg när de stora ekipagen vred och vände sig mellan hindren i hög hastighet.

– Körningen är jättespännande. Det är så kul att se just fyrspannen. De är fantastiskt duktiga, säger Linda Björklund som är hästintresserad och ofta besöker Gothenburg Horse Show.

– Hur ser du på att man lyfter ut tävlingar från arenorna ut i staden?

– Jag var här förra året när det var SM. Jag brukar titta i Scandinavium, men att de flyttar ut i Slottskogen tycker jag är roligt. Det blir mer spänning med de här terränghindrena, säger Linda Björklund.

De största publikintresset var vid dammen bredvid Villa Belparq. Läktare hade byggts upp vid vattenhindret i närheten och det vara absolut packat med folk längs med staketen in mot banan. Även om det är svårt att uppskatta hur många personer som sökt sig dit för att se tävlingarna så var känslan på plats inte alltför olik den som när Way Out West pågick för några veckor. Det var folk absolut överallt.

– Det är kul att kunna gå runt mellan hindrena och titta på alla, säger Linda Björklund.
