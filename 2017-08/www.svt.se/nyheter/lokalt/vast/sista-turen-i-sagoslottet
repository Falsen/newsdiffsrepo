Liseberg skrotar sagoslottet
Aron Engman

Snipp, snapp, snut, så var sagan slut. Den klassiska attraktionen Sagoslottet ska bort från Liseberg. Orsaken: ge plats åt Valkyria.

– Men det har vi väntat med in i det sista, säger Katarina Warnström.

Den nya berg- och dalbanan kommer nämligen att ta en hel del utrymme i anspråk på nöjesfältet.

– Nu måste både slänggungan och sagoslottet stängas för att vi ska börja påla och sedan schakta och gjuta fundament, säger hon.

Även slänggungan ska bort, men det kommer en ny slänggunga som kommer att ligga i närheten av var den finns i dag.

Sagoslottet öppnade 1968, då under namnet Peter pan. Mellan 1981-1984 blev den Vår lilla värld. Men sedan 1985 har den haft namnet sagoslottet och sett ut som den gör i dag.

– Sagoslottet har levt på sista repet ett tag. Det är ju en gammal attraktion. Nu är den både tekniskt och upplevelsemässigt daterad, så det hade ändå behövts en ny, säger Katarina Warnström.

Själva turen består i att besökarna åker in igenom ett slott i någon av de 15 gondoler som hänger på en transportskena.

Inuti slottet får besökarna sedan se delar ur olika klassiska sagor som Alladin, Törnrosa, Askungen, Kejsarens nya kläder och Peter pan. Allt presenterat i form av mekaniska dockor på små belysta scener.

Men är det inte lite sorgligt att den försvinner?

– Jag kan förstår folk som tycker att den är nostalgisk. Men det är nog mest vuxna som tycker det. Jag tycker gud, äntligen, säger Katarina Warnström.

När konstruktionen nu ska monteras ned behöver Liseberg se till att bli av med delar av slottet. Men Katarina Warnström säger att stora delar av innehållet ändå kommer att bli kvar i Lisebergs ägo.

– Vissa saker går till historiska arkivet det andra ska konstnärliga ledningen spara för framtida rekvisita. Så inget kommer att slängas förutom själva byggdelar och stålkonstruktioner som kommer att gå till återvinning, säger hon.

Delar av den sparade rekvisitan kommer sedan att hamnade i ett nytt – hemligt – projekt.

– Vi återanvänder en hel del av det till något som jag inte kan avslöja i dagsläget.

Men något hon kan avslöja är att sagoslottet kommer faktisk att återvända till nöjesfältet.

– Sagoslottet kommer tillbaka också men det kommer att ta ett par år. Och då blir det inte som det ser ut idag, säger Katarina Warnström.

Vad som än händer i framtiden går i alla fall den sista resan i den klassiska gondolturen – som göteborgarna känner den i dag – under söndagen 27 augusti.
