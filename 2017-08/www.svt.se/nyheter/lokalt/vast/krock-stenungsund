Flera till sjukhus efter krock i Stenungsund
Valeria Helander

Det ska handla om två bilar som kolliderat i en vägkorsning klockan 13.53 under måndagen. Det var på motorvägen på norra infarten till Stenungsund som olyckan inträffade.

– Ena bilen kommer framför den andra, varför kan man bara spekulera i. Men någon av dem har gjort ett misstag, säger Roger Broqvist, insatsledare på Räddningstjänsten.

– Det har varit en rejäl smäll, och båda bilarna är totalkvaddade, fortsätter han.

I den ena bilen fanns endast en person, men i den andra färdades en mor, en dotter och ett barnbarn. Barnet, som är drygt ett år, klarade sig allra bäst av alla inblandade då det satt i barnstol. Den äldre av kvinnorna klarade sig sämst då hon satt på högersidan av bilen där smällen inträffade.

Alla fyra personer är avförda till sjukhus och skadeläget är i nuläget oklart.
