Publicerad:21 augusti 2017 17.53
Fyra skjutningar i Västsverige under helgen
Axel Håkansson

Det var vid 19-tiden under lördagskvällen som någon eller några bröt sig in i en lägenhet i Limmared i Sjuhäradsbygden och sköt ihjäl en man i 25-årsåldern.

Vittnesuppgifter säger att det handlar om maskerade män som eventuellt efteråt flytt på en motorcykel. Polisen har ännu inte lyckats gripa någon och det finns inga uppgifter om vad mordet kan ha handlat om.

– Vi har inga misstänkta i det ärendet. Vi håller förhör med flera personer som kan ha gjort iaktagelser och vi har skickat föremål vi tagit i beslag till Nationellt forensiskt centrum, säger Magnus Dahl spaningsledare vid polisens utredningssektion i Södra Älvsborg.

Bara en timme senare skottskadades två personer i 40- till 50-årsåldern i Brastad i Lysekils kommun. En av männen sköts i benet och den andre skadades i magen av en kula som enligt polisen ”snuddade” honom.

En man i 30-årsåldern greps en stund senare i en annan bostad.

– Där hittade vi också det misstänkta vapnet, säger Sten-Rune Timmersjö, gruppchef vid grova brottsroteln vid polisen i Fyrbodal.

Mannen är nu anhållen misstänkt för försök till mord alternativt dråp. Enligt Timmersjö vet man fortfarande inte vad som är orsaken till våldet.

Senare under natten till söndagen avlossades 5-6 skott mot en lägenhet på Åby Allé i Mölndal. Ett fönster blev genomborrat och även husfasaden skadades.

Vittnen ska ha sett två män på en moped försvinna från platsen.

– Ingen är gripen, säger Thomas Fuxborg, polisens presstalesperson i Västra Götaland.

Det är ännu inte heller klarlagt vad den skjutningen kan ha handlat om.

Vid 20-tiden under söndagskvällen small det på nytt, den här gången på öppen gata i Herrljunga. En man i 25-årsåldern skottskadades allvarligt och två män greps senare i samband med att de voltade med en bil på väg 181.

– De båda är kända för oss och är tungt kriminella, säger Magnus Dahl som håller i både den utredningen och den efter mordet i Limmared.

Enligt BT är en av de två männen dömd för ett brutalt mord i Göteborg för tio år sedan.

Att så här många skjutningar sker på mindre orter just nu kan enligt polisen vara en slump. Samtidigt sägs de vara en del i en pågående utveckling.

– Vi ser att det grova våldet tar sig ut från centralorterna till landsbygden, det ser vi även i andra regioner i landet, säger Robert Karlsson, utredningschef för grova brott i Västra Götaland.

Exakt vad skjutningarna handlar om är svårt att säga, enligt Robert Karlsson:

– Det kan handla om allt om relationer som gått åt pipan till narkotikaaffärer. Men det kan även vara annan grov kriminalitet som ligger i bakgrunden. Det kan också vara kopplat till tidigare händelser, alltså hämndaktioner, säger han.

Trots helgens dystra statistik menar Robert Karlsson att sommaren varit relativt lugn i Västra Götaland.

– Jämfört med hur det har varit tidigare är vi ändå nöjda med hur den här sommaren har varit, säger han.
