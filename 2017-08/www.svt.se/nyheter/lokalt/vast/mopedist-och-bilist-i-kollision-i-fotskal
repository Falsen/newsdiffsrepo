Mopedist och bilist i kollision i Fotskäl
Johan Sköld

Det var vid 8.30-tiden på måndagsförmiddagen som en mopedist kolliderade med en större personbil i Fotskäl. Enligt polisen ska olyckan ha inträffat i höjd med Storegården.

– Det är oklara omständigheter men vi har en patrull på platsen som tar uppgifter och har skrivit en anmälan gällande trafikolycka, säger Ulla Brehm, presstalesperson vid polisen i region väst.

Räddningstjänst och ambulans kallades till platsen och en person hämtades av ambulans.

– Det ska handla om lindriga skador och personen är förd till vårdcentralen i Sätila, säger Ulla Brehm.
