Här får flest bilister p-böter
Axel Håkansson

Det är nyhetsbyrån Siren som har sammanställt statistik över hur många parkeringsanmärkningar som skrivs ut i landets kommuner.

Parkeringsanmärkningar görs på kommunal mark och är inte att förväxla med kontrollavgifter som skrivs ut av privata bolag på privata parkeringsplatser.

Sett till antal parkeringsanmärkningar per tusen invånare hamnar Göteborg överlägset högst i Västra Götaland med 267 utfärdade anmärkningar under förra året. I Borås hamnade siffran på 203.

Lägst antal parkeringsanmärkningar per tusen invånare hade Tidaholm med den blygsamma siffran två.

– Jag tänker att det till stor del är ett storstadsfenomen. Vi har så mycket trafik att det är nödvändigt att både reglera och övervaka trafiken mer noggrant än i mindre kommuner, säger Carina Abrahamsson, enhetschef för parkering på Trafikkontoret i Göteborg.

Som Carina Abrahamsson säger ligger både Stockholm och Malmö också högt, till och med högre än Göteborg.

Hon hävdar att det inte handlar om pengar, trots att Göteborgs stad drar in cirka 50 miljoner kronor i året på intäkter från parkeringsanmärkningar.

– Det är absolut inte pengarna som är målet. Målet är att ha en fungerande trafiksituation i staden.

Att man har väldigt många p-vakter ute på gatorna är också, enligt Carina Abrahamsson, i förebyggande syfte.

– När du som bilist kör in i centrum och ser att det är många vakter ute, då ökar din benägenhet att parkera på ett korrekt sätt, säger hon.
