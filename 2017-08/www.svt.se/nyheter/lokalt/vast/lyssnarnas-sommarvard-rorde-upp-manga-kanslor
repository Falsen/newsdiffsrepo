Lyssnarnas sommarvärd rörde upp många känslor
Ida Österberg

Tommy Ivarssons är en entreprenör från Kungälv. I år valdes han ut till lyssnarnas sommarvärd i P1. Hans sommarprat där han berättar om sonens sjukdom och bortgång har väckt många reaktioner på alla möjliga olika plattformar.

– Jag ville öppna upp för en diskussion kring familjebordet, säger Tommy Ivarsson.

LÄS MER: Tommy Ivarsson från Kungälv lyssnarnas sommarvärd

– Lever vi som vi vill? Tar vi vara på det vi har? Och framförallt rikta sig till andra män, att våga prata med andra om hur vi har det.

19 juli sändes hans program och reaktionerna lät inte vänta på sig. Bara från Sveriges radios hemsida har programmet delats mer än 16.000 gånger på facebook.

Kommentarstrådarna är fyllda av hjärtan och berättelser från folk som berörts av det de hört. Tommy Ivarsson själv uppskattar att han har fått runt 500 mejl med såväl tårgripande som härliga berättelser.

Hur känns det nu i efterhand när du har fått så många reaktioner?

– Det känns ju lite magiskt. Det är ju mission completed. Då har det ju betytt mycket för många och det är ju det alla säger.

Till en början tyckte Tommy Ivarsson att det var jobbigt att alla berättade hur mycket de grät under hans sommarprat. Just tårarna är det ständigt återkommande i de reaktioner som har nått honom.

– Jösses det var inte min mening att få folk att gråta så där. Men nu har jag landat i att jag tror att folk behövde gråta.

Läs mer: Janne Josefsson om sitt sommarprat i P1

Sveriges radio har nu släppt en lista på vilka sommarprat som varit populärast. Bland reaktioner i sociala medier hamnar just Tommy Ivarssons program på en andra plats. Mest lyssnad på i direktsändning blev journalisten Janne Josefssons program.

Även om syftet från Tommy Ivarssons sida var att väcka diskussioner så var han ändå inte riktigt beredd på den totala anstormningen av uppmärksamhet som programmet har lett till.

–Vi har ju verkligen försökt följa alla trådar och likea allt jag har kunnat och ge respons tillbaka.

Skulle du göra om det?

– Absolut. Alla dagar i veckan.
