Sjukhuset kan få behålla sex timmars arbetsdag
Sophie Gräsberg

Hög personalomsättning och operationssalar som stod stängda var två av anledningarna till att avdelningen valde att prova kortare arbetspass istället.

– Det har varit väldigt lyckosamt för just den här avdelningen av flera skäl. Vi slipper lunchavlösningar, kan ha fler operationstider och kan operera patienter i tid, säger Marina Henriksson, vårdenhetschef på operation 1.

LÄS MER: Kortare arbetspass på ortopeden

Ett av de viktigaste målen med de nya arbetspassen var att kunna erbjuda fler operationstider. Avdelningen hade sedan tidigare långa väntetider. När arbetspassen blev sex timmar långa istället för åtta kunde avdelningen börja jobba i tvåskift. Så istället för att operationerna skedde under åtta timmar, har man idag operationssalarna öppna i tolv timmar.

– Vi såg förra året att köerna har minskat. Förra året gjorde vi fler operationer än vi någonsin har gjort. Så det är väldigt kul tycker jag att vi har skapat mer operationsutrymme så att patienterna får sina operationer i tid, säger Marina Henriksson.

Men det var inte bara på grund utav väntetiderna om avdelningen valde att införa sex timmars arbetsdag. Man har även haft problem med hög personalomsättning och svårigheter att rekrytera.

– Det är en tung avdelning med många tunga lyft med både patienter och instrument. Så det tar på kroppen som det är, säger operationsjuksköterska Johanna Sandström.

Johanna Sandström började jobba på avdelningen i samband med att sex timmars arbetsdag infördes för avdelningen. Under sina två år med sex timmars arbetsdag har hon märkt stor skillnad på hur hon får ihop sin vardag.

– Man känner att man orkar med, och har tid över när man kommer hem. Det passar mig väldigt bra eftersom jag gillar att jobba effektivt, säger Johanna Sandström och tillägger:

– Sen är det en patientsäkerhetsfråga också. Att vi slipper lunchavlösningarna och vi byter inte personal flera gånger under samma ingrepp. Det är en vinst i sig för patienten.

LÄS MER: Fortsatt sex timmars arbetsdag i Mölndal

Efter att arbetspassen har förkortats så har fler personer anställts på avdelningen, för att täcka upp för de arbetstimmar som försvinner varje vecka. Men trots de förhöjda kostnaderna för avdelningen så är man ändå nöjd med satsningen.

– För sjukhuset i så blir det ingen större kostnadsökning, utan snarare att man ser en vinning i att man inte har så långa väntetider, säger Marina Henriksson.

Vad tänker du nu när det ska bestämmas om det blir kvar eller inte?

– Jag håller alla mina tummar, för jag tror att det blir väldigt svårt att gå tillbaka som det var innan, säger Marina Henriksson.
