Efter HVB-skandalen i Åmål: IVO underkänner utredning
Fouad Youcefi

I juni avslöjade SVT hur personal på ett HVB-hem i Åmål drack alkohol och festade med en minderårig som bodde på HVB-hemmet. En i personalen hade också en intim relation med den minderårige ungdomen.

LÄS MER: Här ger personalen den minderårige en lapdance

Efter avslöjandet genomförde Åmåls kommun en lex Sarahutredning som skulle redovisa vad som hänt och vad kommunen gjort åt problemet. Tanken med sådana utredningar är att se till att allvarliga missförhållanden inte inträffar igen. Därför är en viktig del i lex Sarahutredningen att man är skyldig att gå till botten med bakomliggande orsaker till missförhållandet

Men nu får kommunen svidande kritik från IVO, som helt underkänner lex Sarahutredningen. Myndigheten skriver i sitt beslut att Åmåls kommun ”inte har utrett och dokumenterat de bakomliggande orsakerna till missförhållandet”.

– Hur kunde det här missförhållandet uppstå? Fanns det tillräcklig information i verksamheten om vad som är lämpligt beteende och inte? Det är några exempel på frågor man kan ställa sig, säger Maria Björklund, enhetschef på IVO.

– Vi vill att man noggrant ska ta reda på om någonting i verksamheten bidragit till att detta hände.

Nu kommer IVO att granska fallet mer ingående, en utredning som väntas vara klar under tidig höst.

SVT har sökt kommunalrådet i Åmåls kommun Michael Karlsson för en kommentar, utan att få svar.

LÄS MER: Ensamkommande jobbade gratis för HVB-anställd

Tidigare har förvaltningschefen Ivan Stipic sagt att kommunen inte accepterar ett sådant beteende hos personalen.

Både kvinnan som hade en intim relation med den minderårige samt ytterligare en kvinna som var med under den aktuella kvällen har slutat arbeta på HVB-hemmet.
