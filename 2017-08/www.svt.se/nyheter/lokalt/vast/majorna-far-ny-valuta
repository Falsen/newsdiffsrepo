Majorna får ny valuta
Aron Engman

Surdegsbröd, hemmabrygd öl och Do It Yourself i alla ära. Nu har Majorna i Göteborg fått en egen valuta: Majorer, vilket tidningen Göteborg Direkt var först med att berätta.

– Det är typiskt att det kommer från just Majorna, säger Kalle Karlsson, en av arrangörerna bakom festivalen ”Sommarens sista dagar”.

Men det här är inte bara en ny Hipster-trend, förklarar han.

– Det är väldigt lätt att få den uppfattningen, jag förstår det. Men vi har förutsättningarna här. Det här är främst ett test för att se vad som händer när vi styr en valuta mot en mer lokal produktion och lokala tjänster.

Ambitionen är att skapa en mer lokal handel för invånarna inom Majorna och gynna närsamhället. Samtidigt ska konsumenterna få bättre koll på vart varorna kommer ifrån och vart pengarna hamnar, förklarar Kalle Karlsson.

– Smidigheten blir ju avsevärt sämre än euron eller svenska kronor. Det blir lite krångligare men det tänker vi är bra. Det är kanske inte bra för samhället att man kan gå in på en affär och köpa ett äpple från Afrika. Det kostar bara några kronor men frågan är om det är det verkliga värdet för all den energi som gått åt?

Valutan ska gå att använda i bland annat mataffärer, bagerier, caféer och en cykelaffär. Det handlar om ett 20-tal anslutna näringsidkare i stadsdelen.

Vilka krav har ni på handlarna?

– Inga alls faktiskt. Vi har tagit kontakt med dem som känns intressanta och lokalt rotade. Vi kommer kanske inte fråga företag som Mcdonalds eller Bauhaus. Vi vill ju motverka att pengarna läcker ut ur lokalsamhällena, säger han.

Valutakursen är en svensk krona mot en major. Totalt kommer motsvarande 20.000 kronor i 50- och 100-lappar att finnas tillgänglig i stadsdelen under september månad – med start under stadsfestivalen ”Sommarens sista dagar” som börjar på fredag.

Festivalen arrangeras av bland annat Hyresgästföreningen, bostadsbolag och föreningen Kultur 4ür Göteborg. Ekologisk stadsdel majorna är ett sorts paraply-projekt i sammanhanget.

Och festivalledningen kommer att delvis betala artisterna i den nya valutan.

Men det här är inte första gången festivalen använt sig av en egen valuta. Redan 2014 rapporterade tidningen Göteborgs Fria om hur arrangörerna provade på att knyta kapitalet till stadsdelen genom att skapa en handel med majorer.

– Om det här är ett minitest så gjorde vi ett kryptotest då, säger Karlsson.

Då kunde bara artisterna handla med majorer i de butiker som låg i direkt anslutning till scenerna. I år kommer även invånarna att kunna delta i handeln.

– Vi kommer ha också ett öppet växlingskontor för privatpersoner nu på torsdag på Mariaplan, säger han.

Vad tycker myndigheterna om det här då?

– De har inga avsikter alls. Det är inget hot mot svenska kronan. Det enda Skatteverket var tydliga med var att de inte vill ha momsen i majorer, säger Kalle Karlsson.

Framöver finns det även planer på att involvera andra stadsdelar. Bland annat ska det, enligt Karlsson, finnas intresse i Hammarkullen.

– Tanken är inte att exkludera andra stadsdelar utan att få med fler nästa gång, säger han.

Men om valutan ska växa utanför Majorna, kommer det också krävas ett nytt namn.

– Vi får väl ha en ny namntävling. Ett förslag som återkommer hela tiden är Glenns. Men Ada är vårt förslag. Eller varför inte Göteborgos? säger Kalle Karlsson.
