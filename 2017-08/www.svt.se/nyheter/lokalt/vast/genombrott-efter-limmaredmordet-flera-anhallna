Genombrott efter Limmaredmordet: Flera anhållna
Fouad Youcefi

Söndagen den 20 augusti skottskadades en man i 25-årsåldern allvarligt mitt på öppen gata i Herrljunga. Efter skottlossningen greps två personer i samband med att deras bil voltade inte långt därifrån. De sitter idag häktade misstänkta för den skottlossningen.

Men dagen före skedde ett ännu allvarligare brott, då en man i 25-årsåldern sköts till döds i en lägenhet i Limmared utanför Borås. Fram till nyligen har ingen varit gripen i det ärendet.

Men nu uppger polisen att man nått ett genombrott, och att de två händelserna i Limmared och Herrljunga mycket väl kan höra ihop.

– Vi har under utredningens gång funnit samband mellan de här två händelserna, och därför har vi anhållit de här två personerna misstänkta för mord, säger Mats Axelsson, chef för polisens avdelning för grova brott i Borås.

LÄS MER: En person skjuten till döds i Västsverige

Ytterligare en person, en kvinna bekant med de båda männen, anhölls igår misstänkt för medhjälp till mord, men där handlar det om den lägre misstankegraden skäligen misstänkt.

– Vi ska förhöra henne under kvällen och hoppas att hon ska bidra till att klarlägga sambandet mellan de här händelserna ytterligare. Sedan väntar vi också fortfarande på många svar från den tekniska undersökningen, säger Mats Axelsson.

Polisen uppger att flera av de inblandade personerna är väl kända av polisen och att det troligtvis inte rör sig om någon större gängkonflikt, utan snarare personliga uppgörelser.

– Vi börjar hitta en motivbild och svar på vad det här kan bero på. Det är en personlig uppgörelse mellan skytten och de skjutna. Det finns också indikationer om att det kan röra sig om narkotika, säger Mats Axelsson.

Mordet på en 25-årig man i Limmared har väckt stor uppståndelse och mycket oro bland medborgare i området.

LÄS MER: Fyra skjutningar i Västsverige under helgen
