Sjukhuset skärper säkerheten efter skjutningar
Per-Olof Stjärnered

Förra året vårdades totalt tio skottskadade personer på Södra Älvsborgs sjukhus i Borås. Hittills i år har sjukhuset vårdat tolv. När sjukhuset tar hand om dessa patienter kan det leda till hotfulla situationer. Så här står det i en rapport.

”Vi blir meddelade via telefon att en skjuten person är på ingång till akuten vi stärker upp ingångarna runt akuten med befintlig personal på sjukhuset och extra väktare utifrån. Många anhöriga samlas utanför och inne på akuten och situationen är stundtals hätsk”.

Jan-Ola Höglund är säkerhetschef på Södra Älvsborgs sjukhus. Han är bekymrad över den här utvecklingen och menar att samma problematik finns efter allvarliga knivdåd.

– Det är fruktansvärt tragiskt att vi har sådana här problem i samhället, säger han.

LÄS MER: Så har Sahlgrenska ökat säkerheten

Numera följer sjukhuset en handlingsplan när skottskadade patienter kommer in. Sjukhuset låses och väktare och polis förstärker. Vid sådana tillfällen kan det komma upp till 30, 40 anhöriga och bekanta som vill in, enligt Jan-Ola Höglund.

– Det blir naturligtvis väldigt påfrestande för sjukvårdspersonalen, säger han.

Men om anhöriga vill träffa de skjuta. Hur jobbar ni då?

– Då har vi låst sjukhuset. Vi pratar med anhöriga utanför och så får vi ha ett par personer som kommer in i taget. Vi kan inte släppa in samtliga. I regel låter vi de som är närmast anhöriga komma in och så får man bytas av.

I år har sjukhuset förstärkt med väktare på akuten under torsdags-, fredags, och lördagsnätterna. Dessutom byggs en väktarlokal i anslutning till akuten. Och det kan bli än fler åtgärder framöver.

– Jag kommer att föreslå att vi begränsar besökstiden i framtiden och att vi kommer att låsa våra vårdavdelningar mer dygnet runt, säger Jan-Ola Höglund, säkerhetschef på Södra Älvsborgs sjukhus.
