Räddningstjänsten varnar: 350 lägenheter i Göteborg saknar alternativ utrymningsväg
Anders Ekwing

Räddningstjänsten Storgöteborg har 12 meter långa bärbara stegar som används när stegbrandbilen inte kommer åt. För lägenheter som endast har fönster mot innergården och som är belägna över 12 meter över marken har räddningstjänsten sedan 70-talet kunnat använt sig av en specialstege, en så kallad gårdshävare.

Men enligt räddningstjänsten är de praktiska möjligheterna att använda sig av gårdshävaren så begränsade att man nu väljer att ta den ur bruk.

-Vi är många som känt att gårdshävaren inte är en lösning på riktigt utan mer en skrivbordsprodukt, säger Marcus Örnroth som är brandinspektör vid Räddningstjänsten Storgöteborg.

Gårdshävaren infördes vid mitten av 70-talet för att kunna evakuera personer i lägenheter som inte kan nås från gatan och som bor högre upp än de bärbara stegarna sträcker sig.

Specialstegen kräver dock särskilda förutsättningar för att kunna användas, förutsättningar som enligt Marcus Örnroth i princip inte går att finna någonstans i staden. Parkerade bilar, cyklar och mopeder, trånga och låga portar in mot innergårdar och grillplatser och återvinningsplatser på innergårdarna gör att gårdshävaren mycket sällan går att använda. Gårdshävaren har också begränsad kapacitet.

– Brandmannen kan bara ta emot en person åt gången. Om det står en familj som behöver hjälp, vem ska han ta ner först och vem ska stå kvar? Vi kan inte rakryggat säga att det här är en säker lösning, säger Marcus Örnroth.

En inventering som räddningstjänsten har gjort visar att det finns 350 lägenheter i Göteborg som endast har fönster mot innergården och som inte nås av de bärbara stegarna. Vid Räddningstjänsten Storgöteborg är personalen av uppfattningen fastighetsägarna vaggats in i en falsk trygghet att gårdshävaren är en tillförlitlig lösning för de boende i dessa lägenheter.

Transporten av gårdshävaren sväljer också stora resurser som räddningstjänsten anser bättre kan användas på andra sätt. Därför togs gårdshävaren ur bruk den 1 juni.

– Istället skickar vi en extra brandbil med fyra brandmän, räddningsledare, vatten och utrustning för att bättre kunna evakuera invändigt med rökdykning på de aktuella adresserna.

Räddningstjänsten Storgöteborg skickade i juni brev till fastighetsägarna och informerade att det nu inte finns någon stege som kan nå de berörda hyresgästerna för att förmå dem att så snart som möjligt ordna med alternativa utrymningsvägar, så som utvändiga trappor.

– Vi ser inte att vi på något sätt kan nå och hjälpa de här personerna. Det ända sättet är att bygga bort det, säger Marcus Örnroth.

Räddningstjänsten kommer nu att fokusera på att nå ut med informationen till hyresgästerna så att de blir medvetna om de risker som finns i och med deras boende.

– Vi vill inte skrämma upp de boende men vi vill att fastighetsägaren och de boende tillsammans ska skapa en alternativ evakueringsväg om trapphuset skulle bli rökfyllt.

Marcus Örnroth understryker också att deras möjligheter att rädda utsatta inte försämras i och med att gårdsstegen tas ur bruk.

– Vi har egentligen bättre förutsättningar nu när vi skickar en extra styrka sett till trygghet och säkerhet. Vi kommer att ha den här extra resursen fram tills dess att fastighetsägarna byggt bort problemet.
