En knivskuren efter bråk om hund i Göteborg
Kristian Erskog

Larmet kom klockan 16.37 till polisen på fredagseftermiddagen och strax efter 17 anlände dem till centrala Hammarkullen i Göteborg.

– Det är en ung kvinna med en lösspringande hund som har angripit en annan kvinna med kniv. Hunden ska även ha bitit flera andra i området, sa polisens presstalesperson Hans Lippens till SVT Nyheter Väst i ett tidigt skede.

Ambulans kom till platsen, tillsammans med fyra enheter från polisen.

Enligt polisen ska kvinnan, som är i 20-årsåldern, ha gått runt med sin pitbull utan koppel. Flera personer påpekade detta för kvinnan och ordväxling uppstod.

Hon tog fram en kniv och attackerade en annan ung kvinna, också i 20-årsåldern, som fick föras till sjukhus. Presstjänsten på sjukhuset uppgav vid 19-tiden att hon vårdas för allvarliga skador.

– Hon blev knivskuren i bålen och vårdas för allvarliga skador, men situationen är inte livshotande, säger Hans Lippens strax efter klockan 21 efter att ha hört henne på sjukhuset.

I tumultet som uppstod rapporterades det först om att hunden sprungit omkring och bitit flera personer. I ett senare skede visade det sig att det var en person som fått något typ av skrubbsår efter att hunden hoppat på personer. Den angripne personen ville inte skriva en anmälan.

– Vi har gripit kvinnan och skrivit en anmälan om grov misshandel, säger Hans Lippens.
