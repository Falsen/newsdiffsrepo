Segelbåt totalförstörd i brand utanför Kungälv
Björn Alm

Det var efter klockan fyra på onsdagsmorgonen som en bilist såg att den sju meter långa segelbåten som låg vid Fästningholmens södra brygga i Kungälv hade börjat brinna.

När räddningstjänsten kom fram var segelbåten fullt övertänd.

– Vi har varit där och släckt men den är totalskadad, säger Carl-Gösta Hermansson, insatsledare vid Bohus räddningstjänstförbund.

Enligt andra personer som har lagt till vid gästbryggan var det folk ombord på den eldhärjade segelbåten under kvällen.

– Det har varit folk på båten under kvällen sedan har det varit tomt under natten. Vi vet inte hur det har gått till, säger Hermansson.

Enligt polisen ska dykare undersöka båten för att fastställa att ingen varit ombord på båten. Vid 10.10-tiden på förmiddagen meddelade polisen att man sökt igenom båten utan att hitta några mänskliga kvarlevor.

– Sedan ska den bärgas. Vi har lagt ut länsar runt omkring den för att det inte ska läcka bränsle och olja, säger Carl-Gösta Hermansson.
