Räddningstjänsten anmäler sig själva för brott
Kristian Erskog

Det är på räddningstjänstens övningsanläggning på Färjenäs, nära brofästet till Älvsborgsbron i Göteborg, som ledningen upptäckte tunnorna. Anläggningen har räddningstjänsten ägt sedan 2002 och är ett köp som förbundsdirektören Lars Klevensparr ångrar.

– Vi utgick från att allt gick rätt till, så här i efterhand är det den sämsta affären vi gjort. Detta tar för stor del av fokuset från övningarna, säger han och menar att räddningstjänsten haft problematik med området sedan köpet.

Ett område med schaktmassor med okänt innehåll som härrör från grävarbeten för ett antal år sedan upptäcktes nyligen inom övningsområdet.

– Vi har inte haft tillstånd att hantera materialet så som det har hanterats, säger Lars Klevensparr.

Marken hyr räddningstjänsten ut till Stena oil som har del av sin verksamhet på området.

– Marken är ju väldigt oljekontaminerad, och när vi sedan hittade tunnor med okänt innehåll som skulle kunna innehålla farligt avfall så spärrade vi av platsen och har nu anmält det själva till polisen, säger han.

Räddningstjänsten gör rökövningar, körövningar och har utbildningslokaler på anläggningen. Men ingen eldning förekommer enligt Lars Klevensparr. En stor del av oron ligger i att det misstänkta farliga avfallet skulle kunna rinna ut i havet.

– Det är klart att det är allvarligt, men det är svårt att säga hur allvarligt än. Men den här högen har fått ligga i flera år, det känns inte bra. Inget får läcka ut, säger Lars Klevensparr.

​Anmälan gäller misstänkt miljöbrott.
