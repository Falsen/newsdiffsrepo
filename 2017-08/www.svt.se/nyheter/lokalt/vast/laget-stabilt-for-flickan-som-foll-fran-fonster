Läget stabilt för flickan som föll från fönster
Karin Jansson

Det var förra veckan som en tvåårig flicka föll ut genom ett fönster på sjätte våningen i ett hus i Hammarkullen i Göteborg. Flickan var vaken när polisen kom till platsen och hon har sedan dess vårdats för allvarliga skador på Sahlgrenska universitetssjukhuset.

LÄS MER: Flicka föll från sjätte våningen

Under måndagen meddelade sjukhusets pressjour att flickans tillstånd nu är stabilt.

En förundersökning om vållande till kroppsskada som inleddes förra veckan pågår fortfarande. Enligt Peter Kron, gruppchef för polisens enhet grova brott, handlar det om att förhör ännu inte kunnat hållas med föräldrarna.

– De mår inte bra och är inte så kontaktbara just nu. Mamman var hemma när olyckan, eller dådet, inträffade och hon behöver därför höras. Vi skyndar långsamt för att få reda på vad som egentligen hände, säger han.

Är någon person misstänkt för något?

– Nej. Det finns ingen reell misstanke än. Men man måste ha den dörren öppen givetvis, säger Peter Kron.
