120 miljoner till renare stränder
Anders Ekwing

Regeringen meddelade i maj att man satsar runt 100 miljoner om året under tre år på att minska plasten i våra hav. Under en presskonferens under tisdagen specificerade klimatminister Isabella Lövin hur pengarna ska föredelas och en stor del kommer att gå till strandstädning. 40 miljoner om året under en treårsperiod kommer att gå till städning av stränder och information till allmänheten.

– En stor del av dessa pengar kommer att gå till utsatta kommuner på Bohuskusten, sa Isabella Lövin under presskonferensen.

Pengarna är en del av en större satsning som uppgår till drygt 600 miljoner 2018, 700 miljoner 2019 och 800 miljoner 2020. Utöver strandstädning satsas det även pengar på att få bort vrak,  stärka områdesskydd och åtgärder mot så kallade spökgarn.

LÄS MER: Bohuskusten – hela Europas soptipp

Och pengarna är välkomna för kommuner som i många år kämpat med att stränderna rena från plast och annat skräp. Strömmar i kombination med Bohuskustens steniga stränder gör att stora mängder skräp fastnar varje år. Terrängen gör också att det blir svårt och dyrt att städa.

– Vi är jätteglada och tacksamma att problemet tas på allvar, säger Ulrika Marklund som är miljöstrateg vid organisationen Ren och attraktiv kust.

Ren och attraktiv kust är ett samarbete mellan tio kustkommuner i Bohuslän samt Göteborg. Arbetet startade efter att statligt stöd för städinsatser drogs in 2008.

– Exakt hur pengarna fördelas får vi se men vi ser äntligen möjligheten att skapa en effektiv och långsiktig strandstädarorganisation.
