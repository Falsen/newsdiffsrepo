Få som röker slutar vid graviditet
Axel Håkansson

Det är nyhetsbyrån Siren som sammanställt nya siffror från Socialstyrelsen. Siffrorna visar att 6,3 procent av kvinnorna i landet röker eller snusar under graviditetens första tre månader.

I slutet av graviditeten är det fortfarande runt fyra procent som använder tobak.

I Västra Götaland är det något färre kvinnor som röker och snusar i början av graviditeten, 5,4 procent. 3,9 procent av dem fortsätter under hela graviditeten.

– De flesta kvinnor slutar redan innan inskrivningen vid mödrahälsovården, säger forskaren Olof Stephansson till Siren.

Att så många av dem som inte slutat fortsätter beskrivs som en följd av att nikotin är så starkt beroendeframkallande att vissa helt enkelt inte kan sluta.

Trots att det enligt forskarna är allvarligt att så många fortsätter handlar det ändå om historiskt låga siffror. För drygt 30 år sedan rökte nästan en tredjedel av kvinnorna vid inskrivningen hos mödrahälsovården.

Rökning under graviditeten sägs öka risken för att barnet dör, blir tillväxthämmat eller föds för tidigt.
