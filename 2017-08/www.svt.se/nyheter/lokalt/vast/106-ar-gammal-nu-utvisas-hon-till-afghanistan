Publicerad:21 augusti 2017 06.00Uppdaterad:21 augusti 2017 07.55
SVT Nyheter Väst
Frida Björk

Bröstkorgen sänker sig upp och ned. Bibikhal Uzbeks andningar är det enda som hörs i rummet.

Sedan hon fick beskedet beskriver familjen att hon numera är ett skal av den person hon tidigare var. En kvinna född 1910 som aldrig vek sig.

Det var hösten 2015 som media världen över publicerade bilder från ett flyktingläger i Kroatien. De visade en äldre kvinna, då 105-åriga Bibikhal Uzbek från Afghanistan, vars son och barnbarn berättade att de hade burit henne på ryggen över bergen för att komma till Europa.

LÄS MER: 105-åriga Bibihal drömmer om Sverige

Till slut hamnade familjen i Skaraborg där de sökte asyl.

– Vi var så glada när vi kom hit och tyckte att det var ett väldigt fint land. Vi kunde sova i lugn och ro. Här var inget krig och vi riskerade inte att bli dödade. Vi är tacksamma för det, säger Mohammadullah Uzbek som är son till Bibikhal och berättar att först när familjen kom till Tyskland så fick man tag på en rullstol att köra henne i.

Nu är Bibikhal Uzbek 106 år och fyller 107 i november. Men i juni fick hon och resten av familjen avslag på sin ansökan och hotas nu av utvisning till Afghanistan, något som Blankspot project var först med att berätta.

LÄS MER: 105-åring framme efter lång flykt från Afhganistan

På Migrationsverket anser man inte att hög ålder är  grund för skydd i sig och att regionen Bibikhal kommer ifrån i norra Afghanistan är säker att återvända till. När beskedet kom fick den gamla kvinnan en stroke och har sedan dess varit okontaktbar. Hon är sängliggande i lägenheten i orten Hova i Gullspångs kommun där familjen bor.

Utanför lägenheten pågår det torghandel i Hova och livet rullar på som vanligt. Men det är långt ifrån Bibikhal Uzbeks värld där hon ligger i sängen och sover.

Johanna Valegård är en av invånarna som hastar förbi med matvaror på gatan nedanför.

– Det är helt horribelt. Jag blir så förbannad faktiskt, en gammal tant. Jag jobbar ju själv inom äldreomsorgen här i Hova, så det går liksom emot allt att man gör så mot en gammal person. Det finns ingen respekt för något, säger hon.

Familjens juridiska ombud har överklagat beslutet till Förvaltningsrätten, men ärendet är inte avgjort.

Trots Bibikhal klarade en strapatsrik flykt till Sverige så har hennes tillstånd försämrats här och familjen kan inte se hur hon skulle överleva en resa tillbaka till Afghanistan.

– Det är omöjligt. Hon kan inte gå, se eller höra något. Hon ligger bara i sängen. Det skulle vara en svår resa för mamma, säger Mohammadullah Uzbek och vänder sig om och tittar på sin 106-åriga mamma.
