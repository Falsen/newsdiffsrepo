Publicerad:20 augusti 2017 02.38Uppdaterad:20 augusti 2017 02.49
SVT Nyheter Väst
TT

En person har skjutits i benet på en ort i Lysekils kommun. En misstänkt gärningsman har hämtats till förhör.

– Det var en person som antingen i en lägenhet eller i en trappuppgång sköt en målsägande med en kula. Sedan sköt han mot ytterligare en person, men där snuddade bara kulan vid magen, säger Joakim Hansson, vakthavande befäl vid polisregion Väst.

Strax efter midnatt gick polisens insatsstyrka in i en lägenhet. Därifrån hämtades en man till förhör, misstänkt för försök till dråp. Skjutningen inträffade strax före klockan halv nio på lördagskvällen.

– Det var ganska rörigt på platsen. Vi fick först in det som ett bråk och sedan får vi veta att det har varit skottlossning, säger Hansson.

Tomhylsor och blodspår har hittats i huset. I bostaden fann polisen två vapen, varav ett verkar vara det som användes vid skjutningen.

Bakgrunden till skjutningen är oklar.
