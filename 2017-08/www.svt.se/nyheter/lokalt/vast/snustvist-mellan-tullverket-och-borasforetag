Snustvist mellan Tullverket och Boråsföretag
Aron Engman

Prillan Concept har i över tio års tid importerat råtobak till Sverige genom Göteborgs hamn. Sedan paketeras  och säljs tobaken vidare till grossister som i sin tur säljer till konsumenter som vill göra eget snus.

Men i början av förra året kom plötsligt ett nytt beslut från Tullverket – som kan innebära konkurs för Boråsföretaget.

– Förlorar vi blir 15 arbetslösa och vi kursar. Det finns ingen annan väg. Det är ohållbart, säger Peder Ölander, vd på Prillan Concept.

I februari 2016 tog Tullverket beslut om att tobaken som Prillan importerar bör beskattas som röktobak. Det efter att myndigheten skickat prover för undersökning till ett laboratorium i Tjeckien, enligt ny analysmetod inom EU.

LÄS MER: Kraftig smäll för tobaksimportör

Där bedömde man – genom tester i en rökmaskin – att om tobaken blötlades i 48 timmar, gick det faktiskt att röka den.

Men Peder Ölander menar att blötläggning är att bereda tobaken och att företaget inte gör det. Dessutom tror han inte att konsumenterna kan göra det själva.

– Du måste ju ha kunskap för att kunna göra det på rätt sätt, annars möglar det, säger han.

I praktiken innebär Tullverkets beslut att Prillan, som tidigare betalat 0 kronor i skatt för råtobak, då blev skyldig att betala skatt för röktobak. Även retroaktivt för import under 2015.

Totalt blev det 41 miljoner kronor i skatt.

– Jag blev förbannad, säger Peder Ölander.

Senare skulle det komma fler fakturor och när alla försändelser summerats hade skatteskulden landat på hisnande 100 miljoner kronor.

Och nu riskerar Prillan – som under de senaste två åren haft en årlig omsättning på drygt 35 miljoner kronor – att gå i konkurs.

– Det är fantasipengar de pratar om, säger Peder Ölander.

– Men vi fick stopp på betalningarna och att de fördröjs till det är av gjort i domstol, säger han.

För det slutar inte där. Prillan tog strid och tog tvisten till förvaltningsrätten i Stockholm.

Under torsdagen påbörjades den rättsliga processen.

– Det känns bra efter förhandlingarna. I förhållanden till tullen och vad vi har så tycker jag att det känns bra för vår del, säger han.

Förhandlingarna som hölls mellan företaget och Tullverket är avslutade och förvaltningsrätten ska meddela en dom senast om fyra veckor.

Vad gör ni om ni förlorar?

– Då får vi överklaga, säger Ölander.

Det är visserligen ett Boråsföretag i fokus för den här konflikten. Men domen kan komma att få konsekvenser även för andra företag i branschen.

– De är ingen som vågar importera tobak längre, för det är ju rena dödsdomen, säger Peder Ölander.

Tullverket har tidigare sagt att den nya analysmetoden, som innefattar rökmaskiner, gör att fler produkter troligen kommer att omfattas av rökskatt.

Vad blir konsekvenserna för branschen om ni vinner, kan fler företag få skatta mångmiljonbelopp?

– Det är svårt att säga. Det kan ju påverka fler företag, säger Michaela Linderoth, Tullverkets presstjänst.

Och om ni förlorar?

– Det är svårt att svara på. Vi kan överklaga, men det kan vi inte svara på just nu, säger hon.

Hur resonerar ni kring att kräva skatt retroaktivt, när direktiven och analysmetoden som ni använt er av är så pass ny?

– Det här får rätten ta ställning till. Men vi har rätt att göra omprövningar tre år bakåt, säger Michaela Linderoth.
