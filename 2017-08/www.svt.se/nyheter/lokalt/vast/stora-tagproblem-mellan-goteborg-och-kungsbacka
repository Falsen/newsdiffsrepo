Tågproblem mellan Göteborg och Kungsbacka
Axel HåkanssonReporter

Problemen upptäcktes under tisdagsmorgonen och enligt Trafikverkets pressjour handlade det om trasiga sliprar.

– Det är ett tiotal sliprar, alltså de balkarna som rälsen ligger på, som har fått skador, sa Beisi Sundin, presskommunikatör vid Trafikverket.

Skadorna ska ha uppkommit under ett arbete med järnvägen i Lindome mellan Göteborg och Kungsbacka under natten mot tisdagen.

Problemen kvarstod hela dagen. Resenärer hänvisades till Västtrafik för att få information om ersättningsbussar.

Följderna blev att ett spår stängdes av och pendeltågen mellan de båda städerna ställdes in och det blev även förseningar för tågen mellan Göteborg och Malmö.

Efter lunch under onsdagen meddelade Trafikverket att arbetet platsen var klart och att spåret öppnats för trafik igen, dock med reducerad hastighet på platsen fram till måndag.

– Ett visst antal ton måste köra när man lägger sliprar och makadam så att spåret stabiliseras ordentligt, säger Denny Josefsson som är presskommunikatör vid Trafikverket.

Den reducerade hastigheten ska dock inte leda till någon större påverkan på trafiken enligt Trafikverket.
