Tågproblem mellan Göteborg och Kungsbacka
Axel HåkanssonReporter

Problemen upptäcktes under tisdagsmorgonen och enligt Trafikverkets pressjour handlar det om trasiga sliprar.

– Det är ett tiotal sliprar, alltså de balkarna som rälsen ligger på, som har fått skador, säger Beisi Sundin, presskommunikatör vid Trafikverket.

Skadorna ska ha uppkommit under ett arbete med järnvägen i Lindome mellan Göteborg och Kungsbacka under natten.

Problemen kvarstod hela stora delar av dagen. Resenärer hänvisades till Västtrafik för att få information om ersättningsbussar.

Följderna blev att pendeltågen mellan de båda städerna har varit inställda långt in på kvällen.

– Problemen påverkar även tågen mellan Göteborg och Malmö, det blir förseningar helt enkelt.

Hur skadorna kunde uppstå är inte känt i detalj.

Efter kl.20.00 på tisdagskvällen var det inte längre vara några förseningar, men det berodde inte på att problemet var åtgärdat.

– Nu så är det så pass gles trafik på kvällen så då märks inte problemet och därför är det inga förseningar just nu, säger Beisi Sundin.

Däremot när morgonrusningen börjar på onsdag kommer problemen återuppstå.

– Då ställs extratågen in, de som kommer var 15 minut in och det blir halvtimmestrafik istället. Vi förväntar oss också även förseningar beroende på hur trångt det blir på spåret, säger Beisi Sundin.

– När är det över?

– Vid lunch tror vi all trafik går som vanligt igen, säger Beisi Sundin, presskommunikatör vid Trafikverket.
