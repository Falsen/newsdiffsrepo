Flera bränder i Göteborg
Axel Håkansson

Det var vid 02.30-tiden som polis och räddningstjänst larmades till en verkstad på Stenungsundsgatan i Björkekärr i Göteborg.

Två bilar stod i brand utanför lokalen.

– Det är oklart men vi kan inte utesluta att branden är anlagd, säger Johan Ljung, vakthavande befäl vid polisen i Västra Götaland.

Verkstaden ska ha klarat sig utan allvarliga skador. Platsen ska undersökas av polisens tekniker under måndagen.

Sent under söndagskvällen brann det i ett boende med fyra bostäder i Alelyckan i Kortedala i Göteborg.

Enligt räddningstjänsten lyckades de boende själva släcka branden med en pulversläckare. Ingen ska ha skadats men polisen har skrivit en anmälan om allmänfarlig vårdslöshet.

En halvtimme tidigare brann en parkerad bil vid Delsjömotet. Omständigheterna kring den branden är oklara.
