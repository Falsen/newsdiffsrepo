Brinnande kvinna kan ha utsatts för brott
Aron EngmanReporter

Det var när kvinnan skulle kasta sopor under kvällen den första augusti som hon plötsligt upptäckte att det brann på hennes rygg.

Räddningtjänst, polis och ambulans larmades till platsen och kvinnan fick föras till sjukhus med brännskador.

– Personen ska ha varit vaken och talbar, sa Ola Jakobsson, stabsbrandmästare vid Samhällskyddet i mellersta Skaraborg, då.

– Ambulanspersonalen pratade om 30-procentiga skador.

Kvinnan vårdas fortfarande för svåra brännskador på lår, stjärt och rygg och polisen kunde först under onsdagen genomföra ett första förhör.

LÄS MER: Kvinna skulle slänga sopor – fattade eld

Nu tror polisen att kvinnan har utsatts för brott.

– Vi tror att hon utsatts för ett brott, men vi saknar vittnen som har sett personer som kan sättas i samband med det. Hon själv har inte sett eller märkt någonting förrän hon fattade eld, säger Håkan Fasth, inre befäl vid polisen i Lidköping, till Skaraborgs Läns Tidning.

Enligt polisen har kvinnan tydliga minnen från vad hon gjort, vad hon skulle slänga, vilken väg hon gick och också att hon började brinna.

– Sammantaget som allt ser ut så tror vi att någon varit där och orsakat branden, säger Håkan Fasth.

Händelsen rubriceras tills vidare som grov misshandel.
