Publicerad:20 augusti 2017 21.29Uppdaterad:21 augusti 2017 00.26
En person skjuten i Herrljunga
Daniel Legue

En man i 30-årsåldern sköts i Herrljunga runt klockan 20 på söndagskvällen och är förd till Sahlgrenska sjukhuset med oklart skadeläge.

En dryg halvtimme senare hittade polisen två personer i Herrljunga som kan sättas i samband med skjutningen, uppger polisen vid region Väst  som har tagit in dessa till förhör.

SVT Nyheter har pratat med räddningschefen Christian Hallberg som berättar att de fick ett larm om en singelolycka på riksväg 181. Han fick information om att det fanns en misstanke om att bilolyckan kunde ha en koppling till skjutningen.

En bil hade kört väldigt fort och sedan ner i ett dike. Enligt de vittnen som hade larmat om singelolyckan var det två personer i bilen.

– Men när vi kom fram till platsen hade personerna avvikit från platsen. Vi åkte sedan till brandstationen och efter ungefär 1,5 timmar där sa SOS att vi kunde avsluta ärendet, säger Christian Hallberg.

LÄS MER: Regeringen lovar 7,1 miljarder kronor till polisen

Christian Hallberg kan varken bekräfta eller dementera att singelolyckan har en koppling med skjutningen.

Enligt vittnen på plats patrullerar nu tungt beväpnad polis vid olycksplatsen, och hundpatruller söker i området.

Tidigare i dag meddelade statsminister Stefan Löfven att Polismyndighetens anslag för 2018 höjs med två miljarder kronor. Som bakgrund angav statsministern de många skjutningar som ägt rum på sistone.

Under fredagen, lördagen och natten mot söndagen sköts inte mindre än åtta personer, varav tre avled. Detta är alltså den nionde skjutning i Sverige denna helg.

LÄS MER: Nio personer skjutna i helgen
