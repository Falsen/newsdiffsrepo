Man skjuten i Göteborg
Axel Håkansson

Det var vid 22-tiden som vittnen hörde skott vid Guldringen i Tynnered i Västra Frölunda. När polis och ambulans kom till platsen fann de en skottskadad man på marken.

– Han hittades i eller i anslutning till Bergkristallsparken, med vad som verkar vara skottskador, säger Ulla Brehm, presstalesperson vid polisregion Väst, till TT.

Mannen som ska vara mellan 20 och 30 år fördes till sjukhus. Det är inte känt hur allvarligt skadad han är. Under polisinsatsen hittades tomhylsor på marken vilket bekräftar att mannen skjutits.

Polisen jagar två misstänkta gärningsmän som har flytt från platsen i en mörk personbil. Enligt vittnen ska de misstänkta gärningsmännen ha varit mörkklädda.

En förundersökning har inletts med rubriceringen försök till mord.

Strax före klockan 00.30 natten mot fredagen hävde polisen sina avspärrningar efter att man samlat in de fynd som hittats vid platsen, skriver GP.

– Vi har flera vittnen och de kommer naturligtvis att lämna fler detaljer under förhör och de olika förhören kommer komplettera varandra. Vi har poliser med god person- och lokalkännedom i dessa områden, det går inte utesluta att de kan få en bättre bild av vad som har hänt utifrån signalement och att uppgifter från olika personer pusslas ihop, säger Brehm till tidningen.

Under fredagsmorgonen säger Johan Ljung, vakthavande befäl vid polisen i Västra Götaland till SVT Nyheter Väst att man fortfarande inte har lyckats gripa gärningsmännen.

Jakten efter dem kommer att fortsätta under fredagen.

Det här var senaste i raden av skjutningar i Västra Göteborg som det senaste året har varit hårt drabbat av mord och skottlossningar.

Senast i mitten av juni sköts en ung man till döds på Beryllgatan i Frölunda. Två veckor tidigare hittades en annan ung man ihjälskjuten i ett skogsområde nära Frölunda torg.

Förra hösten sköts två unga bröder ihjäl mitt i ett bostadsområde i Tynnered en tidig kväll. Ytterligare en tid innan sköts en känd gängledare ihjäl på Frölunda torg. Samtliga morden är ännu ouppklarade.
