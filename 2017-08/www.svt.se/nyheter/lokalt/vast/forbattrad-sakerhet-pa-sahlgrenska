Säkerheten har förbättrats på Sahlgrenska
Björn Alm

Tidigare år har det skett ett flertal allvarliga incidenter på sjukhusområdet vid Sahlgrenska efter att patienter vårdats för skottskador. Bland annat 2012 då ett bråk urartade vid akutintaget, och följdes av skottlossning.

LÄS MER: Sjukhusen i Göteborg måste ha vakter dygnet runt

Efter det tog säkerhetsarbetet fart och förra året infördes vakter dygnet runt och då även på Mölndal och Östra sjukhuset.

– Tidigare har vi bara haft vakter nattetid tillsammans med en operativ säkerhetsorganisation. Vi kände inte att det var tillräckligt stark organisation med den samhällsutvecklingen vi har haft och de problemen vi har fått på sjukhusen. Vi behövde personal som jobbade med säkerhet för patienter och personal på sjukhusen, säger Peter Alverman, säkerhetschef på Sahlgrenska sjukhuset.

Stora folksamlingar utanför sjukhusets huvudentré och på avdelningarna i samband med skjutningar hör nu till ovanligheterna.

– Vi får gå längre tillbaka i tiden för situationer med stora folksamlingar utanför huvudentrén till exempel. Det har vi inte haft nu för att vi har en annan organisation, säger Alverman.

Även på Sahlgrenskas akutmottagning märks säkerhetsarbetet av bland personalen. Undersköterskan Jimmie Gustavsson har jobbat på akuten sedan 2012 och ser förändringar, inte minst i hur man tar hand om skottskadade personer och hur den operativa säkerhetsorganisationen aktiveras.

– Vi har kontakt med tjänsteman i beredskap och polis som återkopplar om det finns en hotbild. Är det en speciell hotbild så låser vi dörrarna och har ordningsvakter och även polis kommer om det är något extraordinärt, säger Jimmie Gustavsson.

Hur tycker du det fungerar med vakter?

– Det är skönt att de finns och det är inte bara när det är skottskadade patienter som de behövs, det kan vara andra situationer som uppstår också.

Men uppdaterade säkerhetsrutiner till trots så kan det vara en tuff arbetsmiljö på Sahlgrenskas akutmottagning. Förra året rapporterade personal 500 hot- och våldincidenter. Vid 84 tillfällen bedömdes situationerna så allvarliga ur en säkerhetssynpunkt att tjänsteman i beredskap kallades in.

– Jag hoppas att personalen känner sig trygg med den organisation som finns. Otrygga situationer kommer att uppstå men man ska veta var och hur man får hjälp och att den är nära till hands, säger Peter Alverman.
