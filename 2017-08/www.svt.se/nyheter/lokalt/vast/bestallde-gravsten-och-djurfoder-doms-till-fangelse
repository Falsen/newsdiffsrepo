Beställde gravsten och djurfoder – döms till fängelse
Ida Österberg

En man från Skaraborgs dömdes på tisdagen till två års fängelse för bland annat olaga förföljelse, ofredande och hot mot tjänsteman.

Mannen har beställt olika varor och tjänster såsom en gravsten, kläder, djurfoder och sexleksaker och uppgivit andras personuppgifter i beställningarna.

Den dömde mannen påstår att han fått 1.500-1.700 orderbekräftelser men att det inte är han som har genomfört beställningarna. Han har också sagt att han lagt märke till hur muspekaren på datorn har rört sig utan att han var i närheten av skärmen.

Enligt den IT-forensiker som gått igenom mannens dator finns det inga tecken på att datorn på något vis ska ha varit fjärrstyrd och tingsrätten bedömer att det är mannen som har genomfört beställningarna och lämnat andras personuppgifter.

Ett dussintal personer ska ha drabbats av mannens handlande. De flesta är ytliga bekanta till den dömde mannen, men även släktingar till honom och bekantas respektive finns bland de målsägande.

Skaraborgs tingsrätt har nu dömt mannen till två års fängelse för brotten.
