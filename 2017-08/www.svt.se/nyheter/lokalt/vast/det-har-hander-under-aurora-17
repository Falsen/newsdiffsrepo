Det här händer under Aurora 17
Andreas Granath

Det låter onekligen inspirerat av verkligheten. Det påhittade landet ”A-land” har varit inblandat i att skapa en kris genom att införliva ”Y-land” i sitt territorium. Samtidigt skärps tonen mot ”B-land”, vars gränser är helt omslutna av ”A-land” och beroende av dess olja och gas. Situationen eskalerar, och mynnar ut i en väpnad konflikt där även Sverige dras in.

Generalmajor Bengt Andersson, det här får en ju att tänka på Ryssland?

– Fast det är det inte. Vi har till och med skurit i det för att det inte ska vara Ryssland, säger Bengt Andersson, och syftar på att ”B-land” ligger inkilat på ryskt territorium i Aurora 17:s bakgrundsscenario.

För Göteborgs och Västsveriges del kommer övningen inte märkas särskilt mycket. Visserligen kommer det både amerikanska och franska soldater till Göteborg, och det finns ett par skjutdagar inplanerade, men här övas framför allt på det som kallas värdlandsstöd. Vår förmåga att ta emot militärt stöd från andra länder. Många andra myndigheter deltar i övningen, och vissa går även upp i skarpt stabsläge under Aurora 17.

– Det är en totalförsvarsfråga, och handlar inte strikt om militära resurser. Störningarna för allmänheten bedömer jag som minimala, säger Peter Adolfsson, garnisonschef i Göteborg.

I Göteborg kommer övningen märkas i hamnen, och på Landvetter, dit soldater kommer att anlända. Transporter kommer att ske på vägarna, och ute på Säve flygplats kommer trupperna omgruppera. Det är luftvärnssoldater som kommer att befinna sig i Göteborg, och sedan omflyttas till Östra Sverige, där striderna äger rum.

Under tiden i Göteborg kommer man dock att utföra skarp bevakning av sina områden, för att möta den hotbild man tycker sig se från grupper som är emot att övningen äger rum.

– Det finns en hotbild från grupper som Ofog och Stoppa Aurora, men det är polisiära frågor. Vi har ett bra samarbete med polis och Säpo, men det finns demonstrationer som skulle kunna urarta. Vi patrullerar våra områden eftersom de är skyddsobjekt under den här tiden, säger Peter Adolfsson.

När fienden väl anfaller är det genom luftlandsättning norr om Mälaren, och landstigning i området kring Nyköping. De invaderande styrkorna i övningen består av svenska och amerikanska trupper. Och att det är just amerikanska trupper som står för motståndet är Försvarsmaktens representanter märkbart uppspelta över.

– Vi får en mycket bra fiende, med en en hög teknologi och goda kunskaper. De står helt under svenskt befäl, vilket är unikt, säger Bengt Andersson. Våra luftvärnssoldater kommer få ha amerikanska Apachehelikoptrar i siktet, det kommer bli en övning som de sent glömmer.

Cirka 19.500 svenska soldater deltar i Aurora 17. Någon övning av liknande omfattning har inte hållits sedan 1993, och årets övning markerar starten på Försvarsmaktens reform. Från de senaste årens fokus på utlandsinsatser till ett nationellt försvar med ökad förmåga. Nu ska man också för första gången på länge öva på operationer som inkluderar samtliga försvarsslag, flygvapnet, marinen, armén och hemvärnet.

Förutom de svenska soldaterna deltar förband från USA, Frankrike, Norge, Finland, Estland, Litauen och Lettland.

– Förväntningarna på den här övningen är upphaussade. Det är stor skillnad på att strida i Afghanistan och att slå en fiende som landstiger i Nyköping, säger Bengt Andersson.

Aurora 17 inleds den 11 september, och pågår till den 29 september.
