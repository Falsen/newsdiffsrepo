Fängelse för 85 smuggelresor till Tyskland
TT

Mannen, som är i 30-årsåldern, döms till tre års fängelse och utvisning av Uddevalla tingsrätt för bland annat grov smuggling.

Mannen har tillsammans med fler andra personer under 2016 fört in 3 000 liter starksprit, 64 000 liter starköl, drygt 17 000 liter vin och 4 000 liter cider utan att betala skatt eller moms. Totalt har smugglaren lurat staten på 2 141 000 kronor i utebliven alkoholskatt och moms.

Mannen har sparat kvitton på alla inköp i Tyskland, färjebiljetter och övriga omkostnader som styrker 85 smuggelresor under sju månader. Allt utgör bevisning i målet.

– Det här är drivet som ett företag. Det finns bokföring och underlag på allting, säger åklagaren Thomas Willén.

Tillsammans med mannen dömdes också två andra personer, en man och en kvinna, som bott i hans hus. De får vardera tre månaders fängelse för att ha deltagit i spritsmugglingen.

Tidigare i april åtalades 24 personer i en stor smuggelhärva, i ett liknande fall där några av de åtalade ska ha drivit ett ”turistföretag” som täckmantel för sina smuggelresor.
