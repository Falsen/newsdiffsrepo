Liseberg en otrygg plats – för fåglar
Ida Österberg

Enligt en källa med insyn i attraktionsverksamheten på Liseberg så har årets nyhet Loke skapat ett rykte om sig att vara en riktig fågeldödare. Det händer även att andra attraktioner, exempelvis Helix, kör på fåglar.

Julia Vasilis är informationschef på Liseberg. Hon medger att attraktioner kör på djur, främst fåglar, men menar att det är ovanligt.

LÄS MER: Försenat för Lisebergs nya attraktion

– Till vår kännedom är det ett fall på Loke i år, säger hon efter att ha pratat med atttraktionschefen.

– Med tanke på hur många gånger attraktionerna snurrar per år så är det ovanligt.

Attraktionsnyheten Loke når nästan dubbelt så högt som föregångaren Spinrock som stod på samma plats som nyheten och hade en liknande konstruktion.

LÄS MER: Person påkörd vid Liseberg

Eftersom nöjesparken inte skriver incidentrapporter när djur kommer till skada av attraktionerna så kan det finnas ett mörkertal.

Enligt min källa kör Loke på en hel del fåglar men det går kanske inte att definiera vad det innebär då det inte finns rapporter?

– Attraktionschefens uppfattning är att Loke inte kör på fåglar ofta. Men såklart att de som är ute på plats ser ju mycket mer, säger Julia Vasilis.

– Incidentrapporter skriver vi bara om någon gäst blivit skadad. Om de träffats av en fallande fågel till exempel. Men inga av våra incidentrapporter på attraktion i år har rört djur.

LÄS MER: Liseberg är dyraste nöjesparken för barnfamiljerna

För fåglar är Liseberg nog ändå en otrygg plats. Fiskmåsar som stjäl mat och är närgångna är ett annat problem som parken får hantera. När måstrycket blir alltför stort och problematiskt anlitar parken en jägare för att skjuta dem.

– De lever nog ett farligt men gott liv här, säger Julia Vasilis.
