”Grästorpsandan” ska ge kommunen skidtunnel
Aron Engman

I slutet av maj stod det klart att Grästorps kommun blev beviljad 400.000 kronor i EU-bidrag undersöka om det går att bygga en skidtunnel.

Men inte vilken som helst – Sveriges längsta skidtunnel med en bana på 2,5 kilometer.

LÄS MER: Skidtunnel i Grästorp kan bli verklighet

Och nu har det arbetet dragit igång på allvar.

– Det här blir ett koncept som vi inte sett tidigare, ett pilotprojekt som vi tänker oss att man kan bygga på andra ställen i Sverige, Europa – eller världen, säger Kent Larsson (M), kommunstyrelsens ordförande, och funderar vidare:

– Hälsoperspektivet är det viktigaste målet vi har i kommunen. Då gäller det att hitta en mix med gratis aktiviteter och där det också ska finnas lönsamhet i det. Vi ser framför oss att det kan bli företagsevent, bootcamps, sportcamps, e-sport och ska familjer komma måste det finnas ett hotell, säger han.

Tanken är att kommunen ska stå för marken och att privata entreprenörer ska bygga anläggningen – ett projekt som han nu tror kommer kosta uppåt 300 miljoner kronor.

– Jag sa 200 miljoner tidigare men jag höftade lite. Det är nog rimligare med 300 miljoner.

Det är ännu oklart exakt hur man ska locka besökare från regionen till motionsområdet Skubbet i Grästorp, där kommunen vill ha tunneln.

Men Kent Larsson tror på kommunandan.

– Vi är ju en otrolig kommun på det sättet att vi har en Grästorpsanda. Vi är alltså knappt 6.000 invånare och vi har ishall, badhus, bollhall och tennishall. Det finns en drivkraft hos invånarna att göra saker gemensamt, säger han.

Kvalitet är ett annat argument.

– Det ska inte bara gå att åka skidor här, det ska vara bäst att åka här. Sen ligger vi bra till. Vi har väg 44, väg 47 och järnväg. Det är en knutpunkt det på sättet, säger Kent Larsson.

Vid årsskiftet ska förstudien vara klar och då kan kommunen presentera ett underlag för eventuella intressenter.
