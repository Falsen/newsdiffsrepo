Misslyckad satsning på miljöbussar
Mattias Jansson

Företaget Sandarna Transporter kör drygt 40 bussar på flexlinjen i Göteborg och Mölndal. Tanken var att de skulle göra det åt Västtrafik ända fram till 2022, men redan i år har avtalet sagts upp

– Det är ytterst sällan vi bryter ett avtal. Nu var det ömsesidigt mellan oss och Sandarna Transporter. Innan vi bröt avtalet hade vi avstämningar med våra jurister om hur vi skulle gå tillväga, säger Mikael Olsson, enhetschef Västtrafik.

Sandarna Transporter vann upphandlingen om flexlinjen i Göteborg och Mölndal med start 2015. Då ställde Västtrafik krav på kraftigt minskade utsläpp från bussarna vilket ledde till att företaget köpte in nya bussar. Västtrafik slog på stora trumman och sa att klimatpåverkan och energianvändning skulle minska kraftigt. 2018 skulle fordonen köras på minst 95 procent fossilfritt bränsle.

Det visade sig senare att de nya bussarna inte alls var certifierade för att köra på fossilfritt bränsle, vilket var en överraskning för både Sandarna Transporter och Västtrafik. Därför sades avtalet ömsesidigt upp i år. Under sommaren blev en ny upphandling klar och det blev två företag som kommer att dela på flexlinjen från 2018, men den här gången ställer Västtrafik inte alls lika tuffa miljökrav.

– Vi ställer nu krav på att det ska vara 20 procent fossilfritt. Det är det krav som gäller tillsvidare, sedan finns det incitament i avtalet för att man ska förbättra fordonsparken och miljöprestandan, säger Mikael Olsson.

Västtrafik har alltså gjort en kovändning. För ett och ett halvt år sa Västtrafik något helt annat när SVT Nyheter Väst först avslöjade att bussarna inte var certifierade för att köras på fossilfritt bränsle.

– Vi kan inte ändra på kraven i ett avtal, sa Matti Lahtinen, upphandlingschef på Västtrafik.

I så fall blir det nya bussar?

– Ja, om det inte finns någon annan lösning.

Behåller bussarna

Den lösning som Västtrafik nu kommit fram till är att de två företag som vann den nya upphandlingen ska fortsätta att köra med de nuvarande bussarna, som alltså inte uppfyller de tidigare miljökraven. Det innebär att samma bussar kan fortsätta att åka runt i Göteborg och Mölndal ända tills det är dags för nästa avtal, i juli 2023.

– Bussarna kommer miljömässigt inte vara sämre än de är i dag, men förbättringen kommer inte att ske så snabbt som vi hade hoppats, säger Mikael Olsson.

Går att köra miljövänligt

Källor som SVT Nyheter Väst talat med säger att bussarna visst går att köra miljövänligt, med en biodiesel som heter HVO. Något som Mikael Olsson håller med om.

– Rent tekniskt är det inga problem, men det finns inga garantier för att det ska fungera, säger Mikael Olsson.

De nuvarande bussarna går alltså att köra fossilfritt, på biodieseln HVO. Men det finns en hake. Busstillverkarens garantier på fordonen gäller inte om man tankar HVO. Fast nu är de flesta bussarna över två år gamla och då gäller generellt garantin ändå inte längre. Men det finns en hake till. Västtrafik får inte ställa krav på att ocertifierade bussar tankas med HVO. Det stoppas av internationell juridik enligt Mikael Olsson.

Men varför låter Västtrafik de nuvarande bussarna köra vidare när det finns andra bussar på marknaden som är miljövänliga och som kan köras på biogas?

– Jag känner till att det finns sådana bussar på marknaden i dag. Men de klarar inte kraven vi har när det gäller tillgänglighet för passagerarna och sådant, säger Mikael Olsson.

I nuläget ser det ut som att miljökraven får stå tillbaks. I alla fall till nästa upphandling år 2023.
