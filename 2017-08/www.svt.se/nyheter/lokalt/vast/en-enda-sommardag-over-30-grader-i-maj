En enda dag över 30 grader – i maj
Johan Sköld

För en del har det nog känts som att sommaren varit kallare än vanligt – men det är i så fall en sanning med modifikation. Enligt meteorologerna har temperaturerna varit normala – men har man kort minne kan sommaren ha framstått som kall.

– Grejen är att 2000-talet varit väldigt varmt. Vi som jämför längre bak i tiden ser att det handlar om normala temperaturer, säger Nils Holmqvist, SVT:s meteorolog.

I Västsverige har sommaren bjudit på växlande väder och sällsynta dagar med över 25 grader. Något som stämmer även för övriga delar av landet. I år har det bara en enda gång uppmätts en temperatur på över 30 grader – och det var i Oskarshamn i maj.

– Det har varit mellanmjölksväder. Och det är faktiskt den lägsta årshögsta temperaturen sedan 1998, säger Nils Holmqvist.

Enligt TT har inte Sverige upplevt sämre sommarhetta sedan 1862. När det gäller sommarmånaderna är 28 grader det varmaste som uppmätts, också det i Oskarshamn och i Kalmar.

Och det ser inte ut att bli något strålande badväder den här veckan heller. Lågtryck från sydväst kommer att dominera väderbilden. Fronterna ger både regn och blåst, framför allt i de nordliga och västliga delarna av landet.

– Längs västkusten blir det ganska blåsigt och inte så inbjudande, inget för oss badkrukor, säger Nils Holmqvist.

LÄS MER: Torrast när det regnar mest

I nästa vecka ser det på väderkartorna ut att bli lite soligare i delar av landet – men osäkerheten är stor.

– Man får ta det med en nypa salt när det handlar om så långt fram i tiden, säger Nils Holmqvist.

LÄS MER: Så blir vädret där du bor

I Norrland har hösten redan kommit till landet, medan resten av landet fortsätter närma sig.

– Det kan fortfarande bli 20 grader på sina håll. Det kommer vara ganska jämna temperaturer från Stockholm och neråt i landet, men det är lågtrycksbetonat och märks att det börjar bli höst, konstaterar Nils Holmqvist.
