Beslutat: Lisa Holms mördare flyttas till Litauen
Axel Håkansson

Det var GT som först skrev om beslutet. Tidningen har talat med Per Henrik Hedbrant, chef för sektionen för internationella och andra särskilda klientärenden inom kriminalvården.

– Nästa steg är att planera transporten, säger han till tidningen.

I en mejlkommentar till SVT Nyheter Väst skriver Hedbrant följande:

– Vi finner vid en helhetsbedömning av samtliga faktorer att hans sociala återanpassning underlättas av att verkställigheten fortsättningsvis sker i Litauen.

LÄS MER: Hovrätten fastställer livsstidsstraffet

Det var tidigare i år som kriminalvården först beviljade mördarens önskemål att flyttas till hemlandet. Efter det framkom att det svenska livstidsstraffet skulle kunna komma att omvandlas till ett tidsbestämt straff i Litauen.

Då stoppade kriminalvården tillfälligt processen och efter en tid meddelade det Litauiska rättsväsendet att livstidsstraffet skulle stå fast.

Som en konsekvens av det har alltså den svenska kriminalvården nu bestämt att förflyttningen kommer att genomföras.

SVT Nyheter Väst har talat med Bilevicius advokat Björn Hurtig:

– Det var ju det här han ville så jag utgår från att han är nöjd, säger han.

Vad säger din klient om att livsstidsstraffet står fast?

– Han accepterar det och vill ändå flyttas över.

LÄS MER: Mordet på Lisa Holm – detta har hänt

Tillvaron kan komma att bli tuffare i ett Litauiskt fängelse. Även det ska mördaren ha vägt in i sin önskan.

– Han tycker ändå att det är värt det. Det handlar om familjeskäl, han vill kunna få besök av sina anhöriga, säger Björn Hurtig.

Det var 2015 som 17-åriga Lisa Holm försvann på vägen hem efter arbetet på ett kafé i Blomberg. En stor sökinsats inleddes och efter några dagar hittades hon mördad i ett skåp.

Nerijus Bilevicius dömdes så småningom mot sitt nekande för mordet som enligt domen hade sexuella motiv.
