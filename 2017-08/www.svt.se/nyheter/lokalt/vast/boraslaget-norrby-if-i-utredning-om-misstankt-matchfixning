Norrby i utredning om misstänkt matchfixning
Lars Wiklund

Beskedet kom efter söndagens match på Borås Arena mellan Norrby IF och topplaget Dalkurd.

Anledningen till att Svenska spel har stängt alla spel på Norrby är att de vid upprepade tillfällen under den gångna säsongen sett kraftiga avvikelser i spelandet, men framförallt i oddsrörelser på den internationella marknaden.

Helgens match mot topplaget Dalkurd, som slutade 0-3, var alltså ingen isolerad händelse men det är först nu man agerar och stänger spelet på laget.

– Det handlar främst om Asien, men den sammanlagda bilden är att vi inte hittat några logiska förklaringar till de här avvikelserna, säger Per Carlander, säkerhetschef på Svenska spel.

– Är det endast avvikelser på spel eller har ni fått in andra tips?

– Det kan vi inte gå in på just nu. Det är olyckligt om Norrby känner sig utpekade, men det är inte vår mening. Sedan får vi se vad som kommer fram i slutänden, säger Per Carlander.

Svenska spel stänger varje år spel på några föreningar i Sverige. Än så länge har Allsvenskan varit förskonad, men spel på föreningar från superettan ner till divison 2 har varit stängda under perioder. Just nu är exempelvis allt spel på IFK Malmö i division 2 stängt av samma skäl som Norrby IF.

Svenska spel säger att de måste skydda sina kunder och att om de inte känner att ett spelobjekt är säkert så måste de ta bort det. Det stängda spelet gäller tillsvidare eller maximalt säsongen ut. Svenska spel har inte talat direkt med Norrby IF utan har kontaktat Svenska fotbollsförbundet som sedan i sin tur står i kontakt med boråslaget.

– Vi har fått information om avvikande spelmönster och tar det på största allvar och vidtar utredningsåtgärder. Vi vänder på alla stenar och har varit i kontakt med Norrby, men exakt vad vi pratat om är en sak mellan oss och föreningen, säger Anders Hübinette, chefsjurist på Svenska Fotbollsförbundet.

För Norrby IF klubbchef John Östby var beskedet fullständigt överraskande

– Ja, det kom som en chock. Eftersom jag inte fått någon information från Svenska spel så vet jag inte hur de tänker, säger John Östby, klubbchef i Norrby IF.

För inte länge sedan låg Norrby i division 1. Nu har de ett lag i superettan med mestadels spelare från närområdet.  Deras ungdomsverksamhet växer och för första gången på 30 år är föreningen skuldfri. Det som har hänt nu är självklart något som skakat om klubben och som kan påverka bilden av föreningen.

– Jag hoppas i min goda tro att det inte skall påverka alls, men det är klart att det aldrig är bra att bli misstänkt, säger John Östby.

– Har ni fått något besked om när utredningen kan vara klar?

– Förhoppningsvis redan imorgon. Det enda man vill är att detta skall ta slut. Men det är viktigt att säga att jag står bakom alla spelare och ledare i föreningen till 100 procent och kommer göra så tills motsatsen är bevisad, säger John Östby, klubbchef i Norrby IF.

I dagsläget är det svårt att säga när utredningen om misstänkt matchfixning är färdig.

– Vi jobbar på så snart vi kan, men vi vet ju inte om det blir något resultat. Om det blir något för disciplinnämnden eller en polisanmälan, säger Anders Hübinette, chefsjurist på Svenska Fotbollsförbundet.

– Hur påverkar den här sortens händelser förtroendet för svensk fotboll?

– Varje gång det väcks en misstanke kan det skada förtroendet för fotbollen, men det som är bra är att fler är mer på tårna nu. Jag tror att fotbollssverige har vaknat upp under senare tid, säger Anders Hübinette.
