Skärpt straff efter knivmord i Partille
Jakob Eidenskog

SVT Nyheter Väst har tidigare berättat om det brutala mordet som ägde rum i februari tidigare i år. De båda fienderna möttes för att ”göra upp” i ett skogsområde vid en skola i Partille. Det slutade med att en 19-årig man knivmördade en 22-årig man.

LÄS MER: Knivmördade sitt offer vid skola – döms till fängelse

I polisens förundersökning kunde man se hur de båda männen i en sms-konversation bestämde sig för att träffas. Det framgår också hur den misstänkte gärningsmannen skickar sms till en annan person och berättar att han ”ska dabba på NN” och fortsätter med att skriva att han har flera personer på sin sida.

Morgonen dagen efter mötet, den 5 februari, hittades en död kropp i ett skogsparti vid en skola i Partille. 22-åringen hade dödats med flera knivhugg.

I tingsrätten dömdes 19-åringen till sju och ett halvt års fängelse. Åklagaren överklagade och ville ha ett längre straff medan 19-åringen ville bli helt friad

Nu har hovrättens dom kommit och där skärps tingsrättens straff. Men bara med med 6 månader.

LÄS MER: Begärs häktad för Partillemord

Hovrätten går på tingsrättens linje när det gäller dådet och skriver att straffvärdet för brottet i sig är fjorton års fängelse. De anser att inga omständigheter framkommit som går i mildrande riktning när det gäller brottet. Däremot väger gärningsmannens unga ålder tungt och straffet blir därför fängelse med 8 år.
