Här får du vänta på ambulansen i över 25 minuter
Per-Olof Stjärnered

Essunga är en av de kommuner i Västra götaland där invånarna får vänta absolut längst på ambulans. SVT har tittat på tiderna för prio1-larmen, alltså de mest högprioriterade larmen, som kan röra liv och död. I Essunga är tiden från att samtalet når SOS Alarm till att en ambulans är på plats i snitt nära 24 minuter.

– Det kan hända mycket då, säger Emelie Jönsson från Nossebro i Essunga.

Inom Västra Götaland finns stora skillnader i hur lång tid det tar innan ambulanserna är på plats. Här finns kommuner som Lidköping med knappt 11 minuter till kommuner som Färgelanda där det tar nära 26 minuter.

Arne Olofsson som bor i Nossebro i Essunga tycker inte att det ska ta längre tid för ambulansen till de mindre orterna på landsbygden.

– Det ska vara lika, säger han.

Jonas Andersson (L) är ordförande för regionens Hälso- och sjukvårdsstyrelse. Han menar att förutsättningarna är olika beroende på var man bor.

– Det är lättare för ambulansen att komma fram i en storstad än vad det är ute på landsbygden. Det går inte att helt kompensera för det, säger han.

Enligt Jonas Andersson så klarar regionen i de flesta kommuner målet om att prio1-larm ska nås inom 20 minuter. Men inte i alla fall.

– Vi har en fyra, fem stycken som är besvärligt låga. Det beror på att de kommunerna ofta är ganska stora till sin yta och mer glesbefolkade än många andra kommuner, säger han.

Men det har sett ut så i flera år. Varför har inget hänt?

– Alternativet är att vi har ännu fler ambulanser. Skulle vi plussa på för att verkligen nå det här målet i precis varenda del så kräver det ofantligt massa resurser som måste tas någon annanstans ifrån. Då är det alltid en avvägning som måste göras.

Hanna Preisz Sumner från Nossebro oroas för vad som skulle hända om de behöver en ambulans med tanke på tiden de tar till Essunga.

– Det är läskigt i fall något akut händer, säger hon.

Men det här ligger ju en bit ifrån stora städer, ska man inte räkna med att det tar längre tid då?

– Jo, men det tänker man väl inte när något händer och man behöver ambulans på plats.
