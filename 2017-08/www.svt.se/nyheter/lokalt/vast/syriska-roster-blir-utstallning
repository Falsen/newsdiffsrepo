Syriska röster blir utställning
Frida Björk

Det är en av de största flyktingströmmarna i Europa i modern tid. Många kom till Sverige. Kriget i Syrien har berört många. Alla de syrier som kommer till Sverige har berättelser med sig som säger något både om vårt samhälle och det man lämnat bakom sig. Så resonerade SVT när 200 syriska röster och berättelser publicerades hösten 2016.

– Det här är en angelägen fråga och syrier blev under 2017 den största invandrargruppen i Sverige. Vi har valt ut 12 stycken av dessa röster. Urvalet har vi gjort tillsammans med unga syrier som bor i Göteborg. Detta för att få representativa röster och inte ta ställning i konflikten. Den här utställningen fokuserar på försoning, säger Bianca Leidi som är utställningsproducent på Världskulturmuseet.

Utställningen som heter ”Aswat” vilket betyder röster på arabiska innehåller personliga berättelser om flykt, förlust och hopp och öppnar den 23 september. Det kommer finnas ett skolprogram och flera aktiviteter kring som till exempel matlagningskurs som är kopplade till utställningen.

– Vi hoppas att många vill komma och se den här viktiga utställningen. Utställningen kommer att finnas kvar minst ett år, säger Bianca Leidi.

Förutom de unga syriska rösterna kommer utställningen kompletteras med flera konstnärer som valts ut av den syriska konstnären Abir Boukhari. Alla gör samtidskonst.

– Konst kommunicerar på flera nivåer och med konsten som komplement till de starka personliga rösterna hoppas vi att den här utställningen kan ge hopp, säger Bianca Leidi.
