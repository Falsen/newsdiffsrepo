Västsvensk domare misstänks för tjänstefel
Ida Österberg

En domare vid en tingsrätt i Västsverige anmäls av Statens ansvarsnämnd för ett fel denne ska ha begått i sin tjänst.

Det var i somras som domaren efter en fällande dom i ett våldtäktsfall bestämde att en 16-åring som dömdes för våldtäkt och medhjälp till våldtäkt skulle hållas fortsatt häktad.

16-åringen överklagade häktningsbeslutet och fick rätt. Hovrätten för Västra Sverige ansåg att beslutet saknade laglig grund. Statens ansvarsnämnd bedömer nu att beslutet var gjort på felaktiga grunder och domaren i fallet är därför anmäld som skäligen misstänkt för tjänstefel.

– Det här är ett mycket initialt skede. Det är som en polisanmälan kan man säga men det görs en anmälan till Åklagarmyndigheten, säger Erik Lindberg, vice ordförande för Statens ansvarsnämnd till P4 Väst.

Det är upp till åklagarmyndigheten att bestämma om en förundersökning ska inledas eller inte.

Till P4 Väst säger Erik Lindberg att det ett par gånger de senaste åren har kommit in felaktiga häktningsbeslut som Statens ansvarsnämnd sedan skickat vidare till åklagarmyndigheten.
