Här är fotbollen mer än en sport
Shohreh Zare

Världsmästerskapen för hemlösa, Homeless world cup, har funnits i 15 år. I år är turneringen större än någonsin och hålls i Oslo.

– Det ska bli jättekul att få åka med alla som nu blivit mina nya vänner, och att vi får uppleva det här tillsammans, säger Sofie Johnsson som är en av spelarna som ska representera Sverige.

För ett år sedan kom hon ut från ett behandlingshem och ville hitta nya vänner. Då hittade hon föreningen Gatans lag som vänder sig till dem som hamnat i hemlöshet, kriminalitet eller missbruk.

– Jag hade brutit med gamla vänner och ville hitta en gemenskap. Efter första träningen var jag fast. Det är jättego stämning och alla stöttar varandra, både på planen och i livet, säger Sofie Johnsson.

Per Blücher har varit med i Gatans lag i åtta månader och kommer representera Sverige på herrsidan.

– Jag har aldrig gjort något sådant här tidigare så det ska bli en upplevelse. För mig är fotbollen ett sätt att rensa skallen och inte grubbla för mycket.

Hur tycker du att det funkar?

– Det funkar mycket bra och är det bästa jag har gjort, säger han.

En av de ansvariga i föreningen Gatans lag är Keijo Orava. Han har själv en bakgrund med missbruk och vill med sina erfarenheter kunna hjälpa andra med fotbollen.

– Jag har sett människor som kommit till oss direkt från anstalt och sedan lyckats vända sina liv och skaffa körkort, bil och familj. När man lämnar missbrukslivet så måste man få möta nya människor och få stöttning. Det erbjuder vi här. Och har jag lyckats så är det inte omöjligt för någon.

Hur känns det att följa andra på den resan?

– Det är det bästa med detta, och det värmer mitt hjärta att se att det finns hopp.

Mellan 28 augusti och 5 september avgörs VM för hemlösa på Rådhusplassen i Oslo. Det är det 15:e året som Homeless World cup hålls. Och i år kommer över 500 personer delta från närmare 50 länder.

– Jag är jättetaggad, sedan spelar det ingen roll hur det går, att vi är där är det viktiga, säger Per Blücher.
