Hovrätten fastställer straff för juldagsmordet
Björn Alm

Under juldagskvällen sköts en 19-åring i ryggen utanför en trappuppgång i södra Biskopsgården. Efter att ha förts till Sahlgrenska sjukhuset med livshotande skador avled mannen.

LÄS MER: Man skjuten i Biskopsgården

En tid senare häktades två unga män, en i 18-årsåldern och en i 25-årsåldern, misstänkta för inblandning i mordet. Männen åtalades för medhjälp till mord, skyddande av brottsling, grovt vapenbrott samt narkotikabrott. Åklagarna lyckades dock inte binda någon till själva avlossandet av skotten.

LÄS MER: Två åtalas efter mordet på juldagen

I Göteborgs tingsrätt gick man på åklagarens linje som ansåg att den yngre av de två hade ringt till mordoffret och lockat ut honom till mordplatsen. Den andre har senare skyddat brottslingen och även gömt undan mordvapnet.

Mannen i 25-årsåldern fick tre års fängelse och den yngre mannen dömdes till sluten ungdomsvård i fyra år. Männen skulle också betala 240.000 kronor i skadestånd till anhöriga.

Båda männen överklagade sina domar och det blev en ny rättegång. Men Hovrätten fastställde tingsrättens domar och skriver i domen att: ”gärningarna ska bedömas som tingsrätten har gjort”. Även när det gäller skadeståndet till anhöriga gör Hovrätten samma bedömning.
