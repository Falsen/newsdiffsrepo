Publicerad:19 augusti 2017 07.00Uppdaterad:19 augusti 2017 12.19
SVT Nyheter Väst
Helena Josefsson

Det är fortfarande ganska varmt i luften denna augustidag, så tanken på att en kyligare årstid närmar sig känns lite avlägsen. Men, det är något som inte undgått närmare 900 virkare runt om i landet, för de har virkat mormorsrutor som ska bli filtar till bland annat hemlösa uteliggare för att de ska kunna klara kylan bättre.

Hela 500 filtar, stora som små, ska skänkas bort. Men först ska alla rutorna sys ihop till en enda stor filt, omkring 700 kvadratmeter väntas måttet bli på den enorma filten. Allt som ett led i ett rekordförsök som startades av några tjejer på sociala medier för ganska precis ett år sedan.

De hade läst om att det i Växjö 2015 hade slagits svenskt rekord i antal virkade mormorsrutor. Den gången var det också privatpersoner som startat en grupp på sociala medier i syfte att slå rekord. Växjörekordet låg på 18.600 rutor, något som tjejerna ville försöka slå.

– Jag tyckte det lät som en kul idé och dessutom med ett gott syfte, så jag hakade på direkt, säger Annie Pettersson till SVT Nyheter Väst.

Hon hade dessutom precis dragit igång en studiecirkel med ett tiotal personer i handarbete inom Vuxenskolan i Lysekil.

– Jag presenterade idén för dem och de ville hoppa på detta. Så vi slängde alla andra handarbeten åt sidan och började virka mormorsrutor för hela slanten istället, säger Annie Pettersson.

Hennes grupp har gjort 2.000 rutor, som är 15 gånger 15 centimeter. Det är noga med måttet för rekordförsöket. Enligt henne så har virkandet av dessa rutor också lett till många diskussioner dem emellan och blivit något av en politisk fråga. De har bland annat diskuterat om varför det finns uteliggare och vad som kan göras åt det problemet. Under året som gått har det virkats ute på stan, hemma och i studiecirklar.

– Åldersspannet på dem som deltagit har varit brett, allt ifrån barn i 7-årsåldern till dem som är närmare 90 år gamla. Man har tömt gömmor på garn, fått av kyrkan och privatpersoner och folk har köpt i garnaffärer, säger Annie Pettersson.

Det var i vintras som det röstades fram vart de färdiga filtarna skulle gå och det var Annie Petterssons förslag om Göteborgs räddningsmission som vann.

– Jag brukar köpa sockar av dem på julmarknaden på Liseberg, eftersom de ger ett par sockar till en uteliggare för varje sålt par, och det tycker jag känns bra.

Förutom Göteborgs räddningsmission så kommer även ett barnhem i Rumänien, ett läger i irakiska Kurdistan och ett äldreboende i Göteborg att få filtar. Men just idag ska alla 31.000 rutor som i nuläget är småfiltar, virkas ihop till en enda stor. Det sker på grusplanen vid Röda Sten i Göteborg och vid 15-tiden i dag hoppas Annie Pettersson att allt ska vara klart för mätning och dokumentation.

– Vi hade gärna fått in detta i Guinness rekordbok, men det kostar några tusen kronor, så vi tyckte det var bättre att köpa garn för de pengarna i stället, säger Annie Pettersson.
