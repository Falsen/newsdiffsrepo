Göteborgsmoderater beklagar Batras avgång
Aron Engman

Moderaternas Anna Kinberg Batra avgick under fredagsmorgonen. Det meddelade partiledare under en presskonferens efter att många röster inom partiet öppet krävt hennes avgång.

– Jag känner brett stöd i stora delar av partiet, men när det är så stora delar som är så kritiska som de är nu och som ägnar sin energi åt partiets inre liv i stället för vår politik, då är min samlade bedömning att förutsättningarna för att göra ett bra jobb inte finns. Jag beklagar det enormt, säger Kinberg Batra.

– Det är för många moderater som just nu ägnar sig åt det som bara kan kallas som självskadebeteende, säger hon.

Under den senaste tiden har flera moderata kommunalråd riktat kritik mot partiledaren Anna Kinberg Batra. Flera har även gått så långt som att kräva hennes avgång. Bland annat Danderyds kommunalråd Olle Reichenberg och Solnas kommunalråd Pehr Granfalk.

LÄS MER: Ännu ett kommunalråd kräver Batras avgång

Samtidigt har stödet för Moderaterna har sjunkit kraftigt under året. Partiet ligger på en bottennotering på 15,2 procent enligt SVT/Novus väljarbarometer.

LÄS MER: Mats Knutson: Rädslan och skräcken inom Moderaterna är större i dag

Och nu avgår Anna Kinberg Batra.

– Men det här löser inte problemet inom Moderaterna, säger hon under presskonferensen.

Göteborgsmoderaterna har de senaste dagarna sagt att de fortsatt ställt sig bakom moderaternas partiledare.

LÄS MER: Göteborgsmoderaterna stödjer Kinberg Batra

– Jag har fortsatt förtroende för Anna och som ordförande i Götborgsmoderaterna har jag inte hört något annat från våra medlemmar. Det gäller också kommunstyrelseråden, sa Maria Rydén, moderaternas förbundsordförande i Göteborg, till SVT Nyheter Väst härom dagen.

Det håller hon fast vid nu när Anna Kinberg Batra meddelat sin avgång.

– Det är jättetråkigt att vi inte sköter det här inom partiet. Det har med människor att göra och man gör inte så här, säger Maria Rydén.

Hon menar att det här slår mot det arbetet som partiet gjort sedan förlustvalten 2014.

– Jag kan bara instämma i vartenda ord som Anna Kinberg Batra precis har sagt. Det pågår så mycket politikutveckling i både hela landet och i Göteborg. Men så är det vissa som valt att inte lyssna på vad hon säger.

Hur kommer det här att påverka moderaterna i Göteborg?

– Det vet vi först valdagen nästa år, om det här även kommer att såra Göteborg. Men jag hoppas att göteborgarna förstår att det är skillnad på våra olika förbund och vilka utmaningar vi har, säger Maria Rydén.

Vem ska tar över som partiledare tycker du?

– Jag vill inte spekulera om det, det är valberedningens uppgift, säger Maria Rydén.
