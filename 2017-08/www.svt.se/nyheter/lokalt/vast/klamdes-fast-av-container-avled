Klämdes fast av container – avled
Johan Sköld

En person avled i en arbetsplatsolycka på Hisingen under onsdagen. Det var vid 15-tiden som mannen blev fastklämd när en container skulle flyttas som han av någon anledning klämdes fast.

–  Under eftermiddagen i området Slättadamm på Hisingen i Göteborg så skall en man lyfta en container med kran och i samband med arbetet så kläms han så illa att han avled på plats, säger Tommy Nyman presstalesperson vid polisen region Väst.

Räddningstjänst och polis larmades till olyckan.

– Vi hade en läkare snabbt på plats som konstaterade att mannens liv inte gick att rädda, säger Tommy Nyman.

Olycksplatsen spärrades av för att undersökas av polisens tekniker. Händelsen rubriceras som arbetsplatsolycka och arbetsmiljöverket är inkopplat.

Mannens anhöriga är underrättade.

– Under sena eftermiddagen nådde vi mannens anhöriga och därefter kan vi nu gå ut med informationen att mannen har avlidit, säger Tommy Nyman presstalesperson vid polisen region Väst.
