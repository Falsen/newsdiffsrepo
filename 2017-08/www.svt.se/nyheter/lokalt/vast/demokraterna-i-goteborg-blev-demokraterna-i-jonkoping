Politiska vildar kopierade Wannholts partinamn
Axel Håkansson

Den före detta göteborgsmoderaten Martin Wannholt lämnade i samband med förra valet sitt parti och har sedan dess suttit i Göteborgs kommunstyrelse som politisk vilde.

Tidigare i år meddelade han att han startar ett nytt parti med namnet Demokraterna i Göteborg.

Nu har en grupp avhoppade moderater i Jönköping startat ett nytt parti som de valt att kalla Demokraterna i Jönköping, vilket P4 Jönköping var först med att berätta.

Innan hade de varit på besök hos Martin Wannholt för att få tips om hur man skapar ett nytt parti och om hur man ansöker om att få namnet registrerat hos valmyndigheten.

De nämnde aldrig att de tänkte kopiera Wannholts partinamn rätt av.

– Det är fantasilöst och det gränsar till ormbeteende, säger Martin Wannholt till P4 Jönköping.

När SVT Nyheter Väst talar med Wannholt säger han att han står för det uttalandet.

– Det är så dåligt. Jag var snäll och hade ett möte med dem för att ge dem tips. Inte hade jag kunnat tänka mig att de skulle ta vårt namn. Ett av tipsen var just hur man gör när man registrerar sitt partinamn, säger han.

Enligt Wannholt har jönköpingspolitikerna ändå ingen möjlighet att få namnet registrerat.

– Jag har ju redan ansökt om det här partinamnet hos valmyndigheten. Vi står före i kön och det finns ingen möjlighet att de också kan få heta samma sak, det har jag kollat upp, säger han.

LÄS MER: Demokraterna i Jönköping försvarar namnet

Efter att Wannholt fick kännedom om saken har han försökt nå den kommande ordföranden för ”Demokraterna i Jönköping”, det förra kommunalrådet Carin Berggren.

– Hon svarade på sms att hon arbetade och var upptagen. Sedan ringde hon aldrig tillbaka, säger Martin Wannholt.

Inte heller SVT Nyheter Väst lyckas nå henne. Däremot svarar en av de andra medlemmarna, AnneMarie Grennhag.

– Vi beklagar det inträffade och ber om ursäkt om Martin Wannholt känner sig sårad. Det är inte vår avsikt.

Men hur tänkte ni när ni tog samma namn?

– Vi tänkte att det här är ju i en Jönköpingskontext och att det inte skulle spela någon roll.

Vad ska ni göra nu?

– Vi ska diskutera hur vi ska göra. Stämmer det att valmyndigheten inte kommer att godkänna vårt namn får vi ju hitta ett nytt.

På frågan om hur man reagerar över Wannholts ordval, ”gränsar till ett ormbeteende”, svarar AnneMarie Grennhag kortfattat:

– Det får stå för honom.
