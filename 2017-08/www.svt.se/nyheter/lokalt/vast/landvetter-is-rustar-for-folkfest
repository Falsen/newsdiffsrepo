Landvetter IS rustar för folkfest
Andreas Granath

En vanlig hemmamatch kommer det kanske 50 personer på. En större seriematch kanske lockar ett par hundra, på sin höjd. Därför kan man förstå att pannor lades i djupa veck efter första mötet med IFK Göteborgs representanter.

– Det första de sa var att det kan bli 4.000 personer. Vår läktare rymmer på sin höjd 500. Då blev det lite ”jaha, kan vi ens fixa den här matchen?”, säger Fredrik Majqvist från Landvetter IS.

Att förlägga matchen till Bravida Arena på Hisingen var ett alternativ. Men hur många barnfamiljer från Landvetter skulle egentligen orka ta sig dit? Efter ett telefonsamtal med en läktarbyggare började alternativen öppna upp sig.

– Vi insåg att vi skulle kunna få läktare. Då var alternativet att lägga det på Bravida och köpa oss fria från jobbet, eller köra hemma för att få en folkfest, säger Fredrik Majqvist.

Tanken på en folkfest var för stark för att stå emot. Men det är inte helt problemfritt att göra om Landvetter idrottsplats till en fullskalig arena. Parkeringen har bara plats för 75 bilar. Inte för att det spelar någon roll när man måste spärra av den för att kunna hantera biljettförsäljning och entré på ett bra sätt, men ändå.

– Parkeringen är ju i stort sett obefintlig. Vi uppmanar folk att inte ta bilen eftersom vi har begränsat utrymme. Men vi får hjälp av orienteringsklubben. De har ju erfarenhet av konstiga parkeringshanteringar. Det är ett bra samarbete mellan föreningarna, säger Fredrik Majqvist.

Busslinjen Röd express kommer att köra skytteltrafik till idrottsplatsen för att klara av den ökade belastningen under matchen.

En ny ingång till planen har byggts, och man har tvingats öppna staketet på ytterligare två ställen eftersom det inte går att ta in alla genom den vanliga vägen. Härryda energi har dragit fram el för att man ska få strömförsörjning, och bara en sådan sak som att lösa toaletter för 4.000 personer kräver sitt arbete.

Kampen på de nybyggda läktarna kan dock bli svår att vinna, men Landvetter IS har byggt en läktarsektion på ena kortsidan där en ”grön vägg” bestående av flick- och pojklagsspelare ska möta Blåvittspelarna.

– Det kan bli mellan 600 och 700 barn. Sedan har vi inte så många hejaramsor, så Blåvittfansen kommer nog att dominera, säger Fredrik Majqvist. Vårt mål är att få en bra upplevelse för våra medlemmar, vilka till 90 procent är barn. Det är grundtanken i arrangemanget. Det blir ett minne för livet för dem.

Kommer ni att gå ur det här med en vinst?

– Vår förening har inte mer än en miljon i omsättning och läktaren kostar ett par hundra tusen, så visst är det en ekonomisk risk. Vi hoppas gå ur det här med en vinst, men pengamässigt hade det varit bättre att lägga matchen på Bravida. Det är viktigare för oss med rätt stämning än att tjäna pengar.
