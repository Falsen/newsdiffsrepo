Här ska kriminella avhoppare få hjälp
Mattias Jansson

På socialtjänsten i Angered i Göteborg räknar man med att det finns ett hundratal individer i stadsdelen som man behöver nå för att få dem att sluta med kriminalitet. Man har startat en avhopparverksamhet och hittills har man kommit i kontakt med ungefär 30 personer.

– För ungefär hälften av dessa har det gått bättre än innan, och för ungefär fem av dessa har det gått mycket bättre. Man har i vissa fall gått ifrån att vara väldigt grovt kriminell till att ha fått jobb och bostad, säger Andreas Wetterberg, koordinator på socialtjänsten i Angered.

Andreas Wetterberg jobbar sedan 1,5 år tillbaka som koordinator för ett nytt, lokalt arbetssätt för att nå unga kriminella i åldrarna 18–25. Det innebär ett tätare samarbete mellan socialtjänsten internt, kriminalvården och polisen. På socialtjänsten finns nu särskilt utsedda handläggare som arbetar långsiktigt med målgruppen.

– Tidigare har man kommit i kontakt med målgruppen när de sökt hjälp på socialkontoret, men då har det bara handlat om att hjälpa dem att få ordning på ekonomin och komma ut ur missbruk. Nu försöker man även hjälpa dem som vill sluta vara kriminella, säger Andreas Wetterberg.

Angered är enligt polisen hårt drabbat av kriminalitet. Här finns de flesta av polisens så kallade ”utsatta områden” i Västsverige. Andreas Wetterberg säger att det är ett stort problem. Många ungdomar som misslyckas i skolan sugs upp av kriminella nätverk. Det drabbar också majoriteten av de boende i området som är skötsamma.

– Det är verkligen viktigt att man jobbar lokalt med den här frågan. De flesta av brotten begås lokalt mot de som bor i området, säger Andreas Wetterberg.

SVT har tidigare berättat om motsvarande arbete i Biskopsgården som har fått kritik för att det saknas uppföljningar på hur det gått. Där startade arbetet 2011. I Angered har man hållit på i 1,5 år och målet är att jobba långsiktigt med de unga kriminella för att de ska bli självförsörjande, få en bostad och vilja ha ett riktigt jobb.

– Vi kommer att kunna följa deras utveckling över tid. Vi har oftast samtyckte med individerna för att kolla med polisen om de begår nya brott. Det är också ett krav vi har om man ska göra en insats, säger Andreas Wetterberg.

En avgörande faktor för att få unga att sluta vara kriminella är deras familjer.

– Det största skälet till att man slutar vara kriminell, som vi upplever det, är familjen. Föräldrar, mammor, vill inte att deras barn ska knarka och vara kriminella.  Det är den starkaste drivkraften också att man mot sin familj vill visa att man kan klara sig och bli en vanlig människa som har jobb och bostad, säger Andreas Wetterberg.

Det finns fortfarande övergripande problem kvar att lösa anser Andreas Wetterberg. Det handlar om samarbetet i och mellan olika kommuner. Där uppstår det problem när man vill flytta utsatta familjer.

– Det är nästan omöjligt att flytta en familj eller en individ från en stadsdel till en annan.  Det här är ett problem som finns i hela Sverige.
