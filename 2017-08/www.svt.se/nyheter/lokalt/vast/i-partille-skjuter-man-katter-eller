Upprört efter hot mot lösspringande katter
Valeria Helander

”Då antalet klagomål om lösspringande katter utan uppsikt i området ökat har vi anlitat en jägare som kommer att avlägsna omärkta katter från bostadsområdet”.

Så står det på en lapp som har hängts upp och delats ut bland boende i området i Sävedalen, Partille. Avsändaren är det kommunala bostadsbolaget PartilleBo.

Och reaktionerna har inte dröjt.

”PartilleBo verkar ju suga kraftigt! Kommer upplysa alla som funderar på att flytta till detta gudsförgätna ställe att välja en annan hyresvärd.”

”Vem är jägaren som tagit det här i jobbet? Borde va skottpengar på en sån jävel!”

”Ska be till Gud att området invaderas av råttor istället”

När vi får tag på PartilleBos områdeschef i Sävedalen, Juha Helminen, suckar han tungt. Många har ringt och varit förbannande på, vad de uppfattar som, PartilleBos uppsåt att skjuta katter i Sävedalen.

– Det har varit en otrolig debatt här, framförallt i sociala medier. Folk tror att någon ska skjuta som Rambo i området, säger han.

Upptakten till lappen som skapat debatten är att bostadsbolaget fått in mycket klagomål från boende i området. Det ska ha handlat om att antalet lösspringande katter har ökat och kissat och bajsat i folks trädgårdar, barnvagnar och sandlådor.

Juha Helminen har varit i kontakt med Länsstyrelsen, som även de ser en ökning av lösspringande katter, då det återigen har blivit populärt att ta in sommarkatter.

– Det är tragiskt. Det är synd om djuren. Men det är även synd om dem som drabbas. Det ringer människor till mig och är jätteupprörda, och frågar; varför gör ni ingenting åt katterna? Det är jättesvårt, säger han.

De flesta bostadsbolag har problem med lösspringande katter förklarar han.

Juha Helminen säger att han har jobbat på PartilleBo i 22 år. Under denna tid har de av fått avlägsna en katt, säger han.

– Vi är väldigt tandlösa när det kommer till detta, det finns så mycket regler. Men vi vill markera. Vi vill i samråd med jägaren gå ut med lappen och se reaktionerna.

Några katter ska alltså inte fångas in, då det förmodligen inte finns några vildkatter, utan endast tamkatter som får springa fritt. Dessa får kommunen inte lov att plocka in om man inte misstänker att katten är hemlös.

Är det för att skrämmas man hänger upp de här lapparna?

– Inte skrämmas. Men för att få folk att ta hand om och vårda sina djur. De far ju illa.

En som inte uppskattar PartilleBos lapp-idé är Petra Lidström. Hon tog själv en bild av lappen och postade på en Facebook-sida, där stämningen snabbt blev hätsk.

– Jag blev själv förbannad. Och det är ett väldigt infekterat ämne, säger hon.

Hon berättar att det finns minst 150 000 hemlösa katter i Sverige, och att dessa så klart skapar problem i bostadsområden. Men att hänga upp lappar med falska budskap tycker hon inte är en bra idé.

– Det är konstigt att de går ut med information som inte stämmer. Jag reagerade väldigt starkt på det. Precis som många andra.

Istället för att hota med avlivning tycker Petra Lidström att bostadsbolagen ska börja samarbeta med kattföreningar och katthem, som fångar in, steriliserar och omplacerar hemlösa katter.

– Alla katter är värda ett liv. Det är inte deras fel att vi människor inte tar hand om dem. Och de som missköter sig kommer inte bry sig om hotet ändå, säger hon.
