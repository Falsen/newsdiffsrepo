Stora störningar i spårvagnstrafiken – nedriven kontaktledning
Björn Alm

Det var vid halv sju på måndagsmorgonen som en kontaktledning ramlade ner. Trafiken stängdes av mellan Varmfrontsgatan och Eketrädgatan.

– Kontaktledningen hänger ner så det går inte att trafikera, säger Jill Hasselqvist, störningskoordinator hos Västtrafik.

Felet påverkade många morgonpendlare som skulle ta sig till arbetet första dagen som spårvagnstrafiken var igång igen över Götaälvbron som varit avstängd under sommaren.

– Prognosen är osäker men det kan ta upp till fem timmar att åtgärda, säger Hasselqvist.

Under tiden som den trasiga kontaktledningen lagas ersattes trafiken med bussar från Varmfrontsgatan till Eketrägatan där spårvagnstrafiken rullade vidare till och från centrum. De linjer som påverkas av felet är linje 5, 6, 10 och 13.

Vid 12.20 var felet åtgärdat och trafiken kunder gå som vanligt på sträckorna. Dock kan det förekomma förseningar till en början på linje 5 och 6.
