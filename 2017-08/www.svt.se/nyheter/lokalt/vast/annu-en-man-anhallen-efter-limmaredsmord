Ännu en man anhållen efter Limmaredsmord
Axel Håkansson

Det var lördagen den 19 augusti som en man i 25-årsåldern sköts ihjäl i sin lägenhet i Limmared söder om Borås. Dagen efter skottskadades en annan man i Herrljunga och som blev känt igår kopplas de båda händelserna i hop.

Två män sitter sedan tidigare häktade, misstänkta för skotten i Herrljunga. De är nu misstänkta för att också ligga bakom mordet i Limmared. Under tisdagen anhölls också en kvinna som misstänks för medhjälp till mordet i Limmared.

Nu meddelar polisen att en tredje man, en man i 35-årsåldern, har anhållits.

– Han är misstänkt för mord alternativt medhjälp till mord i fallet Limmared, säger Mats Axelsson, chef för polisens avdelning för grova brott i Alingsås.

Mannen greps på en ort utanför Borås under natten till onsdagen. Enligt Mats Axelsson ingår mannen i samma umgängeskrets som de två andra häktade männen.

– Exakt vilken relation till varandra männen har kan jag inte säga i nuläget, säger han.

Mannen har förhörts som hastigast i samband med anhållandet. Under onsdagseftermiddagen kommer fler förhör att genomföras.

– Jag anser att vi nu har nått stora framgångar i de här båda utredningarna, även om mycket återstår, säger Mats Axelsson.

De båda tidigare häktade männen greps när de voltade med sin bil efter skjutningen i Herrljunga. Exakt vad det är som gör att de båda även kopplas till mordet i Limmared vill inte Axelsson säga.

– Det kommer att klarna inom kort, säger han.

Samtliga inblandade är kända för polisen sedan tidigare och det har nämnts att det kan vara narkotikauppgörelser som ligger till grund för våldet.

Det är ännu oklart om den senast anhållna mannen kan kopplas även till skjutningen i Herrljunga.

LÄS MER: Våldet flyttar ut på landsbygden
