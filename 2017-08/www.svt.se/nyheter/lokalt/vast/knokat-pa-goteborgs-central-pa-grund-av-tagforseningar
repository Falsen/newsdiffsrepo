Knökat på Göteborgs central på grund av tågförseningar
Sara Leverin

Under söndagen har två stopp stört trafiken på Västra stambanan mellan Stockholm och Göteborg. Vid 14-tiden uppgav Trafikverket att tågen rullade igen, men det har varit stora förseningar, något som under söndagskvällen märks i Göteborg.

– Det har varit två längre störningar, en i Flemmingsberg och en i Katrineholm och det är förmodligen sena tåg som kommer in och många som väntar på Göteborgs central, säger Beisi Sundin vid Trafikverkets pressjour.

Följdförseningarna kan sträcka sig en bit in på söndagskvällen, eftersom tåg som ska avgå från Göteborg inte hunnit ankomma stationen innan utsatt avgångstid.

– Problemet nu är att det inte finns tillräckligt många spår för alla tåg som ska åka, säger Johan Pisoni som vid 17.50 befinner sig i den stora folksamlingen på centralstationen.

Runt omkring sig hör han tunga suckar och klagomål.

– Flera personer säger: ”tänk att det alltid ska bli så här när man ska åka tåg”.

Just söndagar är en stor resdag, och under helgen har flera stora evenemang varit i Göteborg – bland annat Ridsports-EM.
