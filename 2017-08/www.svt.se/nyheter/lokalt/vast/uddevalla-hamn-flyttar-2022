Uddevalla hamn flyttar 2022
Lisa Johansson

Att Uddevalla kommun vill växa ut mot havet har varit en uttalad ambition under många år. Men flera saker har satt käppar i hjulen.

Att det finns en uttalad skredrisk utmed stora delar av strandlinjen. Att området översvämmas med jämna mellanrum. Och att det ligger en hamn ”i vägen”.

LÄS MER: Så ska Uddevalla bli översvämningsfritt

I höst ska en områdesplan presenteras för kommunens politiker och tills dess kommer den kommunalt ägda hamnen också ha mer eller mindre klart hur deras flytt från området ska ske.

– Det här är ju ingen stor grej som händer över en natt, utan det är något vi kan förbereda under några år, säger Ulf Stenberg, vd Uddevalla Hamnterminal.

2022 kommer stenbrytningen i Fröland, väster om staden att upphöra. Den marken skulle kunna vara lämplig för de företag som idag har sin hamnverksamhet i området närmast staden, Bäve-  och Badökajen. Stora delar av området är redan tomt och används idag som övningsområde för räddningstjänsten.

För att en flytt till 2022 ska vara möjlig krävs en samsyn mellan alla inblandade parter, inte minst när det kommer till ekonomi och infrastruktur.

– Det är ju inte bara vi i hamnen som gör ekonomiska beslut. Vi måste samordna oss och få reda på vad ägarna, industrin och hamnen tänker och veta vem som har kapaciteten att få till logistiska lösningar för industrin, säger Ulf Stenberg.

Av det som är hamnområde idag är det bara det gamla varvsområdet som kommer att fortsätta vara hamn, resten ska återställas för kommunen att göra ny detaljplan för. Men även om en första flytt skulle kunna göras om fem år så kommer det dröja länge innan Uddevallaborna på nytt kan stå utefter Skeppsholmspiren och fiska, som man gjorde förr i tiden.

LÄS OCKSÅ: Här är nya områdesplanen för Bäveområdet

– Jag gissar på 2035, kanske tio år senare igen. Om man går in i Bäveåns norra sträckning så kan man nog komma åt tidigare, 2022 eller 2023, och det skulle vara en bra sak både för stan och för hamnen, säger Ulf Stenberg.
