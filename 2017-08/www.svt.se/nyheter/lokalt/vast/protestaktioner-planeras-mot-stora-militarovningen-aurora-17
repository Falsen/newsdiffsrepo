Protestaktioner planeras mot stor militärövning
Andreas Granath

– Vi ser en våldsam upptrappning av retoriken. Man utser fiender och det är Ryssland som är fienden. Och så samarbetar man med sina vänner, och det är jättefarligt om man ska ha fred. Då måste man se till allas perspektiv och inte trappa upp genom att skrämmas som man ju gör med sådana här krigsövningar, säger Karin Utas Carlsson, talesperson för kampanjen Stoppa Aurora.

LÄS MER: Det här händer under Aurora 17

För västsvensk del handlar övningen mindre om strid och mer om så kallat värdlandsstöd. Svenska myndigheter och Försvarsmakten övar på att ta emot militär hjälp från utlandet. Till Göteborg kommer franska och amerikanska luftvärnsstyrkor, och Stoppa Aurora är starkt kritisk till att utländsk militär övar på svensk mark.

Som svar planerar man fredliga aktioner under tiden som övningen pågår i Göteborg. Exakt vad man ska göra är dock ännu oklart.

– Vi vet inte var militären kommer att vara, men vi vill gärna visa dem att vi inte vill ha utländsk militär här. Att Sverige klarar sig själv och att vi vill vara alliansfria. Det vill vi gärna visa både dem och allmänheten, men vad vi ska göra och var vi ska vara är inte bestämt, säger Karin Utas Carlsson.

Försvarsmakten slår ifrån sig av kritiken och menar att den aggressiva grannen i öst som anfaller Sverige i övningens scenario inte alls är menad att likna Ryssland.

– Fienden i övningen är A-land, som är ett helt fiktivt land som vi har skapat för att ge oss bästa övningen. Det är konstruerat för att vi ska kunna öva de mål som vi vill uppnå, säger övningsledaren Bengt Andersson.

Kan du förstå att det med ryska ögon kan vara provocerande med den här övningen?

– Att ett land övar sitt territoriella försvar, och att försvara sig själv och sina intressen, det är inte en provokation för någon.
