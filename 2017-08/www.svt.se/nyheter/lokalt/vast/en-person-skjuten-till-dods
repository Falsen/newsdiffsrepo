Publicerad:19 augusti 2017 20.26Uppdaterad:20 augusti 2017 00.01
SVT Nyheter Väst
Cecilia Lönnehed

Polisen fick larmet klockan 19.08 under lördagskvällen.

– En man har blivit skjuten, han avled senare av sina skador, säger Ann-Christin Löfstrand, vakthavande befäl hos polisen.

Skjutningen ska ha skett inne i en bostad i ett mindre samhälle utanför Borås.

– Det är ingen plats som är känd för särskild brottslighet, säger Ann-Christin Löfstrand.

Polisen har satt in stora resurser, insatsstyrkan är på plats och man har sökt i området med hundar.

– Just nu är vi överallt. Det är en stor utredning som dragit igång med ett febrilt arbete och många tas in för förhör, säger Magnus Söderqvist, stationsbefäl vid Boråspolisen.

I nuläget kommenterar inte polisen om de funnit något mordvapen, ingen person är ännu gripen. Man vill inte heller kommentera om det finns någon misstänkt gärningsman eller om offret var tidigare känd av polisen.

Mannen, som var i 25-årsåldern, avled på sjukhus.
