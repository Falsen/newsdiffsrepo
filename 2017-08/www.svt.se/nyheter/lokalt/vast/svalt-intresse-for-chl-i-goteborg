Svalt intresse för CHL i Göteborg
Jakob Eidenskog

Frågeställningen har varit återkommande de senaste åren. Varför är intresset så lågt för CHL i jämförelse med SHL?

När turneringen med 48 deltagande lag från 13 europeiska länder på torsdagkvällen drar igång för fjärde gången möter Frölunda schweiziska ZSC Lions från Zürich i öppningsmatchen.

Blott 2000 biljettter är sålda på matchdagens morgon. Långt under Frölundas snitt i SHL som förra året säsongen låg över 9000 åskådare per match.

– Vi jobbar på så gott vi kan. Alla är överens att det sportsligt är en bra turnering som våra ledare och spelare tycker om att spela den, säger Peter Pettersson Kymmer.

CHL i Sverige har publikmässigt hittills varit ett sorgebarn.

Schweiziska Bern snittade 9748 åskådare per match förra säsongen. De sju svenska klubbarna rörde sig i intervallet 1626 till 2746 åskådare per match.

LÄS MER: Så här sänder SVT från CHL

Till årets säsong har CHL satt upp ett publikmål för de svenska klubbarna, Frölunda, Växjö, Brynäs, HV71 och Malmö om ett snitt på 3250 åskådare.

Frölundas första matcher har på grund av EM i ridsport flyttats till Frölundaborg och där har klubben byggt upp ett eventområde med foodtrucks, barer och musik för att skapa ett mervärde kring matchen. Dessutom har biljettpriserna sänkts jämfört med SHL-matcherna.

Varför tror du intresset är så lågt?

– Jag tror det bygger på en viss konservatism i Sverige. man är trygg och nöjd med det man känner till. Men det ligger ett ansvar på oss att berätta om att det är väldigt rolig hockey som spelas.

För de besökare som tar sig till Frölundaborg får se ett välkänt ansikte i bortalaget. Där spelar nämligen den populära förre Frölundaspelaren Fredrik Petterson.

– Det är ju en jättekrydda, han har ju inte spelat i någon annan svensk klubb än Frölunda, säger Peter Pettersson Kymmer.

Så här säger Frölundas assisterande tränare Johan Lundskol till klubbens hemsida inför matchen ZSC Lions:

– Vi har rätt bra koll på dem och nyckeln blir att spela solid Frölundahockey. Det är inget vi inte mött tidigare.
