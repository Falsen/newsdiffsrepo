Misstänkt mordbrand i Kortedala
Axel Håkansson

Det var vid 05-tiden som räddningstjänsten larmades till Halvsekelgatan i Kortedala. Där brann det inne i en inglasad balkong.

– Lägenheten var rökfylld och en person befann sig i bostaden, säger Johan Ljung, vakthavande befäl vid polisen i Västra Götaland.

Enligt räddningstjänsten kunde man snabbt släcka branden som hade tagit sig i prylar på balkongen. Man vädrade ur lägenheten och personen som befann sig där inne ska ha klarat sig utan fysiska skador.

– Eventuellt vet vi vem som kan ha anlagt branden. Det finns i alla fall uppgifter om vem det skulle kunna vara, säger Johan Ljung.

Polisen söker nu efter den misstänkta gärningsmannen. En anmälan om misstänkt mordbrand har upprättats.
