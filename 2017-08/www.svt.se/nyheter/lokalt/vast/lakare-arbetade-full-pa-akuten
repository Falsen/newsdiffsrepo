Läkare arbetade full på akuten
Valeria Helander

Den berörde läkaren arbetade som stafettläkare på en jourcentral i Västsverige. Läkaren har under lång tid haft alkohol- och narkotikamissbruk och hade bara månader innan händelsen på jourcentralen blivit fälld för grovt rattfylleri.

Mannen, som är i 50-årsåldern, erkänner att han har alkohol och drogproblem och har flera gånger varit på behandlingshem för detta. Han har även skrivit ut stora doser Treo Comp till sig själv under flera år.

Dagen som anmälan från sjukhuset rör var i juli 2014. Läkaren hade blivit inkallad då det var akut brist på läkare och var inne på sitt sjunde arbetspass utav nio.

Under passet hade läkaren betett sig ”konstigt” och de andra läkarna hade tillkallat chefsläkaren. Under passet hade läkaren enligt anmälan gjort ”flera grava behandlingsfelaktigheter” och flera patienter hade framfört klagomål, bland annat på felaktigt utfärdade recept och ett otrevligt bemötande. Minst en patient märkte att läkaren var berusad på akutmottagningen.

Läkaren fick blåsa för alkotest som visade 1,43 i promille. Dessutom hittade man Kodein i blodet. Polis tillkallades och förde läkaren till häktet på grund av misstanke om ringa narkotikabrott.

LÄS MER: Västsvensk läkare utförde olaglig abort

I anmälan från Inspektionen för vård och omsorg står det att det mest graverande felet som läkaren begått under arbetspasset gällde en sjuk autistisk pojke som kom in till akuten med sin far. Pojken var svårt intorkad och pappan upplevde att läkaren mumlade och var frånvarande. Läkaren gör bedömningen att pojken kan åka hem.

Men väl hemma fortsätter pojken att kräkas och börjar även krampa. Ambulans tillkallas och den nu medvetslöse pojken får akuttransporteras till sjukhus för intorkning och felaktig saltbalans i kroppen.

Efter denna händelse drogs läkarens legitimation in men nu ansöker alltså mannen om att få den tillbaka. Mannen skriver att ”jag är redo att ansöka om att återfå min legitimation” och ”jag önskar mig tillbaka till det arbetsliv jag tidigare haft”.

Mannen har tidigare skrivit i ett yttrande till Inspektionen för vård och omsorg att hans alkoholproblem startade 2002-2003. Han beslöt sig för att ta itu med sin problematik 2012 men att motgångar i privatlivet har lett till återfall, både i form av alkohol- och kodeinmissbruk.

Han hade redan från börjat tvekat till att ta nio-dagarspasset då han oroade sig för att passen var för långa, att det var för många pass på raken och att detta skulle ha en dålig inverkan på hans mående och sömn.

Ansökan ligger nu på Socialstyrelsens bord i avvaktan på beslut.

SVT Nyheter Väst har sökt mannen för en kommentar.
