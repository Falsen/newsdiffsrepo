E6 avstängd efter flerbilskrock
Andreas Granath

Olyckan inträffade vid 11-tiden på fredagsförmiddagen. Enligt Trafikverket var E6 avstängd mellan Kungälvsmotet och Rollsbomotet i riktning norrut.

Den initiala bedömningen är att ingen är allvarligt skadad.

– Skademässigt är det relativt lugnt. Det är mest materiella skador. Problemet är att bilarna står lite dumt till, säger Kristoffer Gottlieb, insatsledare på Bohus räddningstjänst.

Vid halv tolv höll ambulansen på att ta hand om de inblandade i olyckan och räddningstjänst var på plats. En bärgare tillkallades för att få bort bilarna från vägbanan. Vid 12.20 meddelade Trafikverket att det åter var full framkomlighet på vägen.

Det är oklart hur många personer som färdades i olycksbilarna.
