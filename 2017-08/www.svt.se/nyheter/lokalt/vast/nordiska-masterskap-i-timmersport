Sveriges ska försvara NM-guldet i timmersport
Valeria Helander

Det bullrar på Kungsportsplatsen nu när Nordiska mästerskapen i timmersport har dragit igång. Det är fri entré och den som vill kan fram till på lördag besöka tävlingen och se svenska, norska och danska lag tävla i grenar som Hot Saw, Underhand Chop och Single Buck.

Svenska landslaget är regerande nordiska mästare och laget förstärks i år med Ferry Svan (son till Gunde!) som blev rookievärldsmästare i Hamburg strax före sommaren, och Svenska landslagets lagkapten Hans-Ove Hansson är optimistisk.

– Vi har en bra chans. Vi ska ta hem det här, säger han.

Timmersport grundades i USA 1985 av ett motorredskapsföretag, som sedan dess äger rättigheterna till tävlingen och arrangerar den runt om i världen. I nuläget finns det sex grenar; Springboard, Stock Saw, Standing Block Chop, Underhand Chop, Single Buck och Hot Saw. Tävlingar arrangeras på både nationell och internationell nivå och man tävlar både i lag och individuellt.

– Det är en jättestor sport runt om i världen. Nya Zeeland, Kanada och USA har hållit på jättelänge med det. Vi i Sverige har hållit på med det sedan 2008. Sporten växer, i Sverige och i Norden framför allt, säger Hans-Ove Hansson.

LÄS MER: Se Ferry Svan demonstrera ”Stock saw”

Vad timmersport går ut på är kort och gott att såga eller hugga genom trästockar så fort man kan. Tre av grenarna körs med yxa, de andra tre med såg, där den största sågen har 62 hästkrafter, går i 265 km i timmen och väger 27 kg.

– Det är ett monster att såga med. Den kommer höras över hela Göteborg, säger Hans-Ove Hansson.

Det kan tyckas enkelt att såga genom en stock med en motorsåg, men Hans-Ove Hansson poängterar att det är många timmars träning som ligger bakom tävlingsdeltagarnas skicklighet med såg och yxa.

– Det är atleter som tränar som vilken idrottsman eller kvinna. Det är full satsning, säger han.

En annan som fallit för sporten är Ferry Svan, som blev rookievärldsmästare i Hamburg strax före sommaren. Även håller med om att det är en tuff sport.

– Det är mycket träning och teknik. Det är inte så enkelt, utan det ligger många timmar bakom, säger han.

Att timmersport främst skulle tilltala människor på landsbygden är ingenting som Hans-Ove Hansson håller med om. Tvärtom tror han att även den mest inbitne stadsmänniskan skulle tycka det var roligt att titta på timmersport.

– Det är adrenalin, det är kraft, det är urkraft på något vis. Det är häftigt att se när man svingar dom här 3,5 kg rakbladsvassa yxorna och kör de här sågarna. Det är power, säger han.

– Oftast kan folk relatera till dom här verktygen, sågar och yxor. Nånstans känner man igen sig lite grann. Nu är ju det här extremt, men det är häftigt att se på, jag lovar.

I tre dagar kan man se Nordiska mästerskapen i timmersport på på Kungstorget. Lagtävlingen arrangeras under torsdagen, den nordiska mästaren koras individuellt under fredagen och mästerskapet avslutas med rookieklassen på lördagen.
