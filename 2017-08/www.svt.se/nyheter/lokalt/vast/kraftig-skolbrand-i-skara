Kraftig skolbrand i Skara
Björn Alm

Flera personer larmade om branden efter att man känt röklukt. Skolan som håller på att rivas har stått tom sedan vårterminens avslut i början av sommaren.

När räddningstjänsten kom fram strax efter klockan tre kunde de konstatera att branden var fullt utvecklad.

– Det har brunnit bra. Vi hade som mest tio man på plats för att släcka, säger Tommy Emriksson, inre befäl på samhällsskydd mellersta Skaraborg.

Ungefär hälften av skolan är nedbrunnen och eftersom det har rivits ligger mycket bråte runtom byggnaden som har försvårat släckningsarbetet.

– Vi kommer vara kvar några timmar till med reducerad personalstyrka för att släcka. Vi har också stängt av ventilationer, bland annat hos ett äldreboende, för att att ryker kraftigt och många har ringt om röklukten, säger Emriksson.

Ingen person ska ha skadats i branden och polisen har varit på platsen och tagit upp en anmälan om mordbrand.

På morgonen meddelade också Skara kommun på sin hemsida att första skoldagen är inställd på den nybyggda Viktoriaskolan. På grund av den kraftiga röken har ventilationen stängts av. Man räknar dock med att öppna igen under tisdagen.
