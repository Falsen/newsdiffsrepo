Se Ferry Svan demonstrera ”Stock saw”
Valeria Helander

Gunde Svans son har satsat på en i Sverige relativt ny sport.

Nordiska mästerskapen i timmersport avgörs på Kungsportsplatsen i Göteborg just nu. Och Ferry är med och tävlar för Sverige.

– Jag har gått skogsbruksskola och kört skogsmaskin så jag är lite av en skogsmänniska. Sen tycker jag om att hålla på med sport och idrott så det här är min grej har jag kommit på, säger han.

Vilken av grenarna tycker du är roligast då?

– Springboard och Hot saw, då får man använda en jättestor motorsåg på 62 hästar och springboard hugger man fickor in i ett träd och hoppar upp på en planka.

I klippet ovan demonstrerar Ferry Stock Saw, som går ut på att deltagaren använder en standardmotorsåg. Efter en kort uppvärmning sätts motorsågen ner, för att när startskottet gått snabbt plockas upp igen och sättas an mot stocken som har en diameter på 40 cm. Två trissor (träskivor) sågas av med hjälp av ett skär neråt och ett uppåt inom ett förmarkerat område på 10 cm. Om någon av trissorna inte är komplett eller om markeringslinjen sågats igenom, blir man diskvalificerad.
