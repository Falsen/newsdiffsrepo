Guldsmedsbutik i Allum rånad av yxman
Sara Leverin

Rånet inträffade klockan 10.10 på torsdagsmorgonen, tio minuter efter att butiken öppnat.

– En man kom in med yxa och slog sönder en monter och fick med sig troligt guldföremål, säger polisens presstalesperson Tommy Nyman.

Enligt tidiga uppgifter till polisen sades det att rånaren fått med sig guldsmycken, men enligt nya uppgifter från butiken till polisen ska rånaren inte ha fått med sig några guldföremål.

Polisen har nu inlett en jakt på den yxbeväpnade mannen. Vid 11-tiden sökte polisen med hundar efter mannen.

– Nu har vi ett flertal patruller som letar efter man i orange varselkläder, han hade på sig orange jacka och byxor när han försvann från platsen.

Butiken kommer att undersökas av polisens tekniker och polisen söker nu efter vittnen som kan ha sett mannen fly från platsen.

– Just nu jobbar vi på att få vittnen som kan berätta vilken väg personen begett sig från köpcentret, säger Tommy Nyman.

Ingen person ska ha kommit till fysisk skada vid rånet.

Butikskedjans eget kristeam är på väg mot den drabbade butiken.

– När vi blivit larmade internt har vi satt upp ett kristeam som är på väg till butiken. De är utbildade i akut krishantering. Sedan kopplar vi in psykolog också, säger Niklas Tengberg, säkerhetschef på Iduna, som äger Guldfynd.

Den butiksanställda som arbetade under torsdagsförmiddagen ska ha klarat sig fysiskt oskadd.

– Jag har pratat med den personen som jobbade när rånaren kom in i butiken. Hon är skärrad men hon var aldrig utsatt för något direkt fysiskt hot, säger Niklas Tengberg.

Huruvida det här rånat kan leda till några säkerhetsåtgärder vill Tenberg ännu lämna osagt.

– Vi tänker alltid på säkerhet men det är svårt att skydda sig till 100 procent. I offentliga miljöer kan vilken motiverad gärningsman som helst gå in. Det går inte att stoppa någon i entrén, säger Tengberg

– Men vi gör alltid en uppföljning och riskanalys. Vi får titta på vad vi kan göra men det får komma senare.

Företaget räknar med att kunna öppna butiken senare under dagen eller under fredagen.

– Ja till att börja med ska polisen göra sin tekniska undersökning och fram tills dess kan vi absolut inte göra någoting. Jag skulle tro att vi öppnar senare i eftermiddag eller i morgon, säger Niklas Tengberg.
