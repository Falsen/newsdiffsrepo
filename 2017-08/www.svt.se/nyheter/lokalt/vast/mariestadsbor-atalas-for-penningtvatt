Publicerad:21 augusti 2017 21.43
Mariestadsbor åtalas för penningtvätt
Lisa Johansson

Misstankarna uppdagades när en 36-årig man åtalades som huvudman i ett stort kokain-mål i Skaraborgs tingsrätt under början av året. Mannen dömdes till 3,5 års fängelse och domen fastställdes av hovrätten i maj. Samtidigt pågick polisutredning om pengarna som härrörde från mannens brottsliga verksamhet.

Nu har åklagare väckt åtal mot 36-åringen, mannens sambo och ytterligare två män i 25-årsåldern för grovt penningtvättsbrott.

– Vi har sett till insättningar där det inte kunnat förklaras var pengarna kommer från, dels på hans konto men också på de andra personernas. Det handlar om flera miljoner, säger kammaråklagare Jenny Karlsson.

Enligt henne har pengarna kommit in på 36-åringens konto varpå han sedan fördelat dem vidare till de tre andra personerna.

– De har tillåtit honom att använda deras konton och möblerat runt pengar på dem, säger Jenny Karlsson.

Hon utesluter inte heller att fler personer har gjort sina konton tillgängliga, men några fler åtal är inte aktuella i nuläget.

För 36-åringens del handlar det om transaktioner på drygt nio miljoner och för hans sambo på drygt sex miljoner som sedan förts vidare till andra personer eller förbrukats av dem själva. Pengarna ska enligt åtalet komma från narkotika, skattebrottslighet, grovt häleri eller annan brottslighet.

Samtliga åtalade nekar till anklagelserna.
