Sagan slår in när Ludde möter Blåvitt
Björn Alm

Det var glädjescener och jubel för några veckor bland spelarna i Landvetters IS när de stod klart att de hade lottats mot den allsvenska kolossen IFK Göteborg.

För 26-årige mittfältaren Ludwig ”Ludde” Torkelsson var det närmast surrealistiskt. Hans drömmar och förhoppningar inom fotbollen började med Viveca Lärns barnbok ”Ludde möter Blåvitt”. En saga som blir verklighet när division 3-laget Landvetter IS tar emot IFK Göteborg, något som även Fotbollskanalen uppmärksammat.

– Jag läste ut den igår kväll efter min mamma hade hittat den på vinden efter lottningen. I boken går det inte så jättebra för Ludde som får börja matchen på bänken, säger han till SVT Nyheter Väst.

När Ludde kommer in på planen för sitt lag Rävarna IF möter de storstjärnor som Thomas Ravelli och Torbjörn Nilsson. Ställning i matchen är 13-0 till IFK när den fiktive Ludde byts in och omgående snor åt sig bollen och dundrar in en reducering med ett skott i krysset.

– Sedan gör Ravelli 13 självmål och matchen slutar 14-14. Men jag tror varken Erik Dahlin eller Pontus Dahlberg, beroende på vilken som står i kväll, är lika snälla, säger Ludwig och skrattar.

Boken fick honom att drömma att han en dag skulle få spela för Blåvitt. Och från han var tolv till han var i 18-årsåldern spelade han i IFK:s ungdomslag innan han gick vidare till spel i lägre seriesystem i bland annat Jonsered. Nu är det istället IFK Göteborgs futsallag som gäller på vintrarna med spel i svenska futsalligan.

På konstgräset i kväll kommer det vara en hel del välkända ansikten som står på motståndarsidan.

– Jag spelade Erik Dahlin och Sebastian Eriksson som har samma position som jag. Så det blir till att tampas mot honom på mittfältet.

När dikten och verkligheten sammanflätas på Landvetter IP är det inte någon inom division 3-klubben som svävar i väg inför uppdraget. Till skillnad från proffsen i Blåvitt som tränar nästan varje dag beskriver Ludwig sitt eget lag som ett kompisgäng som tränar tre gånger i veckan.

– Det gäller att hålla ihop laget men krävs ingen extra tändvätska, vi kommer springa tills det inte går mer. Sedan är vi ett bollskickligt lag och det hade varit kul om vi kunde äga bollen i perioden av matchen.

Till skillnad från boken lovar Landvetter tränare Morgan Johansson att Ludwig ska starta mot Blåvitt. Och det återstår att se om det blir ett kanonskott i krysset.

– Det är en rolig historia hela den här grejen; Att jag började i Landvetter och gick till Blåvitt som ungdom och nu är tillbaka där det en gång började och att vi möter Blåvitt är en overklig känsla, säger den verklige Ludde.
