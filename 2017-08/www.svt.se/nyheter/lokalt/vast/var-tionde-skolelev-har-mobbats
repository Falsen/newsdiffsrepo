Var tionde skolelev har mobbats
Axel Håkansson

Det är Center för skolutveckling i Göteborg som skrivit rapporten som bygger på en enkätundersökning bland 650 skolelever i Göteborg under åren 2012 – 2016.

2012 var det 6,9 procent av de svarande eleverna i årskurs 4-6 som uppgav att de någon gång utsatts för mobbinng, alltså upprepade eller systematiska kränkande behandlingar av olika slag.

2016 svarade 9,5 procent av eleverna i samma årskurser att de drabbats. Det betyder att andelen utsatta har ökat med 27 procent under de fem åren.

– Det är bekymmersamt att vi ser den här förändringen, säger Göran Englund som är rapportförfattare och specialiserad på diskriminering och kränkande behandling inom skolan.

Göran Englund uppger inte vilka skolor som har deltagit i studien men han anser att man kan se svaren som en signal för hur utvecklingen ser ut, inte bara i Göteborg utan förmodligen för barn i samma ålder i hela landet.

– Det är trenden vi tittar på och tyvärr upplever jag att man pratar allt mindre om mobbning i skolan. Numera agerar man ofta snabbt mot enskilda kränkande behandlingar men man verkar vara sämre på att se samband och mönster, säger han.

LÄS MER: Var fjärde elev utsatt för kränkningar i skolan

Göran Englund menar att det finns en risk att skolpersonalen missar att upptäcka när samma elever utsätts gång efter gång för kränkande behandlingar.

– I dag är det stort fokus på nätmobbning. Jag har arbetat med de här frågorna sedan 2001 och jag upplever att det blir mer och mer tyst om ”vanlig” mobbning.

Enligt rapporten är det ofta samma personer som utsätts för mobbning både på nätet och i det verkliga livet.

– Min förhoppning är att rapporten ska bidra till en diskussion om den här frågan, säger Göran Englund.

Englund tror inte att ökningen som syns i enkätundersökningen pekar på ett särskilt Göteborgsproblem.

– Nej, alla skolor faller under samma skollag och inspekteras av skolinspektionen så jag tror inte att det här är ett lokalt problem, säger han.
