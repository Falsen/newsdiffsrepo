14-åring vinner Raoul Wallenberg-pris
Frida Björk

Hemma hos Albin Blomster är dörren alltid öppen – speciellt för de 30-tal ensamkommande unga afghaner som kommit till Grästorp.

Runt köksbordet sitter sju killar och fikar. Albin förklarar vad ordet eldsjäl betyder och de andra nickar igenkännande.

När många av dem skrevs upp i ålder och inte fick bo kvar på hvb-hem så startade Albin och hans mormor en förening och ett nytt eget ungdomsboende där killarna nu får bo.

– Nu har min förening och jag tagit över ett boende med hjälp av kommunen och just nu jobbar jag ideellt som personal där. Jag tar hand om killarna, ser till så att de sköter sig och behöver de hjälp med skola eller jobb så finns vi där, säger Albin.

På ungdomsboendet har Albin mattelektioner varje vecka och ordnar sportaktiviteter. För sitt engagemang och civilkurage får han nu pris.

På söndag står han som vinnare av Raoul Wallenbergs pris Ungt kurage. Albin är den yngste vinnaren någonsin och ser fram emot pristudelningen i Stockholm dit flera av de ensamkommande följer med.

– Nu är det snart två år som jag känt Albin och han var den första killen som vågade prata med oss ensamkommande. Han är väldigt snäll och jätteduktig, säger Qazim Afshar och kastar sig in några minuter i fotbollsmatchen innan han skyndar vidare till sitt sommarjobb.

Bredvid Qazim står Mohsen Rahmani och håller med.

– Albin förtjänar det här priset. Han är modig skulle jag säga. Jag fick en ny familj här och Albin är som min lillebror, säger han.

Men i nästa vecka är Albin Blomster tillbaka hemma i Grästorp och förklarar svåra mattetal och spelar fotboll med killarna som nu också blivit hans vänner.

– Civilkurage för mig är att våga. Att våga göra någonting. För jag vågar integrera mig med de här, säger Albin.
