14-åringen som tävlar i VM
Shohreh Zare

Det hela började med en pappa som varit framgångsrik i taekwondo och idag är domare i sporten. Det fick den 6-åriga sonen att också prova på sporten.

– Vi tränade ju hemma redan när jag var liten, pappa brukade lära mig olika slag, så man kan säga att det funnits i mitt blod från början, säger 14-åriga Arian Mirzadeh.

Träningen hemma fortsatte till taekwondo-hallar som ledde till en flytt från Linköping till Göteborg. Här fanns nämligen tränaren Amir Kader i Angered, redo att ta sig an den 11-åriga talangen.

– Jag kände redan familjen och hade följt Arian i matcher, och stöttat honom. Och hans pappa ville att han skulle få den bästa tränaren och tyckte att det var jag, så det blev så.

Hur mycket av Arians idrottskarriär har varit hans beslut, och hur mycket du och pappans?

– Det har nog varit 50-50 där, säger Amir Kader som tränat Arian i tre år.

Arian Mirzadeh har tränat taekwondo i 8 år och tävlat både i Sverige och Europa. Han har tagit hem fyra SM-guld och är rankad etta i Sverige i hans viktklass. Nu är han klar för kadett-VM, som är världsmästerskap för unga mellan 12 och 14 år.

– Det är nog så högt man kan komma i min ålder. Jag tror att det gått så bra tack vare min coach, stöttningen hemifrån och att jag tränat väldigt mycket.

Vad är det bästa med sporten?

– Disciplinen i den och självförsvaret. Men också hela gemenskapen och syskonskapet i klubben, alla hejar alltid på varandra.

Hur har det gått i skolan?

– Det har gått väldigt bra, jag har höga betyg och satsar på det också.

Du verkar vara högpresterande, känner du prestationsångest någon gång?

– Nej, det gör jag inte. Det är klart man är nervös ibland men det går bra, säger Arian Mirzadeh.

Tränaren Amir Kader berättar om en fullspäckad träningssommar med flera utmaningar.

– Vi har inga egna lokaler, och får hela tiden låna platser runtom i Angered, och under sommaren är mycket sommarstängt så vi har kört utomhus. Och har det regnat har vi fått slå upp ett tält för att kunna köra, säger han.

Redan under måndagskvällen åker Arian Mirzadeh med taekwondo-landslaget till Egypten. I truppen finns han, en annan kille och fyra tjejer som deltar i världsmästerskapen i Sharm el-Sheikh.

– Jag tror att det kommer gå jättebra, eller jag vet att det kommer gå bra, oavsett hur det blir, säger Arian Mirzadeh.

Kadett-VM hålls 23-29 augusti i Sharm el-Sheikh i Egypten.
