Man skuren i trappuppgång i Borås
Valeria Helander

Polisen fick in larmet vid halvsju-tiden under måndagskvällen på Hässleholmen. När polisen anlände fann man en man i 60-årsåldern med stickskador på kroppen.

– Det här ska ha skett i något trapphus i bostadsområdet, säger Tommy Nyman, polisens presstalesman.

Mannen har körts med ambulans till sjukhus, och hans tillstånd är än så länge okänt.

– Vi har inte pratat med honom än, men vi har inlett en förundersökning om försök till dråp, alternativt grov misshandel, säger Tommy Nyman.

Ingen gärningsman är gripen, men polisen har fått ett vagt signalement på gärningsmannen från vittnen.

– Enligt uppgifterna vi har är det en person som försvinner från platsen i samband med brottet, säger Tommy Nyman.
