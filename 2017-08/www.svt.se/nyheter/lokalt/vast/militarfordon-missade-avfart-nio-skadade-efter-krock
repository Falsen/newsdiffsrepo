Militärfordon missade avfart – Nio skadade efter krock
Fouad Youcefi

Enligt Försvarsmakten skedde olyckan när militärfordonen var på väg till en övning vid Sågebackens skjutfält norr om Uddevalla på tisdagseftermiddagen. De aktuella fordonen var inga stridsfordon utan militära transportfordon av typen Geländerwagen.

– Tydligen var det en bil som missade en avfart och gjorde en kraftig inbromsning som de andra inte var beredda på, säger John Lidman, kommunikationschef vid Skaraborgs flygflottilj.

En person fick föras till sjukhus och ytterligare åtta eller nio personer fördes till vårdcentral för omplåstring. Enligt Försvarsmakten är det delar av Sveriges Mali-styrka, som snart ska sändas ner, som drabbades av olyckan.
