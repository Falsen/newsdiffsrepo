Heta känslor vid möte om Borås stadsteaters framtid
Frida Björk

Hela lokalen var fylld och en vakt var på plats när mötet startade. Därefter presenterades förslaget om att den egna produktionen på teatern ska skäras ner till hälften.

Efter att kulturchefen Eva-Lotta Franzén mer detaljerat hade gått igenom hur framtiden ser ut för stadsteatern i Borås stod det klart att stora förändringar kan komma att vänta.

Enligt det förslag som är framtaget så ska teatern ha betydligt fler gästspel, större variationen i utbudet, mer musik och scenkonst. Förändringarna kan komma att träda i kraft redan i september 2018.

Eva-Lotta Franzén drog vidare i presentationen och det som många av de anställda hade befarat visade sig finnas med. Som en konsekvens av det nya förslaget och färre egna produktioner behövs färre fastanställda medarbetare och det finns nu en risk att man måste säga upp personal vid stadsteatern.

Efter en dryg timme så efterlyste Hanna Werner (MP) en konsekvensanalys och Patric Silvferklinga (SD) ställde frågor om den minskade produktionen och arbetsmiljöproblemen hängde ihop och till slut frågade ordförande i kulturnämnden Sara Andersson (S) om partierna kunde diskutera enskilt. Därefter ajournerades mötet, alltså man tog en paus och beslut kommer senare.

Teaterns personal var på plats och tog till orda flera gånger och efterlyste ett möte med kulturchefen Eva-Lotta Franzén. Förslagen om nedskärningar har väckt heta känslor över hela teatersverige.
