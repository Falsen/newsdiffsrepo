Nöjd Ludde prisas av Lärn
Hans-Åke Mossberg

Det hör inte till vanligheterna att sagor slår in. Men i går kväll på konstgräsplanen på Landvetter idrottsplats väcktes barnboken ”Ludde möter Blåvitt” skriven av Vivecka Lärn åter till liv.

Ludwig ”Ludde” Torkelsson och hans Landvetter IS mötte Blåvitt i Svenska cupen.

- Jag sitter och tittar på reprisen just nu, jag förstår all uppståndelse, det är en saga som blivit verklighet, säger Ludwig ”Ludde” Torkelsson.

Författaren Vivecka Lärn blev så tagen av händelsen att hon nu skänker ett signerat exemplar av boken till verklighetens ”Ludde”.

- Det är himla kul, säger Vivecka Lärn.

Är du synsk?

- Nej, det är jag ju inte. Jag skriver mina böcker och så går jag lite på fotboll.

Trots att det målmässigt rann i väg med fyra mål under andra halvan är Ludwig nöjd med insatsen.

- Det skiljer inte så mycket, det är tempot förstås och att dom orkar prestera hela tiden.

Nu återvänder Landvetter-spelarna till vardagen och vaknar efter denna dröm upp till en nästjumbo-plats i div 3 Nordvästra Götaland. Med en erfarenhet rikare och minst en ny supporter.

Ska du gå och titta på Landvetter nu?

- Ja, det får jag ju göra. Nu har jag två favoritlag IFK och Landvetter i mitt hjärta! skrattar Vivecka Lärn.
