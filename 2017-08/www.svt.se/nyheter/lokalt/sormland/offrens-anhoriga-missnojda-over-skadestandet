Publicerad:21 augusti 2017 14.16Uppdaterad:21 augusti 2017 18.27
Offrens anhöriga missnöjda över skadeståndet
Pontus Kinnander

På måndagen kom domen i den uppmärksammade Arbogarättegången. Eskilstunaborna Johanna Möller och Mohammad Rajabi dömdes till livstids respektive 14 års fängelse. Detta bland annat för mordet och mordförsöket på Möllers pappa och mamma.

LÄS MER: Allt om Arbogafallet

Susanna Cleve är målsägandebiträde åt Möllers mamma och syster.

– Mina klienter är nöjda och lättade över att tingsrätten kommit fram till stränga straff och de har nu kunnat påbörja ett sorgearbete efter sin make och pappa, säger hon.

Möllers mamma hade yrkat på 345 000 kronor i sammanlagt skadestånd. Möllers syster hade yrkat på ett skadestånd på sammanlagt 100 000 kronor. Enligt domen ska de dock bara få 244 000 respektive 75 000 kronor utbetalt.

– De anser att skadeståndet är alldeles för lågt. Det kompenserar inte på något sätt det obeskrivliga trauma som de gått igenom, säger Cleve.

LÄS MER: Åklagaren: ”Det finns inga skäl att överklaga”

Johanna Möller döms även för en rad andra brott. Bland annat för anstiftan till mord på sin före detta make. De anhöriga till exmaken företräds av advokat Brage Åman.

Hur mår dina klienter idag?

– Man tycker att det är bra att Johanna Möller blivit dömd till lagens strängaste straff. Det verkar ju som att det är hon som varit hjärnan bakom det hela, säger han.

Han är dock inte nöjd över skadeståndet hans klienter fått. En av klienterna, den mördade mannens syster, hade yrkat på ett skadestånd på 100 000 kronor får inget alls.

– Skadeståndet räckte inte ända fram. Så i den delen överväger vi att överklaga. Möller lär ju överklaga domen så vi kan hamna i Hovrätten. Gör vi det finns anledning att klaga på skadeståndet, säger Brage Åman.

Mannens barn yrkade på 100 000 kronor i skadestånd, men fick bara 75 000 kronor.

Ytterligare tre personer misstänks för inblandning i mordet på mannen, men de häktades aldrig.

Känner dina klienter sig säkra idag trots att misstänkta personer går fria?

– Jag har inte diskuterat det med dem idag. Men tingsrätten tror också att det finns fler inblandade och det vore bra om ytterligare gärningsmän kan fällas vid en senare rättegång, säger Brage Åman.
