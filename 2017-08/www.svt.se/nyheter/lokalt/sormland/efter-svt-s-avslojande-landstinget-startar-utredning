Efter SVT:s avslöjande: Landstinget startar utredning
Love Ahlstrand

Sörmland är ett av de landsting som anlitar Läkarleasing AB i stor utsträckning. Det senaste halvåret har företaget fakturerat landstinget närmare 14 miljoner kronor.

LÄS MER: Populärt hyrföretag kan försvinna – kan få konsekvenser för vården

Men nu riskerar det samarbetet att fallera. Som SVT kunnat avslöja hotar Bolagsverket Läkarleasing med likvidation efter att företagets revisorer hoppat av i förtid. Något som skulle innebära att Sörmland blir av med en av sina viktigaste leverantörer av hyrpersonal.

Hur det skulle påverka vården säger man sig inte kunna svara på i nuläget från landstingets sida.

– Det kan jag inte säga på rak arm. Men vi har många avtal på området, då får vi fördela om, om inte det skulle räcka får vi göra direktupphandlingar, säger landstingets inköpschef Teemu Lehtimäki.

Och det skulle ni klara?

– Ja, det är därför vi har så många avtal på området, för att inte bli så sårbara.

Det är inte första gången det blåser kring Läkarleasing. Förra året hade företaget problem med sin årsredovisning som godkändes ett halvår för sent, och man har haft ett antal ärenden hos kronofogden.

Men landstinget har inte velat kommentera om det påverkar förtroendet för företaget. Däremot uppger man att man nu tillsatt en utredning.

– Vi har satt vår inköpare på det här området att undersöka saken med de verktyg vi har. Men det är nytt för oss än så länge, så vi följer utvecklingen, säger Teemu Lehtimäki.
