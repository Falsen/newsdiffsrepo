Svår mc-olycka utanför Flen
Robin Persson

Det var vid 16-tiden som larmet kom om en mc-olycka i höjd med Solberga efter väg 55 mellan Malmköping och Flen.

Mc-föraren kom, enligt vittnen, i hög hastighet från Malmköpingshållet och körde in i sidan på en personbil som kört in i en avfartsficka och var på väg och korsa vägen.

– Kollisionen blev kraftig och mc-föraren var allvarligt skadad, säger räddningsledare Thomas Jonsson.

Köer uppstod i det södergående körfältet samtidigt som ett mödosamt arbete tog vid för ambulanspersonalen. Den skadade personen har förts till Mälarsjukhuset i Eskilstuna. Även föraren i personbilen fördes till sjukhus, men med lindriga skador.

Enligt information från sjukhuset vid 19-tiden på måndagen är mc-föraren svårt skadad och förd till ett annat sjukhus för vidare vård.
