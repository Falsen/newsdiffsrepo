Nordqvist obesegrad i Solheim Cup
TT

Anna Nordqvist trotsade körtelfebern, som hon kände av i mitten av juli, och spelade British Open i Fife, Skottland. Inför Solheim Cup sade hon att sjukdomen har påverkat henne mer än vad hon trodde.

Men det är inget som har visat sig på banan i Des Moines, USA. Nordqvist har vunnit samtliga sina matcher – två foursome och en bästboll – och har spelat in flest poäng, 3 av 5,5, av alla i Europas lag.

– Det fanns inte en chans att jag hade orkat spela i går (fredagens bästboll), så jag var glad för att jag fick vila. Nu visste jag ändå om att jag skulle spela och då var det skönt att det var lite svalare under förmiddagen, säger hon.

30-åringen ordnade två av lördagens tre poäng, först i foursomespelet, tillsammans med Georgia Hall, England, mot Stacy Lewis och Gerina Piller och sedan i bästbollen, i par med Jodi Ewart Shadoff, England, mot Lizette Salas och Angel Yin.

– Jag vet inte hur många birdies jag gjorde? Det var fantastiskt bra spelat, säger hon om bästbollen.

– Jag spelade fantastiskt bra i början och vi gjorde birdie efter birdie. De satte puttar, vi satte puttar. Det var kul och det gav mycket energi.

Kapten Annika Sörenstam:

– Jag tror att vi har pressat det så mycket vi bara har kunnat göra, säger hon.

– Jag är glad för att hon spelade 36 hål i dag (på lördagen), och hon är obesegrad så här långt. Vi gör allt vi kan för att få henne redo. Hon åkte tillbaka till hotellrummet tidigt för att vila och för att hålla sig borta från värmen.

Anna Nordqvist är först ut i singelspelet, klockan 16.31, och möter USA:s Lexi Thompson. USA leder med 10,5–5,5 inför avslutningen och Europa behöver vinna nio av de tolv singelmatcherna för att få 14,5 poäng och bli Solheim Cup-mästare.
