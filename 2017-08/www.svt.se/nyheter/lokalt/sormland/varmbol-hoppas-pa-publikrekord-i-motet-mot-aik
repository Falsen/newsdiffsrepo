Värmbol hoppas på publikrekord i mötet mot AIK
Pontus Kinnander

Den 15 juni 1977 var Tv-laget på Värmbols IP för en uppvisningsmatch. Då låg publiksiffran på 2445 personer, vilket är publikrekordet än idag. Men kanske inte så länge till.

Under tisdagen passerade man 2000 sålda biljetter till Svenska cupen-mötet med storlaget AIK.

–	Det känns som att vi är väldigt nära på att slå det nu. Det kommer åtminstone en busslast från Solna. Och så kommer det gnagare från både Finspång och Norrköping också, säger Göran Grönvall på Värmbols FC:s kansli.

Är katrineholmarna taggade?

–	Ja, det pratas väldigt mycket om matchen här i stan. Det här blir en folkfest!

Enligt Grönvall kommer AIK ställa upp med sina bästa spelare trots att det är division 2-laget Värmbol som står för motståndet.

–	De kommer med samma gäng som slog Östersund senast. Och så kryddar de med Ishizaki och Obasi.

Grönvall har själv erfarenhet av liknande matcher på Värmbols IP. Under sent 70-tal var han själv spelare när de engelska lagen Newcastle och Wimbeldon kom på besök.

–	De var på träningsläger i Sverige och ville spela mot ett lag i Katrineholm. Då gick frågan till oss. Det var jättekul.
