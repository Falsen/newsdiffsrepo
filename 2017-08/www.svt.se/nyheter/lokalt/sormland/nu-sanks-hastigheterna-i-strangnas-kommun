Nu sänks hastigheterna i Strängnäs kommun
Alexander Weimar

Strängnäs kommun har i ett samarbete med NTF granskat hastighetsbegränsningar i kommunen. Tanken är nu att vägarna ska bli mer trafiksäkra och bättre för gående och cyklister.

– Vi vill få ner farten. Tidigare har man ju satsat mycket på bilarna och att de alltid haft företräde, men nu satsar vi mer på cyklister och gående. Det är för att få en säkrare stadsmiljö, säger Björn Siljeström, stadsvärd för Strängnäs kommun.

LÄS MER: Extra kontroller på hastigheten vid skolor

– De flesta ställen sänker vi på, men på vissa höjer vi. Några genomfartsleder höjer vi från 50 kilometer per timme till 60 kilometer per timme, säger Björn Siljeström

LÄS MER: Anders från Flen lockar med öl – för att få folk att sakta ned

Tanken är att hela Strängnäs kommun ska få sina vägar analyserade och hastighetsanpassade under det närmaste året.

I Mariefred har de flesta varit positiva till hastighetsändringarna även om kommunen fått in en del klagomål.

– Det är som med mycket. Man får både kritik och rosor. De gående tycker det är bra medan bilisterna kanske inte tycker det är lika bra. Men i längden tror jag man får en bättre känsla för stadsmiljön när det inte går så fort, säger Björn Siljeström.

LÄS MER: Bilister i Nyköping dåliga på att stanna vid stopplikt

Många i Mariefred är dock positiva till förslaget och menar att bilar i nuläget kör för snabbt.

– Rent spontant låter det som en bra idé att sänka farten. Jag har kontor här i Mariefred och däromkring är det 30 km/t men folk kör inte i den hastigheten utan betydligt snabbare. Det är ju många skolor nära här i centrum så därför låter det som en bra idé att farten sänks överlag, säger Johan Svärdskog som bor och kör bil i Mariefred.
