Oppositionen i Nyköping sågar idén med ny storförskola
Maria Lapenkova

Det är trångt på förskolorna i Nyköping och kommunen är i stort behov av fler platser. Därför fattade kommunen under måndagen ett beslut om att påbörja en förstudie om byggnation av en ny förskola. Men Alliansen i Nyköping motsätter sig planerna.

– Vi är kritiska mot skolpolitiken som Socialdemokraterna driver och just den här typen av satsningar på stora skolenheter centralt i Nyköping. Allianspartierna vill se mindre enheter och gärna spritt över kommunen, säger oppositionsrådet Anna af Sillén, M.

Men majoriteten i kommunen håller inte med och nu ska man undersöka platsen för den nya förskolan, som antingen byggs vid Långbergsskolan eller mittemot vid Träffen.

– Det viktiga är att vi bygger där människor bor och just i den här östra delen av staden bor det väldigt många barnfamiljer. Och bygger vi stort får vi pedagogiska vinster. Vi får många förskolelärare samlade som kan lära av varandra och ge barnen en så god pedagogisk undervisning som möjligt, säger Kent Pettersson S, ordförande i barn- och ungdomsnämnen i Nyköpings kommun.

En annan fördel, som majoriteten ser med en stor förskola är att föräldrar kommer att erbjudas längre öppettider och sommaröppet så att barnen kan gå kvar på sin förskola året runt.

– Det kommer vara en stor förskola men med små grupper, för det har Skolverket bestämt, säger Kent Pettersson.

Enligt kommunen handlar det alltså inte om en förskola med gemensamma ytor för 150 barn, något oppositionen tror blir svårt att efterleva.

– Jag tror att små barn behöver små sammanhang. När jag pratar med föräldrar här i Nyköping så önskar de ofta små familjära enheter, säger Anna af Sillén.
