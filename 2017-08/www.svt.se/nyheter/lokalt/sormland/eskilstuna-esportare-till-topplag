E-sportproffs från Eskilstuna till topplag
Alexander Weimar

I veckan kom nyheten att en av actionspelet CS:GO:s stora stjärnor Olof ”Olofmeister” Kajbjer lämnar Fnatic. Laget passade då på att flytta upp Maikil Selim, som i spelet går under namnet ”Golden”, från deras akademilag till A-laget. Selim får även ansvar för taktiska beslut inuti spelet, något som han har erfarenhet av under sin tid akademilaget.

LÄS MER: Intresset för e-sport ökar bland unga

Fnatic är ett av de mest framgångsrika lagen i spelet CS:GO:s historia och har vunnit massor av mästerskap.

Laguppställningen med Dennis ”Dennis” Edman, Freddy ”KRiMZ” Johansson, Jesper ”JW” Wecksell, Robin ”Flusha” Rönnquist och Olof ”Olofmeister” Kajbjer dominerade CS:GO-scenen under en lång period och nämns ofta som en av de bästa laguppställningarna i spelets historia.

Den senaste tiden har dock inte laget presterat som man tänkt sig och nu väljer alltså Olof Kajbjer att lämna.

Selims första tävling blir en riktig rivstart med Dreamhack Masters 2017 i Malmö den 30 augusti.
