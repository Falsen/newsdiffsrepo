Dressyrtalangen från Flen: ”Jag siktar mot OS”
Cecilia Persson

Hon var bara tio år när hon bestämde sig för att satsa mot dressyrtoppen, och nu är hon snart där. I veckan pågår EM i Göteborg – där Lina Dolk är utvald tillsammans med tre andra unga ryttare under 25 år att representera Sverige inför stor publik på Ullevi.

– Man nyper sig i armen. Det ska bli otroligt kul att få rida på banan och att få se och inspireras av seniorer som är de bästa i världen, säger Lina Dolk.

Hon är född 1997 och har haft häst sedan barnsben. Men sedan ett par år tillbaka är satsningen på heltid. Hon drivet eget hästföretag hemma på familjegården i Sparreholm. Hon tränar och tävlar flera hästar, har viss uppfödning på gården och har också egna ridelever.

– Jag ska inte sticka under stol med att det är till OS jag siktar, säger Lina Dolk.

Från gården i Sörmland når hon ut till en stor publik. Hon skriver en av ridsportens största bloggar, och har utsetts till ridsportens komet av tidningen Ridsports läsare. Men hon har haft tur – för en ridolycka höll på att sluta riktigt illa.

– Jag red en unghäst och ramlade av. Jag slog i huvudet och fick en mindre hjärnblödning. Men det är inget som påverkar mig idag och man får vara tacksam för att det gick så bra som det gjorde, säger Lina Dolk.

Dressyrsverige fick tidigt upp ögonen för Lina som skaffade sig fina placeringar redan när hon red ponny. Det stora genombrottet kom kanske när Ingrid Lundberg Persson, uppfödaren och ägaren till den mycket framstående dressyrhingsten Biggles, frågade om Lina Dolk var intresserad av att få träna och tävla honom. Nu tränar hon för Biggles förre ryttare, Kristian von Krusenstierna.

– Det är en fantastisk häst och det betyder jättemycket att både Ingrid och Kristian tror på mig och vill att jag utvecklas.

Stallet har fått byggas om för att husera den livlige hingsten Biggles, som trots sina 19 år är pigg och alert som en unghäst. Att få fram hans energi och samtidigt lyckas tygla hans kraft är en av de stora utmaningarna, menar Lina.

– Han är rutinerad och är en helt enastående häst.

Under EM i Göteborg, där senioreliten inom hoppning, dressyr, körning och para-dressyr gör upp om medaljerna får också ridsportens unga stjärnor chans att glänsa. Tillsammans med tre andra ryttare från Sverige har hon valts ut till U25 landsslaget. På lördagen deltar hon i küren, dressyrens kanske pampigaste gren, där man tar fram ett unikt program som rids till tonerna av musik.

– Dressyr handlar ju om att dansa med hästar och küren är bland det häftigaste man kan rida. Jag ser fram emot att få visa upp mig själv och Biggles. Det känns otroligt häftigt.
