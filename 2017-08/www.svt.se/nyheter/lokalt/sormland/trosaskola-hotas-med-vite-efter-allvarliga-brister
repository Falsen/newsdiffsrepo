Trosaskola hotas med vite efter allvarliga brister
Pontus Kinnander

Det var i maj som Skolinspektionen genomförde en tillsyn på Trosa kommuns skolor. En av dem, Fornbyskolan utanför Vagnhärad, fick skarp kritik.

Myndigheten skriver i beslutet att det finns omfattande och allvarliga brister i centrala delar av verksamheten. Bland annat finns allvarliga brister i undervisningen, menar Skolinspektionen. Den planeras och genomförs inte utifrån läroplanen eller elevernas förutsättningar. Enligt myndigheten påverkar detta elevernas möjligheter att nå kunskapskraven, vilket många av eleverna inte gör.

Dessutom anser Skolinspektionen att Fornbyskolan inte präglas av trygghet och studiero.

Kritik riktas även mot skolans arbete med att utreda elevers behov av särskilt stöd och att ge sådant stöd. Personalen ska enligt beslutet ha för dålig kunskap om hur man ger elever det stöd de behöver.

Huvudmannen, Trosa kommun, har fram till den 15 januari nästa år på sig att åtgärda bristerna. Gör man inte det får kommunen betala 600.000 kronor i vite.

Trosa kommun skriver i ett pressmeddelande att Skolinspektionens tillsyn gjordes vid ett tillfälle då det var många oerfarna och obehöriga vikarier inne. Nu har kommunen rekryterat flera nya lärare och man bedömer nödvändiga förändringar kommer vara genomförda under hösten.
