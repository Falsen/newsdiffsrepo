Efter renoveringen – nu lämnar butiksägaren Kungsgatan
Cecilia Hedlund

Eskilstunas stadskärna har större problem än närliggande städer. Bara förra året minskade omsättningen i butikerna i centrum med 1,4 procent.

LÄS MER: Cityhandeln tappar trots folkökningen

Adel Mesbah, som drivit sin klädbutik i centrum sedan 1980-talet, har sett utvecklingen på nära håll.

– Det som behövs är bra parkeringsmöjligheter och avgiftsfria parkeringar på helger. Sedan behöver vi se till att fastighetsägarna som driver galleriorna tänker på hyrorna så att butikerna blir kvar, säger han.

Renoveringarna på Kungsgatan och Fristadstorget har minskat kundströmmen på den del som Adel Mesbahs butik huserar.

– Arbetet som pågått här har gjort att människor undviker att komma hit, säger hon.

Den erfarenheten har även Billy Geson, som driver en gymbutik, en stenkast därifrån.

– Det rullar på för oss, men vi saknar vanliga shoppare som går förbi. Oavsett om den här delen av gatan byggts om så lockar det inte människor, här finns inga butiker. Vi tittar på en lokal i en annan del av stan, säger han.

Men renoveringarna var nödvändiga och har skett med finansiering från både fastighetsägare och kommunen, enligt Sarita Hotti (S), ordförande i stadsbyggnadsnämnden.

– Vi hade en bred dialog innan arbetet började. Alla förstår att när man gräver upp en gata så blir det tufft och stökigt.

Parkeringsplatserna i city är billiga redan som de är, anser Sarita Hotti.

– Det går att parkera två timmar för tio kronor, det är billigt, säger hon. Sedan visar forskning att det inte finns något samband mellan parkeringsindex och omsättningen för handeln.

Mer citynära bostäder – så kallad förtätning – anser istället Sarita Hotti är lösningen för att få fart på cityhandeln.

– Vår svaghet är att det bor för få i citykärnan. Vi behöver omvandla centrum så det blir trivsamt att vistas där och vi behöver förtäta med mer boende. Och det är precis det arbetet vi håller på med. Det bäddar för att det ska bli bättre.
