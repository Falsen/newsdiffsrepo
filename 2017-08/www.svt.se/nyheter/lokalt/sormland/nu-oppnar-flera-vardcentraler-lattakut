Nu öppnar flera vårdcentraler lättakuter
Pontus Kinnander

Redan i veckan öppnar fyra vårdcentraler sin lättakut. Idén bygger på att patienter kan komma in utan att boka tid, men i väntrummet knappa in sina symptom på en pekskärm. En sjuksköterska läser sedan av svaren och bedömer hur man ska gå vidare.

LÄS MER: Ökat vårdtryck fick vårdcentral att öppna lättakut

–	Alla behöver inte träffa läkare utan kan träffa sjuksköterska eller sjukgymnast direkt. Andra vårdcentraler som infört arbetssättet har ökat tillgängligheten och kunnat hjälpa fler patienter samma dag, säger Aina Nilsson, chef för division primärvård, i ett pressmeddelande.

Lättakuten ska ta emot patienter som har besvär med exempelvis feber, allergi och smärta i knä eller rygg. Förhoppningen är att lättakuterna ska dra ned väntetiden för patienter.
