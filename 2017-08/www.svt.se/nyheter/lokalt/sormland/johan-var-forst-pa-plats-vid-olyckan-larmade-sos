Alexander slog sönder vindrutan och fick ut lastbilschauffören
Pontus Kinnander

Det var vid klockan 06.30 som en lastbil välte på riksväg 55 mellan Katrineholm och Norrköping och lastbilen blev liggande tvärs över körbanan.

Alexander Karlsson och Johan Claesson bor i Linköping, men jobbar i Katrineholm. De var först på plats vid olyckan.

– När vi kom fram stannade vi och jag sprang fram till lastbilen för att kolla om någon var kvar i hytten, och det var det ju. Så jag skrek till Johan att ringa 112 samtidigt som jag sprang och hämtade någonting att slå sönder rutan med så man fick ut föraren, ifall lastbilen skulle fatta eld, säger Alexander.

Alexander hittade en hammare och började slå sönder rutan, men snart kom en annan privatperson som hade ett spett i bilen. Det visade sig vara ett bättre verktyg och de lyckades tillsammans få bort rutan.

– När vi fick bort den fick vi tillsammans med några andra ut föraren och satt med honom tills räddningstjänsten kom dit, säger Alexander.

Hur var det med honom?

– Han var jättechockad. Han blödde från armen och hade ont i huvudet. Han sa bara att släpet hade börjat vobbla.

Alexander berättar att upplevelsen var chockartad även för honom.

– Man agerade väl på ren impuls bara. Vi ville bara få ut honom därifrån. Men det var många som kom fram och hjälpte till. Någon letade fram en filt till föraren. Alla hjälptes åt, det flöt på automatiskt. Det är klart man ska hjälpa till om något händer.

När räddningstjänsten kom fram till platsen pratade Alexander och de andra med dem en stund innan de fick vända och ta en annan väg till jobbet.

– Det tog några timmar innan man hann varva ned. Jag har tänkt på olyckan hela tiden. Men nu börjar jag landa.

Lastbilen väntas nu ta hela dagen att bärga och vägen måste också rensas på gods.
