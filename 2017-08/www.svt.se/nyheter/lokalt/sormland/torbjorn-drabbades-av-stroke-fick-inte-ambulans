Torbjörn drabbades av stroke – fick inte ambulans
Love Ahlstrand

En morgon i början av juni tappade Torbjörn Haglund kontrollen över sin egen kropp.

– Jag förde ett vattenglaset till munnen men det hamnade på bröstet, säger han.

LÄS MER: Så upptäcker du om någon fått en stroke

När han upprepade rörelsen hände samma sak, och när han försökte resa sig kunde han inte stödja sig på det ena benet. Torbjörn Haglund ringde först vårdguiden, men när han beskrev sina symptom blev han uppmanad att omedelbart ringa SOS Alarm.

Men trots att han beskrev sina symptom, att han inte hade kontroll över sin kropp och att han kände yrsel, fick han ingen ambulans.

– Sköterskan frågade om jag kunde köra själv till sjukhuset, säger Torbjörn Haglund.

När han sa nej blev han tillsagd att ringa Sjukresor i Sörmland istället, för att få transport till Mälarsjukhuset i Eskilstuna. Väl där konstaterade läkarna att Torbjörn Haglund drabbats av en stroke.

Han fick stanna kvar på sjukhuset över natten men klarade sig utan men. Men läkarna som undersökte honom blev mycket upprörda när de fick veta att han inte fått ambulans.

– De sa att det var en skandal som jag skulle anmäla, säger Torbjörn Haglund.

Larmoperatören SOS alarm som driver nödnumret 112 har erkänt att man gjorde fel.

– I den här händelsen har vi gjort fel. Här borde den som behövde hjälp ha fått en ambulans, säger Linda Bengtsson, presschef på SOS Alarm.

Men varför fick han inte det?

– Vi har gjort fel, vi bedömde fel.

Men Torbjörn Haglunds fall är inte unikt. Varje år görs misstag som gör att nödställda som ringer 112 får försenad hjälp. Under förra året upprättades 18 anmälningar enligt lex Maria efter att SOS Alarm gjort misstag. Fem personer dog och flera andra skadade sig allvarligt.

Men enligt SOS Alarm har man tillräckliga rutiner för att garantera att de som ringer får rätt hjälp. När det gått fel har det istället berott på enskilda misstag. Den som ringer 112 ska därför kunna känna sig trygg med att få rätt hjälp menar man.

– Våra operatörer och de sjuksköterskor vi har ett beslutsstöd till sin hjälp för att kunna bedöma vilken hjälp man ska skicka, i just den här händelsen har man frångått det och därför har det blivit fel, säger presschef Linda Begntsson.

Fallet är anmält till Inspektionen för vård och omsorg.
