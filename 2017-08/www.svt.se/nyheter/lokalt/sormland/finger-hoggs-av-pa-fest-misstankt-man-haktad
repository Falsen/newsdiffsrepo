Finger höggs av på fest – misstänkt man häktad
Pontus Kinnander

Det var på måndagskvällen förra veckan som en 36-årig Nyköpingsbo var i Oxelösund. Enligt uppgifter ska 36-åringen ha varit på en fest och under kvällen misstänks han på något sätt ha huggit av ett finger på en annan man. Polisen ska ha beslagtagit bland annat ett stämjärn och en hammare och det finns misstankar om att en skuld ligger bakom det som rubriceras synnerligen grov misshandel.

36-åringen häktades under måndagen, på sannolika skäl misstänkt för brottet.

Åklagare Emma Olsson har bekräftat att det handlar om en person som blivit stympad. Men vill inte kommentera ärendet ytterligare.

36-åringen nekar till brott.
