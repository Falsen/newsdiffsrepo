Ett tiotal personer slogs med knytnävar och basebollträn
Alexander Weimar

Det hela började på lördagskvällen då en kvinna och två unga flickor ska ha hamnat i bråk utanför Eskilstuna. Enligt en polisanmälan hotade och slog kvinnan den ena flickan. Det blev upprinnelsen till uppgörelsen som skedde senare på kvällen.

Enligt polisen möttes ett tiotal personer på Engelbreksgatan i Eskilstuna för att slåss med knytnävar och basebollträn.

– Det verkar vara två olika släkter som träffats för att slåss. Det är ett tiotal som har deltagit och det är svårt att veta vem som gjort vad, säger Lennart Vestergren på Eskilstunapolisen.

Ingen person ska vara allvarligt skadad efter storbråket.
