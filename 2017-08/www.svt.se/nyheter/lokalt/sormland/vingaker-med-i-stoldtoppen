Dieselstölder vanligare i mindre kommuner
Cecilia Persson

SVT Nyheter Sörmland har nyligen rapporterat om dieseltjuvar som greps två gånger på en vecka – innan de häktades misstänkta för dieselstölder i Katrineholm.

Men det är grannkommunen Vingåker som är en av de hårdast stölddrabbade kommunerna i landet, sett till antalet anmälda fall av dieselstölder. Det visar SCB-statistik från 2016 som branschorganisationen Maskinentreprenörena tagit del av.

Rikssnittet är att det är 43 dieselstölder per 100.000 invånare i Sverige. Men den siffran är betydligt högre i Vingåker – med 168 stölder omräknat per 100.000 invånare.

– Vi kan ju bara spekulera varför Vingåker ligger högt. Men vi ser det i statistiken att det ofta är på mindre orter som det sker. Det är lite längre till polisen, lite mer avskilt, säger Lena Lundström, chef för branschorganisationen Maskinentreprenörerna i region Öst, där Sörmland ingår tillsammans med Stockholm, Västmanland, Östergötland, Örebro och Gotland.

Flest dieselstölder anmäls i Skåne och Småland. Men mörkertalet är stort. Ibland är självrisken större än själva värdet på drivmedlet som stulits, och många tror inte att polisen kan göra något åt brottsligheten.

LÄS MER: Polislöftet till Vingåker: 50 kontroller 2017

Vad rekommenderar ni att företagare ska göra för att skydda sig?

– Många av våra företagare hade tidigare med sig stora dieseltankar – det har man inte längre. Man säkerställer att maskinen är tömd på kvällen när man går hem och fyller på när man börjar. Övervakningstekniken börjar bli bättre, men stängsel är ju för laglydiga människor. Vi har varit med om folk som skriver lappar om att maskinen är olåst men tömd på diesel – för många slår ju sönder låset.

Men den höga siffran i Vingåker kan betyda att drabbade lantbrukare och företag faktiskt väljer att polisanmäla.

– I och med att det är en liten ort så syns det snabbt om det blir några större stölder. Samtidigt visar siffrorna på att man är duktig på att polisanmäla. Det är just vad vi vill, vi måste visa på vilket stort problem detta är för företagen.

– Även om själva dieseln kan vara värd många tusenlappar så är det är bara den lilla delen av kostnaden. Det som blir ännu dyrare är stilleståndet i arbetet, reparationskostnader, höjda försäkringar och så vidare, avslutar Lena Lundström.
