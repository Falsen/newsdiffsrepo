MUF i Sörmland kräver Kinberg Batras avgång
Johan Pfriem

Beskedet kom på onsdagseftermiddagen efter att Muf centralt gått ut och meddelat att förbundet saknar förtroende för partiledaren.

”Efter den senaste tiden sjunkande opinionsmätningar och det kraftigt sjunkande förtroendet så behöver Moderaterna också ett nytt ledarskap. Det är dags att Moderaterna gör stora och kraftiga ändringar i ledningen”, skriver Muf Södermanlands ordförande Robin Tannarp i ett pressmeddelande.

Ungmoderaterna vill att partiet på höstens stämma väljer en ny partiledare.

Beskedet kommer efter att flera lokalt tunga namn inom Moderaterna gått ut offentligt och krävt att Anna Kinberg Batra ska lämna. I Stockholm saknar en majoritet av de lokala M-topparna förtroende för partiledaren.

Anna Kinberg Batra själv har sagt att hon tänker sitta kvar.
