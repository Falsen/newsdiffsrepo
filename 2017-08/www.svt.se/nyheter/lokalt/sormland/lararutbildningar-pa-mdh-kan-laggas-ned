Lärarutbildningar på MDH kan läggas ned
Love Ahlstrand

Tommy Sjögren utbildar sig till ämneslärare i svenska och samhällskunskap på MDH. Just nu läser han sista terminen på den fem och ett halvt år långa utbildningen.

Det är han ensam om, alla andra som började i hans klass har hoppat av. Något som han menar påverkar undervisningen.

LÄS MER: Akut lärarbrist slår hårt mot småkommunerna

– Det man har hört är att många föreläsningar ställs in på grund av att vi är för få studenter, säger Tommy Sjögren.

Om en föresläsning ställs in, vad ersätter man den då med?

– Ingenting, det är tre timmar till du har att läsa litteraturen.

Att utbildningen påverkas av att det är få studenter är han inte ensam om att tycka. Petra Wellström läser till ämneslärare i engelska och svenska, drygt halvvägs in i utbildningen har över hälften av hennes klasskamrater hoppat av.

– Det påverkar seminarier, där det är viktigt att vi har diskussioner med varandra och samarbetar, och så finns det ingen att samarbeta med. Det finns inga att göra seminarierna tillsammans med. Det är så klart ett problem, säger hon.

Från ämneslärarprogrammen har endast två studenter examinerats i år. De många avhoppen skapar en otrygg stämning på utbildningen, menar Petra Wellström.

– Det är klart att man blir orolig över att ens utbildning ska försvinna, vad som händer då, säger hon.

Från MDH:s sida förnekar man att avhoppen skulle påverka kvaliteten på utbildningarna. Men bristen på studenter gör att det blir ohållbart att ha kvar utbildningarna i längden. Det är inte bara många avhopp, det är också få sökande. Söktrycket har minskat på samtliga ämneslärarutbildningar och alla har svårt att fylla sina platser.

LÄS MER: ”Likvärdigheten i skolan är hotad”

Enligt MDH beror det på en nationell trend som är svår att påverka. Samtidigt som högskolan jobbar på att höja sin popularitet öppnar man därför för att förändringar kan bli nödvändiga. Förra året lades två ämneslärarutbildningar ner, och om utvecklingen inte vänder kan det bli fler som försvinner.

– De utbildningar som har startat kommer att slutföras. Men om söktrycket blir ännu lägre och det blir för få studenter för att vi ska kunna upprätthålla kvaliteten på utbildningen kan det vara så att vi får fundera om vi inte ska ge programmet, säger Pia Lindberg, akademichef på MDH.
