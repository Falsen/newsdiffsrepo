15-årig pojke till sjukhus efter hundattack i Årby
Pontus Kinnander

Det var strax efter klockan 19 på måndagskvällen som ett gäng ungdomar spelade fotboll i Årby. Intill fotbollsplanen ska en lös springande hund ha lekt med sin ägare.

–	Hundägaren kastade en boll som hunden jagade ikapp, men hunden vek av och hoppade istället på 15-åringen som sprang inne på fotbollsplanen, säger Benny Ljungkvist på Eskilstunapolisen.

Enligt anmälan ska hunden ha bitit 15-åringen två gånger i ryggen och pojken fick föras till sjukhus. På sjukhuset genomfördes en lungröntgen, men hur allvarligt skadad pojken blev är ännu oklart.

En anmälan om brott mot lagen om tillsyn av hundar och katter är upprättad, men ännu finns ingen namngiven misstänkt.

Enligt polisen ska hunden vara av rasen Pitbull.
