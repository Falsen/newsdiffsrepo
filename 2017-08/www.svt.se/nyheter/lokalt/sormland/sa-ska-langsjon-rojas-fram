Så ska Långsjön röjas fram
Robin Persson

I slutet av 1800-talet sänktes Långsjön och blev till våtmark som under vissa delar av året användes som betesmark. Under perioder stod marken under vatten där såväl fågel som fisk stortrivdes.

När jordbruket rationaliserades under 1970-talet började ytan växa igen för att så småningom bli vad den är i dag då tät bladvass täcker den stora ytan på Tunabergshalvön, söder om Oxelösund.

Markägarna i området har i över tio år velat vrida tillbaka klockan och få platsen att sjuda av liv igen. Organisationen Sportfiskarna (Sveriges Sportfiske och- fiskevårdsförbund) har på flera håll längs östkusten varit inblandad i restaurering av liknande våtmarker. När parterna möttes för sex år sedan började arbetet med att skaffa tillstånd och pengar.

LÄS MER: Startskott för bygget av gäddfabriken

När nu allt är på plats kan arbetet börja med att återskapa miljön. Först ska den täta vassen tas bort med hjälp av tröskliknande maskiner som dras fram av starka bandvagnar. Det hela kommer att få göras i flera omgångar eftersom vassen fått starkt fäste genom åren. Ytan som ska röjas är på hela 30 hektar eller 42 fotbollsplaner.

Samtidigt byggs en dammvall med fiskväg, så kallad omlöp, mellan Långsjön och den ovanför belägna Mellsjön, så att vattennivån enkelt kan regleras. En tre hektar stor öppen vattenspegel ska också grävas ut.

– Det är ju också en kulturhistorisk plats som återskapas, det är därför markägarna här har varit så pass drivande i detta, säger projektledaren Nils Ljunggren.

Det ska också byggas en utsiktsplats med fågeltorn vid Ålbäck för att göra platsen tillgänglig för allmänheten. Skyltning, informationstavlor och en parkeringsplats ska också finnas.

– Det är inget som vi ser något problem med. Det är bara positivt om det här kommer till glädje för fler, säger markägaren Rolf Franzén.

Resultat kommer att synas ganska snabbt men först om fyra-fem år kommer gäddorna att frodas i Långsjön igen och efter det ge sig ut i Östersjön för att ta sin viktiga plats i näringskedjan.

SE REPORTAGE: Snart ska gäddorna trivas i Långsjön igen
