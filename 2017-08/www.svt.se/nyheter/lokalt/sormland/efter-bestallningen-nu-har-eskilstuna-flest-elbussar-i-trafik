Efter beställningen – nu har Eskilstuna flest elbussar i trafik
Cecilia Hedlund

Sedan december 2015 rullar två elbussar i Eskilstuna kommun. Nu tillkommer ytterligare tio elbussar som ska rulla i stadstrafiken.

Det är resultatet av ett samarbete mellan Eskilstuna kommun, Sörmlands kollektivmyndighet och Transdev.

– Vår ambition är att skapa en attraktiv, hållbar kollektivtrafik där så många som möjligt väljer bussen i stället för bilen. Elbussarna, som både är tystare än konventionella bussar och omtyckta av resenärerna, är ett steg på vägen i den ambitionen, säger Hanna Bergström, enhetschef för trafikförsörjningen på Sörmlands kollektivtrafikmyndighet, i ett pressmeddelande.

De nya elbussarna är samma typ av bussar som redan används i Eskilstuna. De laddas en gång per dygn och kan efter en laddningstid på tre till fem timmar köra upp till 30 mil.

– Erfarenheterna från dem har varit så pass goda att det var ett naturligt val att fortsätta med samma typ av buss, säger Bengt Karlsson, affärschef på Transdev Eskilstuna.
