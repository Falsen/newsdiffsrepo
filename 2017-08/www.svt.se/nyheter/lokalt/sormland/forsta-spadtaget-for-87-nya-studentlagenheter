Första spadtaget för 87 nya studentlägenheter i Eskilstuna
Alexander Weimar

Totalt ska det vara 87 nya lägenheter i det nya åttavåningshuset. 81 ettor och sex stycken tvåor.

– Vi vet att vår framtid i den här staden står och faller väldigt mycket med utbildning. Det är den som kommer ligga som grund för jobb och att människor kan försörja sig själva. Ska man kunna utbilda sig i Eskilstuna så måste man ha någonstans att bo därför är studentlägenheter precis som alla andra bostäder otroligt viktiga för att bygga ett starkare Eskilstuna, säger kommunstyrelsens ordförande Jimmy Jansson, S.

LÄS MER: Brist på studentlägenheter i Eskilstuna – vädjar privatpersoner att hyra ut

Boendesituationen för studenter vid Mälardalens högskola i Eskilstuna är bättre än på många håll i landet.

Eskilstuna kommun gick för några veckor sedan ut med att de hade svårt att hitta bostäder till alla nya studenter men tack vare hjälp från bland annat privatpersoner och andra aktörer har man även i år kunnat hålla sin bostadsgaranti. Den går ut på att studenter som inte bor inom pendlingsavstånd från Eskilstuna ska garanteras en bostad innan terminen startar.

– Jag sökte på morgonen och sedan två timmar senare hade jag en bostad på 24 kvadrat som är fem kvarter från allting. Det är helt fantastiskt, säger Simon Karlberg som är nybliven student vid Mälardalens Högskola.

LÄS MER: ”Då ska vi vara ett universitet”

Men även om det finns bostäder till alla studenter i nuläget vill man med detta nybygge rusta för framtiden.

– Vi tror och hoppas att Mälardalens högskola fortsätter att växa och utvecklas. Det är en av Sveriges största högskolor sett till antal studenter. Med nytt campus och med förhoppning om att det kanske kan bli ett universitetet om några år tror vi att behovet av studentbostäder kommer öka. Så det gäller att ligga före, säger Jimmy Jansson.

Lägenheterna kommer vara drygt 25 kvadratmeter stora med kök och badrum. Deras mindre storlek är för att hålla hyrorna nere.

– Ett av de få sätten att bygga biliga lägenheter är att hålla kvadratmeterytan nere. Studenter har i regel inte samma behov av att ha särskilt många kvadratmeter. Man sover, studerar och festar lite grann vilket gör att man klarar sig på en mindre yta och då kan man också hålla nere hyreskostnaderna, säger Jansson.
