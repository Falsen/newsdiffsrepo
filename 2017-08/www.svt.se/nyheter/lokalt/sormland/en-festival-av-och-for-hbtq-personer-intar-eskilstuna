Eskilstunas Queer-fest vill lyfta fram hbtq-kampen
Maria Lapenkova

Festivalen Etown Queer Fest invigs på lördag och årets upplaga är flyttad från Balsta musikslott till kulturhuset Royal. Precis som förra året bjuds besökarna på föreläsningar, konst och musik, men det kommer även att finnas en öppen scen och fler aktiviteter att välja på.

– Man kan gå tipspromenad, klä upp sig i en drag-hörna och man kan få en tatuering av en hemmatatuerare, berättar Vera Almgren, en av arrangörerna.

Arrangörerna bakom Etown Queer Fest vill skapa ett komplement till Pride, som anordnats i Eskilstuna de senaste elva åren, med syftet att föra fram hbtq-kampen.

– Vi vill skapa en fest som är gjord av oss hbtq-personer för oss hbtq-personer. Det tycker vi är jätteviktigt eftersom Pride blev i år ihopslaget med Å-loppet och skulle vara mindre politiskt, säger Vera Almgren.

Festivalen är icke-kommersiell, drogfri och välkomnar alla, oavsett ålder. Pengarna från det donationsbaserade inträdet kommer att gå till nätverket Ingen människa är illegal  i Eskilstuna.

– Vi hoppas att folk ska komma hit, lära sig nya saker och att de ska ha kul tillsammans med andra människor, säger Vera Almgren.
