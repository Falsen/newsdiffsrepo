Hotade med pistolliknande föremål i en matvarubutik
Maria Lapenkova

Klockan var strax efter 18 på fredagskvällen när gärningsmannen gick in i butiken i Årby.

Mannen hade med sig ett pistolliknande föremål, som han hotade butikspersonalen med, men ingen ska ha skadats fysiskt.

Enligt vittnen ska gärningsmannen ha varit ensam och maskerad.

– Det är just nu oklart om det handlar om en rånarluva eller en uppdragen tröja, säger Lennart Ahlin, vakthavande befäl vid Sörmlandspolisen.

Gärningsmannen lämnade butiken med en okänd summa pengar. Polisen har under kvällen sökt av Årby, men utan resultat.

Polisen letar nu efter den misstänkte gärningsmannen som ska vara runt 160 centimeter lång och ber allmänheten om tips.
