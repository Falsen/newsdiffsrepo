Försvaret i Arbogafallet: ”En väntad dom”
Pontus Kinnander

På måndagen kom domen i det uppmärksammade Arbogafallet där Johanna Möller och Mohammad Rajabi stått åtalade för bland annat mordet på Möllers pappa och mordförsöket på hennes mamma. Hennes dåvarande pojkvän Rajabi har erkänt att han attackerat föräldrarna med kniv när de låg och sov i augusti 2016. Han har dock hela tiden hävdat att det var Johanna Möller som fick honom att begå gärningen.

LÄS MER: Allt om Arbogafallet

Johanna Möller dömdes på måndagen till livstids fängelse. Rajabi dömdes till 14 års fängelse och utvisning.

Johanna Möllers advokat Amanda Hikes menar att domen är väntad.

– Efter beslutet i juni om övertygande bevisning så är den ganska väntad, säger hon till SVT Nyheter.

Har du meddelat din klient om domen?

– Ja, vi har hunnit ha ett kort samtal om domslutet. Men vi har inte hunnit gå igenom domen mer noggrant.

Vad var hennes reaktion?

– Hon förnekar ju samtliga gärningar fortfarande. Hon anser att hon är oskyldigt dömd och vill överklaga i helhet.

Hikes säger även att hon är beredd att fortsätta vara Möllers försvarare.

Lars Jähresten är Mohammad Rajabis advokat.

– Jag tycker att det är en ganska väntad dom, säger han.

Kan det bli aktuellt med en överklagan?

– Det vet jag inte. Jag måste prata med Mohammad först så får vi se hur det blir.

LÄS MER: På måndagen kom domarna

Länge var dock Rajabis ålder oklar. Först yrkade åklagarna på livstids fängelse, men då det fastställts att Rajabi vid brottet var under 21 år ändrades yrkandet till 14 års fängelse.
