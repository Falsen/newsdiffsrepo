Drottningen till Eskilstuna – inviger narkotikakonferens
Pontus Kinnander

Konferensen arrangeras den 20-21 september och som värd står Eskilstuna kommun tillsammans med organisationen ECAD (European Cities Against Drugs).

På dagordningen står bland annat föreläsningar och seminarier. Tjänstemän som runt om i Sverige jobbar med missbruksfrågor väntas delta och bland de speciellt inbjudna finns flera celebriteter, bland andra Drottning Silvia.

– Drottningen ska inviga och hålla ett kort anförande. Hon är engagerad i dessa frågor och det känns kul att hon vill uppmärksamma konferensen, säger Carl-Fredrik Movitz, kommunikationsstrateg på Eskilstuna kommun.

På plats finns även rikspolischefen Dan Eliasson, generaltulldirektören Therese Mattsson och Sörmlands landshövding Liselott Hagberg.

– Vi har ett bra program med många namnkunniga föreläsare. Jag vill även trycka på vår öppna scen på Eskilstuna teater där alla får gå och lyssna på föreläsningar, säger Movitz.

Förutom när det gäller den öppna scenen kommer konferensen hållas på Elite hotell i centrala Eskilstuna.
