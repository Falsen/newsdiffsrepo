Sörmländska moderater om AKB:s avgång: ”Hon tog rätt beslut”
Pontus Kinnander

På en presskonferens meddelade Kinberg Batra att hon uppmanat partiets valberedning att kalla till extrastämma, för att kunna välja hennes efterträdare.

– Jag har försökt lösa uppgiften och vända läget som vi är i nu. Men när det inte går att få presentera politiken, då går det heller inte att sitta kvar, säger Anna Kinberg Batra.

Beskedet kom efter att elva partidistrikt, däribland Sörmlands, krävt att hon ska lämna sin post.

– Jag tycker att hon tog rätt beslut och att det inte fanns förutsättningar för henne att leda Moderaterna och Alliansen till en valseger, säger Daniel Portnoff, M kommunalråd i Trosa.

Vem ska då efterträda henne?

– Det vill jag inte kommentera.

Löser det här Moderaternas problem?

– Det gör det inte. Men vi behöver en ny partiledningen som har förtroende bland väljarna.

Det moderata oppositionsrådet i Nyköping Anna af Sillén håller med om att det hela är rätt beslut.

– Vi hade kommit till ett läge där det här var nödvändigt. Nu är det en valberedningsfråga och jag hoppas att det blir en värdig process framåt.

Löser det här problemen?

– Jag tror att man gör det väldigt enkelt för sig om man tror att det räcker med ett partiledarbyte. Men det var en avgörande del.

Inte heller hon vill dock spekulera i eventuella efterträdare.

Jari Puustinen M är kommunalråd i Eskilstuna kommun.

– Anna har nu valt att avgå och det gäller för oss att fokusera framåt och låta valberedningen göra sitt arbete, säger han.

LÄS MER: Kristersson: Inte kandidat

Anna Kinberg Batra påstod att de moderater som gått ut och krävt hennes avgång har ägnat sig åt självskadebeteende, hur ser du på det?

– Det är Annas ord, jag har inga kommentarer på det. Nu fokuserar vi på framtiden.
