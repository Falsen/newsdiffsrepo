Krossade butiksentré med bil – stal kläder
Pontus Kinnander

Det var strax efter klockan 3:00 under natten till måndagen som larmet gick på Carlings i Nyköping. Klädbutiken hade utsatts för en så kallad smash and grab-kupp.

När polisen kom dit fanns dock varken gärningsmännen eller bilen som använts vid inbrottet kvar på platsen.

– Vi kommer genomföra en teknisk undersökning under dagen. I nuläget vet jag inte om det finns någon kameraövervakning, säger Lennart Ahlin, vakthavande befäl vid Sörmlandspolisen.

I anslutning till brottsplatsen hade fotanglar kastats ut.

Enligt polisen ska det finnas vissa vittnesuppgifter, men ännu är ingen misstänkt.

Carlingsbutiken har utsatts för liknande stölder tidigare.

– Det här är andra gången på två månader, säger Ahlin.
