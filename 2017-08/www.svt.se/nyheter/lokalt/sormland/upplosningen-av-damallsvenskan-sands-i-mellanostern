Publicerad:18 augusti 2017 14.35Uppdaterad:18 augusti 2017 14.49
SVT Nyheter Sörmland
Pontus Kinnander

Under våren har ingen svensk tv-kanal visat damallsvenskan. Elitfotboll dam har i stället själv sänt matcherna genom payperview via sin egen streamingtjänst damallsvenskan.tv.

– Vi startade den för två år sedan och vi har en del kunder i bland annat Israel. Landet ligger på fjärde plats när vi rankar var våra tittare kommer från, säger Linda Wijkström.

I och med statistiken ville intresseorganisationen se över om man kunde sända fler matcher i Mellanöstern och tog kontakt med företaget Mavshack, en i Mellanöstern etablerad streamingtjänst med miljonpublik.

Nu har man tecknat ett avtal med Mavshack om att sända initialt åtta matcher i framför allt Förenade arabemiraten och Kuwait.

– Damallsvenskan är en av världens bästa ligor och fotboll är en av de mest populära sporterna i Mellanöstern så det ska bli spännande att se hur damallsvenskan tas emot av kunderna. Att verka för att damidrott ska vara tillgänglig i en region där damidrott inte ses som lika självklar som i Sverige, känns mycket roligt, säger Tommy Carlstedt, vd i Mavshack, i ett pressmeddelande.

Elitfotboll dam ser inte det hela som någon inkomstkälla.

– Vi vill snarare visa vad kvinnor kan uppnå inom idrott och lyfta fram flick- och damidrott i det här området, säger Linda Wijkström.

I september visas den första av åtta matcher i Mellanöstern. SVT visar också åtta matcher i höst, men om det blir samma matcher är fortfarande inte klart. Vilka lag man kommer visa är inte heller spikat ännu.
