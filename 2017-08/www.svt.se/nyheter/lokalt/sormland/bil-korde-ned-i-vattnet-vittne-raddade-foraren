Bil körde ned i vattnet – vittne räddade föraren
Pontus Kinnander

Det var vid klockan 13:50 som olyckan skedde vid en småbåtshamn nära Vålarö. Räddningstjänst, ambulans och polis kallades till platsen. Bilen ska ha kört igenom ett vägräcke och rullat nedför en slänt innan den hamnade i vattnet.

Kvinnan som körde bilen satt då fortfarande kvar i fordonet, men kunde för egen maskin ta sig ur medan bilen sjönk.

– Enligt min uppfattning är det en person som sett det hela från en ö mitt emot och satte sig i en båt och åkte dit. När personen kom fram hjälptes kvinnan upp på land, säger Thomas Ydrenius på Sörmlandskustens räddningstjänst.

Kvinnan, som är i 65-årsåldern, ska ha klarat sig utan skador och personen i båten skjutsade sedan henne hem. Enligt räddningstjänsten stod vittnet för en betydande insats.

Bilen har nu bärgats med hjälp av räddningstjänstens dykare. Vad som låg bakom olyckan är fortfarande oklart, men enligt polisen kan orsaken ha varit att kvinnan trampade på fel pedal.
