Cyklist grovt misshandlad – polisen söker vittnen
Pontus Kinnander

Det var vid klockan 16:30 på tisdagseftermiddagen som en 39-årig man kom cyklande på Nygatan i höjd med Fristadstorget i Eskilstuna. En mörk bil kom då körandes i hög hastighet och cyklisten gjorde tecken åt bilisten att sakta ned.

Enligt polisen följde sedan en snabb inbromsning från bilen och en man hoppade ur, gick fram till cyklisten och slog ned honom.

–	När cyklisten låg ned fortsatte mannen att slå på honom, säger Benny Ljungkvist, vid Eskilstunapolisen.

Cyklisten fick så svåra skador att han fick föras till sjukhus med ambulans.

–	Han hade trasiga tänder, blåmärken och en stor bula i bakhuvudet.

Enligt polisen finns endast ett fåtal vittnen trots att det ska ha varit mycket folk vid platsen när misshandeln ägde rum.

–	Det var mycket folk i rörelse och det måste ha varit fler som sett händelsen, säger Ljungkivst.

Efter misshandeln ska den okända gärningsmannen ha hoppat in i bilen och tillsammans med en passagerare försvunnit i riktning mot stadsdelen Nyfors.

Bilens ägare är enligt polisen inte hemmahörande i Eskilstuna.
