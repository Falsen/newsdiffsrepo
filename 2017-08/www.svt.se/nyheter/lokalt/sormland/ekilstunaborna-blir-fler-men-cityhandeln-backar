Eskilstunaborna blir fler – men cityhandeln tappar mark
Cecilia Hedlund

Handeln i Eskilstunas stadskärna omsatte knapp 1,8 miljarder kronor år 2016, vilket är en minskning med 1,4 procent jämfört med 2015.

Detta trots att befolkningen ökade i kommunen med en dryg procent för året. Det visar siffror från rapporten Cityklimatet, som publicerats av Fastighetsägarna och WSP.

– Vi ser på fler håll i landet att centrumhandeln minskar trots att befolkningen ökar. Nyckelfaktorn är förtätning i city. Invånare som bor i centrum nyttjar butikerna och restaurangerna, säger Rudolf Antoni, vice vd och näringspolitisk chef på Fastighetsägarna.

Omsatt i kronor har centrumhandeln tappat närmare 63 miljoner kronor i omsättning sedan 2012.

Renoveringarna av Kungsgatan och Fristadstorget – där de flesta centrumnära butiker ligger – har inte gjort det lättare för butikerna i city, enligt Andreas Sjöberg, affärschef på Fastighetsägarna Mitt Nord.

– Det var helt nödvändigt att man fattade beslut om de här stadsutvecklingsprojekten, men byggnationerna har påverkat omsättningen i stadskärnan. Etableringar kan ha varit tvungna att vänta, besöksflöden har minskat, säger Andres Sjöberg.

Därtill har Eskilstuna samma problem som de flesta andra svenska städer. E-handeln tar en allt större andel av marknaden, och butiker lämnar stadskärnorna för att etablera sig i köpcentrum utanför städerna.

Generösa öppettider och gratis parkeringsplatser konkurrerar ut centrumhandeln.

– Eskilstunas läge, med närhet till flera andra städers handelsplatser, spelar in här. Om Eskilstunaborna upplever att handelsplatsen i centrum inte lockar så kan det slå på det här sättet, säger Andreas Sjöberg.

Städer som lyckar med sin centrumhandel har en sak gemensamt, enligt Rudolf Antoni. Han nämner Falkenberg, som trots närheten till Ullared, ökat omsättningen i city mest i hela landet.

– Det kan låta tråkigt, men det handlar om samverkan. Samverkan mellan kommun och näringsliv, där det finns en tydlig strategi om hur staden ska utvecklas. Då vågar företag investera och då ökar omsättningen.

Enligt Rudolf Antoni är centrumhandeln en ödesfråga för kommuners utveckling.

– Stadens centrum är en stor del av en stads identitet. Satsar man inte på den kommer unga människor att flytta därifrån så snart de har möjlighet, och det blir svårt att rekrytera ny kompetens utifrån. Det som börjar med ett brunpapp i butiksfönstren är början på en nedåtgående spiral.
