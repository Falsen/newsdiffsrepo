M i Sörmland kräver Kinberg Batras avgång
Pontus Kinnander

Det stormar rejält runt Moderaternas partiledare Anna Kinberg Batra. Vid lunch meddelade partidistriktet i Örebro att de ville att hon ska avgå – och bara en kort stund senare kom Sörmland med samma besked.

– Vi har landat i att vi ber Anna att lämna platsen som partiledare och ber valberedningen att inleda en process med att under ordnade former utse en ny partiordförande för Moderaterna, säger Erik Bengtzboe, ordförande för Moderaterna i Sörmland, till SVT Nyheter.

Vad är det ni är missnöjda med när det häller hennes partiledarskap?

– Vi har hamnat i en situation där vi inte får möjlighet att diskutera politik över huvud taget. Allt handlar istället om partiledarskapet. Vi ser att vi i opinionsmätning efter opinionsmätning tappar och det blir inte en hållbar situation oavsett Annas starka och svagare sidor.

LÄS MER: Statsvetaren: Partier har bytt ledare nära val tidigare

Vem ska ta över?

– Det är vi inte redo att spekulera i än utan det behöver vi föra en lugn och sansad diskussion om internt

Det är nu bara ett drygt år kvar till nästa val.

Finns det risk att detta förvärrar situationen ytterligare?

– Vi får nog konstatera att krisen för Moderaterna är ett faktum oavsett vad.

Jari Puustinen, M är kommunalråd i Eskilstuna.

– Läget i partiet är ohållbart som det ser ut nu. Jag ställer mig bakom beslutet till hundra procent, säger han.

Det är nu sju moderatförbund runt om i landet som står bakom kravet på att partiledaren ska avgå. Det krävs åtta för att en extrastämma ska kunna inkallas.

Sörmlänningen Ulf Kristersson är ekonomisk-politisk talesperson för Moderaterna och nämns ofta i spekulationerna om en eventuell efterträdare till Kinberg Batra. Han vill idag dock inte kommentera avgångskravet från länsförbundet.

– Ulf Kristersson har inte möjlighet att kommentera något i nuläget, men jag återkommer om detta ändras under dagen, säger Charlie Forsberg, Ulf Kristerssons presskontakt, till SVT Nyheter Sörmland.
