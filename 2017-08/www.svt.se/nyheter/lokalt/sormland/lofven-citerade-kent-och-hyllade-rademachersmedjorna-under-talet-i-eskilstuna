Löfven hyllade Eskilstunas industrihistoria – och Kent
Alexander Weimar

Det var mycket folk vid Rademachersmedjorna i Eskilstuna under söndagen för att se statsminister Stefan Löfven (S) tala. Han började med att fördöma attackerna i Barcelona och Madrid, vilket följdes av en tyst stund.

Referenserna till Eskilstuna var många när Stefan Löfven sommartalade, och åhörarna svarade med applåder när han citerade några rader ur Kent-låten Elite:

– Min släkt är full av hjältar, decennier av slit, brustna hjärtan, trötta leder, deras stolthet bar mig hit.

Löfven framhöll det blocköverskridande samarbetet i Eskilstuna kommunfullmäktige mellan Socialdemokraterna, Moderaterna och Centerpartiet. Han gjorde också tillbakablickar till stadens industrihistoria.

– Från Rademachersmedjorna till Spotify går det en röd tråd av uppfinningar, innovation och forskning.

LÄS MER: Hög säkerhet när statministern sommartalar

Stefan Löfven har sedan han valdes till partiordförande för Socialdemokraterna 2012 haft sina sommartal i Vasaparken i Stockholm. Men i år föll alltså valet på Sörmland och Eskilstuna.

– Jag vill göra saker utanför Stockholm också. Jag älskar Stockholm och är född där men nu vill jag göra nått annorlunda och Eskilstuna är perfekt. Det är en kommun i omställning och jag gillar att ställa om och hela tiden vara med. Det gör mig så glad att ungefär 800 miljoner kronor ska investeras i Eskilstuna, i nya skolor, förskolor och äldreboendena. Det är positiva utmaningar, säger Stefan Löfven.

LÄS MER: Löfven ger mer pengar till polisen

Valet av plats till sitt sommartal tror Susanne Nyström, ledarskribent för Eskilstuna-kuriren och Katrineholm-kuriren, har till stor del att göra med det blocköverskridande samarbetet i kommunhuset.

– Det är ingen hemlighet att Stefan Löfven gärna ser ett samarbete över blockgränsen. Det var nog delvis en av orsakerna till att han var just här, säger Nyström.

TV: Se hela inslaget här
