Akut lärarbrist drabbar minsta kommunerna hårdast
Love Ahlstrand

I Sörmland har samtliga kommuner svårt rekrytera behöriga lärare. Men skillnaderna är stora från skola till skola och mellan olika kommuner.

LÄS MER: ”Likvärdigheten i skolan är hotad”

Särskilt svårt att hitta lärare med behörighet är det för skolor i socialt utsatta områden och för mindre kommuner. I Vingåker har man inför höstterminen anställt sex F-6-lärare och 12 högstadielärare. Samtliga av dem är obehöriga.

På liknande sätt ser det ut i Flen. Kommunen har annonserat ut 14 stycken lärartjänster, men har endast lyckats anställa tre med behörighet.

– En av orsakerna är att vi har ett avstånd till högskolor och universitet, vill en lärare vidareutbilda sig och liknande är det svårare när man är på en mindre ort, säger Lena Furén, chef på barn- och utbildningsförvaltningen i Flen.

Kan en skola där en bråkdel av lärarna är behöriga ge lika bra undervisning som en skola där samtliga lärare har behörighet?

– Självklart är det så att de som har utbildning och viss erfarenhet är mer kvalitativa, men vi ser hela tiden till att säkerställa grundfundamenten i vår skola, rektor följer hela tiden elevernas utveckling. Men det är inte enkelt, det är svårt.

Drygt fyra mil norr om Flen, i Eskilstuna, har man också stora problem att hitta behöriga lärare. Inför terminen har kommunen tillsatt 196 vakanta tjänster i grundskolan, av dessa är 42 behöriga lärare. Situationen såg likartad ut föregående hösttermin.

Men det finns undantag. Nystartade Fristadsskolan har sånär som på en musiklärartjänst lyckats rekrytera enbart behöriga lärare.

Lärare som SVT talat med säger att det främst är chansen att få vara med och starta något nytt som lockar. Men möjligheten att bara få arbeta med andra behöriga lärare lockar också.

– Någonstans är det ju våra legitimationer som ska säkra att eleverna får en god undervisning så det tror jag absolut påverkar, säger Jennie Werner.

– Om jag arbetar med många obehöriga så behöver jag coacha dem, jag behöver hjälpa dem att sätta betyg och få tid att arbeta tillsammans med dem. Självklart vill vi alla arbeta med behöriga lärare i så lång utsträckning som möjligt, säger Cecilia Jalkebo, också hon nyanställd lärare på Fristadsskolan.

Det skapar en negativ cirkel där de skolor och kommuner som redan har få behöriga lärare får ännu svårare att locka till sig nya. Det är något som Lena Furén på Flens kommun märkt av. Därför försöker man locka till sig behöriga lärare med nya arbetssätt. Bland annat har en skola i kommunen låtit lärarna släppa mentorsbiten.

– Då får de enbart fokusera på undervisningen, säger Lena Furén.

Hur få behöriga lärare kan en kommun ha och ändå erbjuda godkänd undervisning?

– Jag vågar inte riktigt tänka på ett sådant mått. Men jag måste ändå ha det i bakhuvudet. Om det blir för sårbart får de behöriga lärare vi har övergå till att bli enbart mentorer åt de obehöriga.
