Statlig myndighet flyttas till Katrineholm
Pontus Kinnander

På onsdagen kallade statsminister Stefan Löfven och civilminister Ardalan Shekarabi till presskonferens på Näringslivscentrum i Katrineholm. En nyhet skulle presenteras och stalltipset var att en statlig myndighet skulle flyttas från Stockholm till Katrineholm.

Det blev också beskedet. En del av Strålsäkerhetsmyndigheten flyttar till Katrineholm. Idag arbetar drygt 300 personer på myndigheten.

– För Katrineholm handlar detta om 120 anställda, säger Ardalan Shekarabi.

Omlokaliseringen kommer vara färdig den 30 november 2018.

– Katrineholm är en medelstor svensk kommun med ett strategiskt läge mitt i en tillväxtregion. Inom en radie på 15 mil nås i Katrineholm en tredjedel av Sveriges befolkning. Här ser vi en stor potential och en stor förhoppning om att den personal som finns på myndigheten ska välja att följa med till Katrineholm, säger Ardalan Shekarabi.

LÄS MER: Regeringen planerar utflyttningar av myndigheter

Katrineholm förlorade omkring 400 arbetstillfällen när Ericsson lade ned sin verksamhet i staden 2015. Den politiska ledningen har sedan dess krävt hjälp från regeringen. Bland annat genom att flytta statliga jobb till Katrineholm.

Katrineholms kommunalråd Göran Dahlström, S, var mycket nöjd efter onsdagens besked.

– Det här är jätteroligt. Det är mycket bättre än jag någonsin hade kunnat hoppats på. Det här stärker vårt självförtroende. Vi har många unga som lämnar Katrineholm för att studera på annan ort, det här kan innebära att fler kan komma tillbaka och få ett kvalificerat jobb här, säger han till SVT Nyheter Sörmland.
