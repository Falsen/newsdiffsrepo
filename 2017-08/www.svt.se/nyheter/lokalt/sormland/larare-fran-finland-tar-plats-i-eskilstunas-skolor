Lärare från Finland tar plats i Eskilstunas skolor
Cecilia Hedlund

Medan svenska skolor skriker efter lärare råder det omvända läget i Finland. Där är det i stället ett överskott av lärare.

Ann-Sofie Kunell blev färdig lärare 2014 och har sedan dess vikarierat. När Eskilstuna kommuns representanter kom till Åbo erbjöds hon att komma över på besök.

– Jag hade att välja mellan att gå hemma och vänta på att någon skulle ringa in mig på ett vikariat, eller så kunde ta jag den här chansen och börja jobba i Sverige, säger hon.

LÄS MER: Akut lärarbrist i skolorna

För Eskilstuna kommun var rekryteringen av finska lärare ett sätt att försöka lösa ett problem som blivit allt mer akut.

– Vi var i en situationen då vi behövde vi finna nya lösningar för att rekrytera nya medarbetare, säger Ulrika Orrblad, HR-konsult på förvaltingen.

Förhoppningen var att tio lärare skulle lockas över, men i slutänden blev det inte mer än fyra. Enligt Ulrika Orrblad kan det dock bli fler i framtiden.

– På lite längre sikt är det fullt möjligt vi försöker igen. Jag tror det är viktigt hur vi nu tar hand om de lärare som är här i tjänst. Om det blir bra för dem så kan det bilda ringar på vattnet, säger hon.

För Ann-Sofie Kunell och de andra finska lärarna i Eskilstuna blir det en omställning. Bilden av den svenska skolan som de har med sig från Finland är allt annat än smickrande.

LÄS MER: ”Likvärdigheten i skolan är hotad”

– Myterna går om att elever kan gå igenom hela skolan utan att lära sig läsa och skriva, säger Ann-Sofie Kunell.

Men trots den bilden av den svenska skolan vågade du dig hit?

– Det är alla gånger bättre att ha den här arbetslivserfarenheten än att ha en lucka i cv:t. Då har jag i alla fall testat på den svenska skolan. Men jag hoppas ju att jag ska trivas så pass bra att jag stannar.
