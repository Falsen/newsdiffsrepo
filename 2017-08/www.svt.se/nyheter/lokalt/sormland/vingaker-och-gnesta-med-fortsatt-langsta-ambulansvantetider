Vingåker har fortsatt längst ambulansväntetider
Maria Lapenkova

I Sörmland är det Vingåkers kommun som fortsätter att ha de längsta väntetiderna.

Både Vingåker och Gnesta har sedan 2010 tillhört de kommuner i landet med längst responstider.

Samtidigt som Eskilstuna, Katrineholm och Nyköping hör till kommuner där ambulansen är på plats som snabbast.

LÄS MER: Stora skillnader när ambulansen rycker ut

2010 tog det i snitt drygt 22 minuter för ambulansen att komma fram till patienten från det att SOS Alarm kontaktats. 2016 ligger väntetiden på dryga 23 minuter.

– Vi har ju minst uppdrag i Gnesta och Vingåker och där finns inte ambulanserna dygnet runt. Därför har vi försökt arbeta med andra delar, säger Jörgen Lifvakt, verksamhetschef för ambulanssjukvården i Sörmland.

LÄS MER: Så länge får du vänta där du bor

Bland annat finns ett avtal mellan ambulansvården och samtliga räddningstjänster i Sörmland där räddningstjänten rycker ut på misstänkta hjärtstopp. Jörgen Lifvakt menar att räddningstjänsten oftast är på plats före ambulanssjukvården och därför är den egentliga tiden för hur snabbt patienter får hjälp kortare.

Totalt sett lever Sörmland upp till landstingets mål att 80 procent av patienter med akut livshotande tillstånd, prio 1-larm, ska nås inom 15 minuter.

Men det är kommuner som Eskilstuna, Katrineholm och Nyköping, som finns bland landets kommuner med kortast responstider, som drar upp statistiken. I Gnesta når man målen till bara 60 procent och i Vingåker ligger siffran på 30-35 procent.

Samtidigt har Eskilstuna upp till 20 prio 1-larm varje dag, medan Vingåker har ett och Gnesta knappt två.

– Det skulle vara väldigt kostsamt att ställa en ambulans där och det är inte säkert att det kommer minska responstiderna så oerhört mycket, även om vi skulle ha en ambulans där dygnet runt, säger Jörgen Lifvakt.

I stället hoppas ambulanssjukvården i Sörmland att samambulansen, en flerbårsambulans som samtidigt kan ta två liggande och två sittande patienter, ska korta responstiderna.

– Den används främst för att förflytta patienterna i länet och utanför länet, vilket gör att ordinarie ambulanser blir kvar i sitt område i högre omfattning än tidigare, säger Jörgen Lifvakt.

LÄS MER: Fler nödställda nås snabbare med akutsjukbilen

Samambulansen infördes i Vingåker och Katrineholm i maj förra året och sedan dess har de ordinarie ambulanserna haft färre uppdrag och därmed högre beredskap. Men om responstiderna faktiskt minskat är för tidigt att säga.

LÄS MER: Ny akutbil på plats
