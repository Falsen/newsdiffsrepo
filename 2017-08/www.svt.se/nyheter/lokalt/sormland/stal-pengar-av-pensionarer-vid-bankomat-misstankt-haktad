Häktad för stölder från pensionärer vid bankomat
Pontus Kinnander

Under förra veckan skedde tre stölder vid Sveaplan. Alla tre gånger blev pensionärer som precis tagit ut pengar bestulna. I fredags skedde den senaste stölden. Då var polisen på plats med en civilbil och grep en misstänkt tjuv på bar gärning.

Den misstänkte, en 28-årig man, anhölls under fredagskvällen misstänkt för grov stöld. På måndagen hölls häktningsförhandling och efter beslut av tingsrätten häktades mannen misstänkt för två av förra veckans stölder.

I häktningsprotokollet framgår att tingsrätten bedömer att det finns risk att mannen fortsätter sin brottsliga verksamhet om han släpps fri i väntan på ett eventuellt åtal.

Mannen erkänner en av stölderna, men förnekar den andra. Han är känd av polisen sedan tidigare.
