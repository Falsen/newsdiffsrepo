Ratt-tjuvar från BMW-kuppen fortfarande på fri fot
Pontus Kinnander

Det var under natten till måndagen som okända gärningsmän bröt sig in på BMW-butiken i Nyköping. Rutor krossades på över 20 bilar och en mängd bildelar stals.

–	De har fått med sig bland annat rattar, krockkuddar och instrumentpaneler. Det är oftast sådana delar de tar från finare bilar. Det finns tydligen pengar i det, säger Mikael Larsson vid Nyköpingspolisen.

En teknisk utredning är genomförd på platsen och man har säkrat spår efter tjuvarna. Vilka spår vill inte Larsson gå in på.

Fortfarande finns inga misstänkta för den stora stölden, men polisen har ännu inte gått igenom bilder från övervakningskamerorna som fanns i butiken.

Typen av stöld känns igen från tidigare i år då stölder ägde rum ibland annat Örebro, Eskilstuna och Nyköping. Då lyckades polisen hitta de skyldiga och personerna dömdes till fängelse och utvisning.
