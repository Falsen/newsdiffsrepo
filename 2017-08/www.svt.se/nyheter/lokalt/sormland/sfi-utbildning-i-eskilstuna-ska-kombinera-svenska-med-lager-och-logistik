SFI-utbildning kombinerar svenska med lager och logistik
Alexander Weimar

Arbetslösheten i Sörmland är högst i landet och i en ny satsning försöker nu Eskilstuna kommun få fler nyanlända i arbete.

I ett nytt samarbete med flera olika arbetsgivare ges personer som pluggar svenska för invandrare (SFI) möjlighet att kombinera språkstudierna med en utbildning inom lager och logistik.

– Vårt mål är att arbetslösheten 2020 ska vara nere på under tio procent. För att uppnå det försöker vi hitta åtgärder för att täppa till kompetensglappet, säger Marie Svensson (S), ordförande i arbetsmarknads- och vuxenutbildningsnämnden, i ett pressmeddelande.

LÄS MER: Sörmland har högst arbetslöshet i landet

Utbildningen kommer att ges under sammanlagt 42 veckor med start den 21 augusti. Totalt deltar 25 personer och enligt kommunen finns det ett stort anställningsbehov inom lager- och logistikbranschen i framtiden.

– Det är ett viktigt steg att kunna rusta våra elever med den sortens branschkunskap som efterfrågas på arbetsmarknaden. I min undervisning kommer jag att skräddarsy svenskaundervisningen utifrån lager- och logistikbranschen, säger Anita Pihl är lärare på SFI i ett pressmeddelande.
