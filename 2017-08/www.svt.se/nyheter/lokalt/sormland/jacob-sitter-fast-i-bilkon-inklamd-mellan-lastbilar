Jacob satt fast i bilkön – inklämd mellan lastbilar
Pontus Kinnander

Vid 6.30-tiden på onsdagsmorgonen välte en långtradare på riksväg 55 mellan Katrineholm och Norrköping och blev liggande tvärs över vägen. Enligt polisen väntas vägen vara avstängd hela dagen och trafiken leds om via bland annat länsväg 556.

Men innan trafiken leddes om bildades långa köer, där Jacob Turstedt länge satt fast. På morgonen åkte han från hemmet i Norrköping mot Katrineholm för byggjobb vid Kullbergska sjukhuset. Han satt i en bil mellan flera lastbilar och var inställd på att sitta där hela dagen.

– Det är inte så mycket att hetsa upp sig över, det går inte snabbare för det. Man får vara glad att ingen har skadat sig allvarligt, säger han.

LÄS MER: Alexander slog sönder vindrutan och fick ut lastbilschauffören

Hur är det med informationen på plats?

– Jag har inte lyssnat på radion så mycket då man vet att det kommer ta hela dagen. Jag har mest löst de tekniska bitarna hemma med barnhämtning och så.

– Vi ställer oss dock lite frågande till varför man inte kan öppna en sektion i mitträcket så att personbilarna kan komma runt.

Där han satt började lastbilarna bakom under förmiddagen att backa för att vända i en avfart några kilometer bort.

– Det är stora lastbilar och det är en väldigt tight vändplan. Det är tveksamt om det kommer gå.

Men det visade sig att det gick och under förmiddagen lyckades även Jacob ta sig ur bilkön och ta sig till jobbet.
