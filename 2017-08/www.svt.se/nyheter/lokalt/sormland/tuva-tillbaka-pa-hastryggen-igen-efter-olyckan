Tuva tillbaka på hästryggen igen efter den svåra olyckan
Anki Mähler-Onnered

– Jag grät första gången jag red efter olyckan, berättar Tuva Lind.

Den 4 maj var Tuva och två kompisar ute och red i skogen. Hästen som Tuva var medryttare till började skena och sprang ut på väg 230 i närheten av Hyndevad utanför Eskilstuna.

Hästen sprang in i sidan på en passerande bil.

De som sitter i bilen klarar sig, men hästen dör och Tuva skadas svårt.

LÄS MER: Flicka allvarligt skadad i ridolycka

– Jag bröt alla revben på vänster sida och några på höger sida. Sen bröt jag båda nyckelbenen, ledbandet i nacken gick av och även ett ledband i foten. Båda lungorna var dessutom punkterade, säger Tuva.

– När jag vaknade upp var jag helt borta, jag blev inte chockad eller någonting, jag var så lugn av alla tabletter.

Men sen när du förstod vad som hänt, vad tänkte du då?

– Då blev jag väldigt ledsen över att Tova, hästen som jag red, inte fanns längre. Det är det jobbigaste att hon inte klarade sig, säger Tuva.

Hon fick tillbringa två veckor på sjukhus. Sedan fick hon ha nackkrage i tre månader och när hon tog av den kunde hon börja rida igen.

Hon har fått en egen häst – en ponny som heter Morgan. Han står i ett stall långt från stora vägar. Hästen köpte hennes mamma när Tuva fortfarande låg i respirator.

– Hon har berättat för mig att hon först tänkte att jag aldrig mer skulle få rida. Men det är ju det enda jag vill hålla på med, så då köpte hon honom till mig, säger Tuva.

Ridningen betyder allt för henne. Hon började rida redan när hon var tre år och hon går i en klass med ridprofil.

– Olyckan har inte påverkat mig så mycket, men jag har stor respekt för stora vägar och jag saknar ju Tova jättemycket.

– Jag var jätteförsiktig redan innan det här hände och skulle aldrig rida nära en väg. Vi var ju långt från vägen, men hon sprang till vägen av någon anledning.

Nu har hon alltid väst på sig när hon rider.

– Det hade jag inte när olyckan inträffade, säger hon.

Se hela reportaget och hör Tuva berätta på SVT Play.
