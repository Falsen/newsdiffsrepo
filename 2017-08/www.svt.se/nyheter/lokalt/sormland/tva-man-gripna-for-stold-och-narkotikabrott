Två män gripna för stöld och narkotikabrott
Björn Gustavsson

Före midnatt stoppade och kontrollerade polisen en personbil på Fabriksgatan med två män i närmare 30-årsåldern. Polisen fattade då misstanke mot föraren eftersom han saknade körkort och uppfattades som narkotikapåverkad. Han misstänks därför för drograttfylleri och olovlig körning.

Polisen misstänkte även passageraren för att vara narkotikapåverkad och efter en husrannsakan av bilen anträffades cannabis och ett stulet kontokort.

– Vi hittade ett kontokort med mera som inte tillhörde männen och var anmäld stulen. Sen hittade vi även cannabis i små red line-påsar, säger Roland Lindkvist, vakthavande befäl.

Vid senare tillfälle gjordes även en husrannsakan av den ena mannens hem där man hittade mer cannabis.

– Det var åtminstone cannabis i den mängd så att det räknas till normalgraden, säger Roland Lindkvist, vakthavande befäl.

Båda greps och fördes till Katrineholms polisstation för förhör. Misstankarna mot de båda avser stöld och narkotikabrott av normalgraden. Båda är också sedan tidigare kända av polisen.
