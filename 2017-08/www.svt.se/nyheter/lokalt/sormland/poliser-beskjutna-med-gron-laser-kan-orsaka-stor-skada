Poliser ”beskjutna” med grön laser: ”Kan orsaka stor skada”
Pontus Kinnander

I förra veckan fick en polis i Torshälla en grön laserstråle i ögat, enligt Eskilstuna-Kuriren. En minderårig pojke låg bakom det hela och brottet rubriceras som misshandel. Pojkens mamma är misstänkt för medhjälp till misshandel. Polismannen ska ha fått rejält ont i ögat.

I helgen skedde en liknande incident i Strängnäs och nu går polisen ut på sociala medier och varnar för laserpekarna.

–	Det som ser ut som en leksak kan få katastrofala följder, både för dig som använder den och den som drabbas, skriver kommunpolisen Peter Sigurd på Facebook.

Laserpekare kräver tillstånd och får man den gröna lasern i ögonen kan man få obotliga skador, enligt Strålsäkerhetsmyndigheten.

–	”Skjuter” man en grön laser i ögat och skador uppstår kan man dömas till misshandel, alternativt grov misshandel, skriver Peter Sigurd.

Polisen råder nu föräldrar, lärare och fritidsgårdspersonal att vara vaksamma kring lasrarna.

–	De är små och ser oftast ut som en bläckpenna. De ser inte mycket ut för världen men kan orsaka stor skada, enligt Peter Sigurd.
