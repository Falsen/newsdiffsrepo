Dans på tolvslaget ska väcka frågor om andlighet
Cecilia Persson

Anna Efraimsson är dramaturg och en av initiativtagarna bakom verket.

– Vi fick en beställning från Scenkonst Sörmland om att skapa ett verk i det offentliga rummet på temat riter och religositet. Vi testar att skapa som en andlig fritidsgård – som inte är religiös i den meningen.

Urpremiären är i Eskilstuna där Bodywood pågår till den 2 september. Vid klockan tolv varje dag öppnas den förgyllda containern som står bredvid fontänen på torget. Det är då som dansarna, mitt framför förbipasserande på Fristadstorget, börjar sin föreställning.

– Det är väldigt speciellt att spela på det här sättet. Vi vill att det ska vara en öppen mötesplats, säger Anna Efraimsson.

Temat för verket är bland annat individualism och vad som händer i mötet mellan det sekulära och religösa. Men konstverket sträcker sig längre än dansuppvisningen. Under två timmar på eftermiddagarna varje dag får också besökare möjligheten att vara med på andakt, prova sekulära riter, gå på ”växtspa” eller bara fika med ensemblen.

– Vi märker att olika konstformer har högre trösklar för att alla människor ska ta del av det. Då tänker vi att ett sätt att komma över trösklarna är att söka upp människor där de finns, och var finns de? Bland annat på torg, säger Annette Taranto, producent på Scenkonst Sörmland.

15-åriga Fadumo Shire var en av dem som stannade till vid Fristadstorget för att titta på Bodywood. Hon gillar dans och brukar mest kolla på dansvideor på nätet.

Vad tycker du om att det kommer dans till torget?

– Det är faktiskt lite spännande, och samtidigt lite konstigt. För hon lägger vatten fram och tillbaka och man undrar vad som händer liksom, säger Fadumo Shire och syftar på en del av föreställningen.

– Vi hoppas att folk ska vilja dela med sig, prata med dansarna och oss samt dela med sig av sina frågor och reflektioner, säger Annette Taranto.

Bodywood är en turné som fortsätter till Stora Torget i Nyköping där det spelas mellan 11-23 september.
