Bostadsbolaget vill bygga bort bilbränderna
Robert Gustavsson

Bostadsområdet Skallberget är ett av de hårdast drabbade i Västerås när det gäller bilbränder. Nu har bostadsbolaget i området fått nog och bygger helt enkelt bort de hårdast drabbade parkeringsytorna.

– Dels så får man ju bort dom här öppna ytorna. Dom ytorna som kanske är bortglömda och inte belysta. Människor är inte på de här områdena. Kan man få dit bostäder istället så rör sig människor på ett helt annat sätt i området. Det går inte att gömma sig, säger Christian Brobeck, vd Aroseken.

Det handlar om cirka 40 hyreslägenheter i ett höghus, samt ett radhusområde med cirka 18 nya radhus i äganderättsform som Aroseken vill bygga.

I och med den förtätningen av området försvinner en del grönytor och parkeringsplatser från marken. Det har oroat en del av de boende på Skallberget.

– Det försvinner inga parkeringsytor. Snarare förstärker vi parkeringsytorna på Skallberget. Vi tar bort de stora öppna parkeringsytorna och ersätter dem med ett parkeringsdäck där bilarna står tätare, säger Christian Brobeck.

– Det kommer att stöta bort element därifrån som tyvärr gör livet tråkigt för många. Vi är övertygade om att det kommer bli ett bättre område, avslutar han.
