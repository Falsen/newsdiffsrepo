Kulturell joggingtur i Västerås
Christoffer Söderman

På tisdagen den 22 augusti kommer ett lite speciellt motionspass att utgå från museet vid Karlsgatan 2 i Västerås.

I 45 minuter får de som vill ge sig ut på en joggingrunda runt om i city och samtidigt lära sig om den offentliga konsten under ledning av Jenny Hellberg och Mikael Reuter vid Västerås konstmuseum.

– Vi fick idén eftersom vi båda tycker om att röra på oss båda två och så ville vi kombinera konst med motion, säger Jenny Hellberg intendent vid Västerås konstmuseum.

Konstjoggen kommer gå till så att deltagarna kommer att ta rygg på Jenny och springa runt i centrala Västerås. Vid de drygt 15 stycken konstverken kommer sedan Mikael att stå och berätta om skulpturerna.

– Vi kommer också göra olika rörelser vid skulpturerna, till exempel armhävningar mot dem, säger Jenny Hellberg.

Samling kommer ske vid entrén till Karlsgatan 2. Passet den 22 augusti kommer vara mellan 11.00-11.45, den 5 september kommer ytterligare ett tillfälle för den som intresserad.

– Du behöver inte vara superjoggare, men det är bra att komma i bekväma kläder och skor. Tanken är att göra något man inte gör i vanliga fall och få lite kultur också, säger Jenny Hellberg.
