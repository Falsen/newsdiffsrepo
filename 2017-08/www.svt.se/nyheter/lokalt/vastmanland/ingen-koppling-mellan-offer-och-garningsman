Ingen koppling mellan offer och gärningsman
Ann-Sofie Sannemalm

De nya uppgifterna är tänkt att släppas av åklagaren på fredag – efter omhäktningsförhandlingen – men redan i dag kan alltså SVT Västmanland avslöja delar av innehållet.

Det var den 1 augusti som den 55-åriga kvinnan mördades mitt på dagen vid en återvinningsstation på Olbergavägen i Surahammar.

31-åringen greps och anhölls bara några dagar efter dådet sedan vittnen sett en man försvinna i en firmabil i hög fart från platsen.

Vid häktningsförhandlingen nekade han till mord. Däremot har han erkänt att han varit vid återvinningsstationen den aktuella dagen. Och trots ett idogt arbete har polisen inte lyckats hitta någon koppling mellan honom och den mördade kvinnan.

LÄS MER: Mordmisstänkta 30-åringen tidigare åtalad för dödshot

Flera poliser – oberoende av varandra – har tidigare sagt till SVT Västmanland att det rör sig om ett vansinnesdåd.

Motivet är hittills okänt. Polis och åklagare har varit ytterst förtegna om utredningen. Men flera av utredarna har beskrivit stämningen i mordgruppen som ”mycket bra” och att ”utredningen går framåt”.

Den 55-åriga kvinnan jobbade som förskollärare i Västerås.

Eftersom utredningen ännu inte är klar tänker åklagaren begära förlängd åtalstid. Omhäktningsförhandling blir på fredag.
