Allt fler vill bli skuldfria i länet
Emma Larsson

334 ansökningar om skuldsanering i Västmanland kom in till Kronofogden under första halvåret 2017. Det i jämförelse med förra årets 212 ansökningar under samma period ger en ökning med 58 procent.

– Man kan se skuldsanering som en ekonomisk rehabilitering, där någon som har haft skulder i många år får möjlighet att starta om med nya förutsättningar. Det är glädjande att fler överskuldsatta nu får den chansen, säger Anders Rabenius, teamchef på Kronofogden, i ett pressmeddelande.

De nya lagändringarna innebär att det är enklare att ansöka om skuldsanering. Det efterfrågas färre uppgifter och så går det även att ansöka på webben.

Men ökningen innebär även längre väntetider hos Kronofogden.

– Vi har vidtagit flera åtgärder för att så snabbt som möjligt pröva alla ansökningar. Bland annat har vi förändrat våra arbetssätt och ökat anatalet handläggare, säger Anders Rabenius, teamchef på Kronofogden, i ett pressmeddelande.
