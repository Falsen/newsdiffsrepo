Publicerad:18 augusti 2017 16.41Uppdaterad:19 augusti 2017 09.49
SVT Nyheter Västmanland
Ann-Sofie Sannemalm

Det kom in larm om att en skottlossning skett vid korsningen Köpingsvägen/Spantgatan i Västerås klockan 15:38. När polisen kom till platsen hittade de två personer som blivit skjutna.

– Det stämmer att en skottlossning skett, säger Lars Jansson, lokalpolisområdeschef i Västerås.

Är det någon gripen?

– Inte i nuläget.Vad händer nu?

– Det är en massa åtgärder som vidtas just nu.

Finns det någon fara för allmänheten att vistas på Hammarby?

– Nej, nu är det ju poliser där, säger Lars Jansson.

Ärendet rubriceras just nu som försök till mord.

Vid 18.30-tiden var läget oförändrat – fortfarande ingen gripen.

–Nu pågår en teknisk undersökning och vi gör också ett antal förhör med boende, så kallad dörrknackning. Vi vill också att de som har passerat platsen vid den tidpunkten tar kontakt med oss, säger polisens presstalesperson Anders Hedström.

En av de skottskadade ska vara lindrigare skadad – den andra något allvarligare skadad.

Är de kända av polisen sedan tidigare?

– Det är inget vi kommenterar, säger Anders Hedström.

Senare under kvällen kunde avspärrningarna på platsen hävas. Enligt uppgifter till VLT ska hylsor som hittades på platsen vara från ett automatvapen av typen Kalasjnikov – men det är inget som polisen vill kommentera i nuläget.

– Vi har inte gått ut med något sådant. Det har tagits beslag av hylsor på plats, vad det är får utredningen visa, säger Anders Hedström.

Enligt vittnen har en man hörts ropa på hjälp.

– Jag stod på balkongen när jag hörde två smällar och sen kom säkert tio smällar till. Det lät nästan som bomber. Sen hörde jag någon som ropade på hjälp, jag vet inte om det var någon som hade blivit skjuten, säger ett vittne till SVT Västmanland.

Vittnet berättar att det var många barn som var ute och lekte när skotten hördes och att det gjorde många grannar skärrade.

– Det var jätteobehagligt eftersom det var så mycket barn ute, säger vittnet som bor i området.

Vittnet berättar att flera grannar har sett en man liggandes i gräset vid Hammarby som blivit skjuten i nedre delen av kroppen. Mannen ska sedan ha blivit hämtad av ambulans.

– Jag såg också en polishund som fick upp något spår vid en av portarna i området och då utökade polisen avspärrningarna, säger vittnet.

Enligt vittnet ska det även ha varit poliser och tekniker på plats inne i en närliggande restaurang på Hammarby.
