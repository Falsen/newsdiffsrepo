Domstol säger ja till muddring i Mälaren
Christoffer Söderman

På onsdagen beviljade mark- och miljödomstolen Västerås och Köpings kommun att muddra i respektive hamn samt behandla muddermassorna.

– Det glädjer oss att utslaget i Mark- och miljödomstolen är positivt. Det betyder att vi kan arbeta vidare i Mälarprojektet och utveckla hamnarna i Västerås och Köping, säger Anders Teljebäck, kommunstyrelsens ordförande i Västerås, i ett pressmeddelande.

Syftet med Mälarprojektet är att förbättra sjösäkerheten och tillgängligheten i de allmänna farlederna genom Södertälje kanal och Mälaren. Kommunerna vill att hamnen ska kunna ta emot större och mer djupgående fartyg i framtiden och då behöver man bredda och fördjupa både hamnar och farleden.

– Det här är en satsning för framtiden och främjar näringsliv och invånare i vår region. Genom sjöfarten kan mer gods transporteras till våra hamnar på ett mer klimatsmart sätt, säger Elizabeth Salomonsson, kommunstyrelsens ordförande i Köpings kommun.

Muddringsarbetena i Mälaren kommer att genomföras under hösten 2019 och hamnprojektets första fas beräknas vara klart 2020.
