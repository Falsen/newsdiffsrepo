Ingick självmordspakt – båda överlevde bilkraschen
Ann-Sofie Sannemalm

– Det är ett väldigt ovanligt fall. Man kan inte straffas för självmord, däremot är det straffbart att försöka ha ihjäl någon annan. Det är därför jag har åtalat och jag överlämnar det till rätten för bedömning, säger kammaråklagare Fredrik Sandberg.

Det var i november förra året som kvinnorna, 24 och 29 år, båda påverkade av alkohol, satte sig i en bil och körde runt för att välja ut platsen de båda skulle dö på.

På länsväg 252, längs Hammarleden i Surahammar, bestämde de sig för att köra in i ett träd.

Ingen av dem hade bälten och airbagen på passagerarsidan var urkopplad men inte förarplatsens då det inte gick.

Enligt åklagaren kördes bilen i hög fart. Men ingen av dem dog vid kraschen. Föraren undkom näst intill oskadd, passageraren fick inte heller så stora skador.

– Man kan tycka att det kvittar vem som kör bilen vid en gemensam överenskommelse att döda varandra, men man kan inte samtycka till det allvarliga brottet, säger Fredrik Sandberg.

Hade de skrivit avskedsbrev?– Nej, men en av kvinnorna hade lämnat i väg sin hund så att den inte skulle bli ensam.

Kvinnorna har tidigare jobbat tillsammans men det var under en kryssning de blev vänner. De kom att öppna sig för varandra och båda insåg att de mådde dåligt. Under långa promenader och via sms diskuterade de olika metoder för att avsluta sina liv.

I förhör har 29-åringen sagt att ”de hade en självmordspakt” men att det inte gick som de hade tänkt sig. Inledningsvis nekade den 24-åriga kvinnan och sa att de hade väjt för en älg. Senare erkände hon självmordsplanerna.

Efter händelsen fick båda hjälp i samtalsterapi.
