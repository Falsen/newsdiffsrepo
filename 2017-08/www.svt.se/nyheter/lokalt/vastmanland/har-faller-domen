Arbogarättegången: Johanna Möller döms till livstids fängelse
Ann-Sofie Sannemalm

Johanna Möller, som tidigare har benämnts som ”42-åringen” eller ”Arbogakvinnan”, döms på samtliga åtalspunkter: mord och försök till mord på föräldrarna, anstiftan av mord på maken samt stämpling till mord i några fall.

Dessutom stämpling till grov misshandel i ett fall, grovt bedrägeri, försök till grovt bedrägeri medelst brukande av falsk urkund, givande av muta, urkundsförfalskning, och hot mot tjänsteman. Påföljden är livstids fängelse, meddelar tingsrätten.

Domen kommer att överklagas, meddelar Möllers advokat Amanda Hikes.

– Efter beslutet om övertygande bevisning i juni var det väntat, men min klient anser det vara helt felaktigt och vi kommer överklaga, säger advokaten.

LÄS MER: Arbogafallet – detta har hänt

Mohammad Rajabi, som har benämnts som ”ex-pojkvännen”, döms till 14 års fängelse. En av rättens ledamöter är skiljaktig och vill bestämma påföljden till fängelse i 12 år. Han utvisas och förbjuds att återvända till Sverige.

Rajabis ålder har varit en stor fråga, och den anses inte vara fastställd. Myndigheter i Iran har dock stött Rajabis uppgifter om att han var 20 år gammal när brotten begicks.

Lars Järesten är försvarare för Mohammad Rajabi. Han säger att han är ganska nöjd med domen.

– 14 år är som jag ser det en relativt rimlig dom som jag ser det, säger han till Sveriges Radio.

– Det finns ett antal förmildrande omständigheter, framförallt har han varit under stark beroendeställning till Johanna Möller och varit duperad av henne, som jag ser det.

LÄS MER: Allt om Arbogafallet

Flera misstänkta

Åklagare Jessica Wenna berättar att tre anhöriga till Johanna Möller är fortsatt misstänkta för inblandning i mordet på Möllers exmake, det framgår av domen. Det fortsatta arbetet kring utredningen är enligt Jessica Wenna beroende på bevisning i ett annat land.

LÄS MER: ”Finns inga skäl att överklaga

– Det finns i nuläget ingen anledning att väcka åtal mot de personerna. Vi avvaktar utredningsåtgärder i ett annat land. Vi är beroende av det i nuläget, säger hon.

Johanna Möller tänker överklaga domen — något som åklagaren inte har några planer på.

LÄS MER: Möller vill överklaga: ”Anser sig oskyldigt dömd”

– Det finns inga skäl att överklaga, säger Jessica Wenna.

Utöver fängelsedomarna ska såväl Johanna Möller som Mohammad Rajabi betala skadestånd till anhöriga till de mördade. Det handlar om Möllers tidigare makes familj och medlemmar ur hennes egen familj.

Skadeståndsbeloppen varierar mellan drygt 45.000 kronor och drygt 105.000 kronor.

Möller ska även betala ett skadestånd på 267.000 kronor till ett försäkringsbolag. Hon försökte få ut en stor livförsäkring som hon tecknat i sin makes namn.

Mohammad Rajabi döms att betala ett relativt stort skadestånd, 244 000 kronor, till Johanna Möllers mor, som alltså överlevde den knivattack där Möllers far mördades.

LÄS MER: 42-åringens ex: ”Aldrig varit med om så sjuka saker”

Mohammad Rajabi har erkänt mord och mordförsök på Johanna Möllers föräldrar. Men vad gäller mordet på maken finns inget erkännande och rätten har inte kunnat fastslå exakt hur, eller ens var, det ska ha skett.

Tingsrätten konstaterar att Möller har gjort sig skyldig till flera fall av stämpling till mord mot maken. Hon har efter hans död lämnat olika uppgifter om hur han dog till olika personer.

”Vid en samlad bedömning anser tingsrätten att det måste kunna hållas för visst att Johanna Möller var inblandad i mordet på [maken]”, står det i domen.

Vidare: ”Eftersom det inte har blivit klarlagt exakt hur [maken] mördades och inte heller om det fanns några andra personer på [sommarstugan] går det inte att säga att Johanna Möller agerade på ett sätt som gjorde henne till gärningsman eller ens medhjälpare. Däremot måste hon i vart fall ha anstiftat mordet.”

Under rättegången hävdade Johanna Möllers advokat Amanda Hikes att det inte har fastslagits att maken faktiskt blivit mördad. Bevisningen är enligt rättsexperter inte till 100 procent övertygande, men i domen konstateras att det är otroligt att maken drunknade genom en olyckshändelse eller begick självmord.

Åklagarna har hävdat att han dödades på annan plats och att kroppen sedan dumpades i sjön vid sommarstugan.

”Det måste anses ha blivit klarlagt att [maken] inte drunknade i Hjälmaren, där det tydligen kryllade av kiselalger, utan att han antingen kvävdes till döds eller blev dränkt i något annat vatten som då inte var rikt på kiselalger”, skriver tingsrätten i domen.

Enligt Kenneth Ågren vid polisen i Västmanland så jobbar man vidare med mordet på Möllers make.

– Där finns fler misstänkta i det fallet. Vi väntar svar från utlandet, säger Ågren till Sveriges Radio.

Johanna Möller och Mohammad Rajabi åtalades den 28 april och den 8 maj inleddes den 20 dagar långa förhandlingen, i timmar uträknat 139,5.

Den 28 juni konstaterade rätten att Johanna Möller och hennes Mohammad Rajabi var skyldiga till mordet på pappan, och att Johanna Möller var skyldig till anstiftan till mord på sin make.
