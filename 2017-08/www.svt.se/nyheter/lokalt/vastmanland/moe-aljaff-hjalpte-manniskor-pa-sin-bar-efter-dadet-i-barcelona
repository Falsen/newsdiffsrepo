Moe Aljaff hjälpte människor på sin bar efter dådet på La Rambla
Lisa Andreasson

Moe Aljaff från Västerås har bott i Barcelona i två år. När dådet hände på La Rambla igår var han på gymmet som ligger i närheten av gatan.

– Det började spridas rykten om det var någon som sköt men så var det ju inte.

Han tog sig därifrån till en bar lite längre bort från gatan. Där försökte han ringa till sin kollega som han äger baren tillsammans med.

– Då var jag rädd, för han svarade inte i sin telefon och han brukar alltid åka genom La Rambla på väg till jobbet.

– Men jag fick tag på honom efter en stund och han var okej.

Under timmarna som fortlöpte såg han flera poliserpatruller som rörde sig i närheten. Och när han väl vågade ut sig på gatorna igen möttes han av ett folkhav.

– Det var så mycket folk på gatan men det var helt knäpptyst. Det var ingen som sa någonting.

Moe Aljaff och hans kollega valde då att öppna sin bar som vanligt på kvällen vid nio. Något som uppskattades av många.

– Det kom in många människor som ville använda wifi och kontakta sina anhöriga eller bara komma bort från kaoset där ute.

– Vi spelade reggae och försökte ha en lugn stämning trots allt. Många tackade oss för att vi hade öppet, säger han.

Idag, dagen efter dåden, när Moe Aljaff rörde sig i innerstaden i Barcelona möttes han av en syn som ändå gjorde honom glad.

– Det är hemskt det som har hänt men folk var ändå ute i staden. Jag åkte förbi några turistattraktioner och det var kö till dem. Det kändes bra, för det värsta vi kan göra är att ge in för rädslan.
