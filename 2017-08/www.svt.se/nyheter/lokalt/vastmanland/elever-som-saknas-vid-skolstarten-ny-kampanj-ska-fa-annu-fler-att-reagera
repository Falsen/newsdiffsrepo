Elever som saknas vid skolstarten – ny kampanj ska få ännu fler att reagera
Johanna Olofsson

Det är Nationella kompetensteamet mot hedersrelaterat våld och förtryck som tillsammans med landets länsstyrelser ligger bakom kampanjen. En uppföljning på det arbete som gjordes i våras för att informera skolpersonal om riskfaktorer att vara uppmärksam på inför sommarlovet.

– Det var någon som kommenterade att vi kanske är lite sent ute när sommarlovet redan har varit, men det här är en fortsättning på den kampanj länsstyrelserna drev i våras för att fånga upp dem innan sommarlovet, säger Juno Blom, utvecklingsstödjare vid det nationella kompetensteamet.

Juno Blom tror på tidiga åtgärder och att problematiken hela tiden lyfts, för att övergreppen inte ska kunna fortgå.

– Det handlar om att så många som möjligt ska vara med och se till så inga barn går under radarn, säger hon.

LÄS MER: Bortgift under sommarlovet – föräldrarna häktade

Höstens informationskampanj lyfter skyldigheter och möjligheter när en elev saknas vid skolstart. Vad en kan göra som kompis, skolpersonal eller myndighetsperson då ett barn inte dyker upp igen efter sommarens semesterresa.

Issis Melin arbetar som kurator i Västerås kommun och har ett specialuppdrag just när det gäller frågor kring hedersförtryck. Hon upplever att kunskapen har ökat under åren.

– Skolan har blivit mycket bättre på att uppmärksamma hedersförtryck och elever som inte kommer tillbaka men vi måste fortsätta utbilda i de här frågorna. Det kommer nya rektorer, ny personal, ny-exade som inte stött på frågan – det behövs påfyllning hela tiden, säger hon.

Samtliga rektorer inom den kommunala grundskolan i länet har fått ett utskick med information kring lagstiftningen och en uppmaning om att vara uppmärksamma och anmäla till socialtjänsten vid misstankar om att barn förts bort – en uppmaning som gäller hela året.

– Vanligast är det att det händer på loven men det kan också vara elever som bara blir lediga mitt i terminen och så vet man inte vart de tagit vägen, säger Issis Melin.
