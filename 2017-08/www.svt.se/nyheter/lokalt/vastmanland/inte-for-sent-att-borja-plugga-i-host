Inte för sent att börja plugga på högskolan i höst
Fredrik Björkholm

Trots att drygt 1.000 färre sökt till MDH:s utbildningar nu i höst jämfört med förra året så är Högskolan nöjd med antalet studenter.

– Vi följer en trend som är nationell och tappet är väntat, men vi står oss ändå bra i konkurrensen, säger Susan Sahlberg på antagningsenheten på Mälardalens Högskola.

Till hösten har drygt 26.000 sökt någon utbildning på Mälardalens Högskola.

Trenden från de senaste åren består och de populäraste utbildningarna är; sjuksköterska, socionom, ekonom och fysioterapeut. Även att utbilda sig till förskollärare är fortsatt populärt, medan utbildningarna till mellan- och högstadielärare samt till gymnasielärare inte har samma söktryck.

– Våra ingenjörsutbildningar har i stort samma antal sökande som tidigare år, säger Susan Sahlberg.

Inga längre program har ställts in till hösten, men däremot enstaka kurser.

– Vi har ställt in elva kurser, vilket är färre jämfört med förra året då vi ställde in 19 stycken, säger Susan Sahlberg.

Hur många studenter som faktiskt kommer att plugga på Mälardalens Högskola under hösten är ännu oklart då den sena antagningen fortfarande är öppen. Det finns alltså möjlighet att ännu komma in på en utbildning.
