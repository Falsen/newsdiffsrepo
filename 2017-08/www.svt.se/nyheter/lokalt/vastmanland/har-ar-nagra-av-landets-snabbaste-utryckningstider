Snabba utryckningstider inom ambulanssjukvården
Johanna Olofsson

– Är det ett hjärtstopp så är ju tiden helt avgörande. I övriga fall kan tiden vara lite mindre viktig, men har du fått en stroke till exempel är tiden till behandling avgörande. Vi skulle inte åka fort om det inte var så att tiden räknades, säger Fredrik Leek som är chef för ambulanssjukvården i Västmanland.

Siffror för 2015 från Sveriges kommuner och landsting visar mediantider, från besvarat larmsamtal till det att ambulansen är på plats, på som lägst mellan 8 och 9 minuter för ett par av länets kommuner. Köping hade då den snabbaste mediantiden i hela landet.

Sedan dess har larmhanteringen i länet gått över från SOS Alarm till en egen larmcentral och från och med förra året är prio 1-larmen dessutom uppdelade i två kategorier, 1A, där ambulans skickas direkt utan vidare frågor och 1B där det ges utrymme för ett par kontrollfrågor för att säkerställa en korrekt bedömning. Mediantiderna för de högst prioriterade larmen har minskat ytterligare.

– Vi har fått en totaltid som är betydligt lägre. I dagsläget når vi närmare 90 procent av larmen inom 15 minuter. För tio år sedan låg vår måluppfyllnad om att vara på plats inom 15 minuter på 76 procent, säger Fredrik Leek.

Köping har sedan Sveriges kommuner och landstings senaste jämförbara samanställning från 2015 också fått en egen ambulansstation.

– Vi har jobbat med placeringen av ambulansstationerna, vi har jobbat med att svara på larmen och att få ut larmen, så det är hela kedjan vi har förbättrat egentligen, säger Fredrik Leek.

För de högst prioriterade larmen kryper de snabbaste mediantiderna idag ner mot sju minuter.

Längst tid tar det för ambulansen att komma fram till de larm som rings in från Skinnskatteberg. Vid mätningen 2015 tog det dryga 22 minuter i mediantid till dess att ambulansen var på plats där. Flera dyrbara minuter senare än länets övriga kommuner, varav hälften nåddes på runt 15 minuter och resten på tio eller mindre.

I dagsläget ligger tiden för att komma ut till Skinnskatteberg på strax under 18 minuter.

– Det är svårt i områden med lågt invånarantal eftersom man inte kan lägga en ambulans där – den blir inte använd. Vi har istället ett samarbete med räddningstjänsten i Skinnskatteberg som åker ut på våra Prio 1-larm, så folk får hjälp fort, men ambulansen dröjer en liten stund, säger Fredrik Leek som tror att tiderna kan minskas ytterligare.

– Jag ser att vi kan trimma det ytterligare. Med placering av ambulanser och att jobba med hur man tar sig ut, vilka vägar man åker och så, säger han.
