Stark kritik riktas mot Överförmyndarnämnden
Emma Larsson

– Kritiken är berättigad i många fall, det är ingen tvekan om det. Jag tar allvarligt på det här och det är något som vi just nu prioriterar, att komma till rätta med de här svagheterna som vi har haft i organisationen, säger Örjan Andersson, ordförande för Överförmyndarnämnden.

Stockholms länsstyrelse pekar på stora administrativa brister hos Överförmyndarnämnden i Hallstahammars kommun.

I en rapport tar länsstyrelsen bland annat upp att akter saknas, årsräkningar och förteckningar har inte lämnats in, beslut om förvaltarskap har inte omprövats och handläggningen har brustit.

Örjan Andersson tror att det har blivit såhär på grund av en kombination av en liten organisation med en sårbarhet bland personalen, sjukperioder och en väldigt stor arbetsbelastning när det kom många ensamkommande barn till kommunen.

Varför har ni låtit det här pågå så lång tid, har ni bara struntat i det?

– Nej absolut inte, det har vi inte gjort. Den arbetsbelastningen som blev och de sjukperioderna som varit bland personalen har gjort att man helt enkelt inte hunnit med, säger Örjan Andersson.

Vad får det här för konsekvenser för huvudmännen?

– Vi har gjort den bedömningen att det hittills inte kommer att drabba någon, utan vi är ganska övertygande om att det är en administrativ- och organisationsbrist, säger Örjan Andersson.

För att komma till rätta med problemen utreds nu möjligheten att slå ihop verksamheten med grannkommunerna Köping, Arboga och Kungsör.

– Vi har inlett en diskussion och ett samarbete med KAK-regionen och deras Överförmyndarverksamhet, som då skulle skapa en större trygghet och en mer hållbar organisation för den här verksamheten, säger Örjan Andersson.
