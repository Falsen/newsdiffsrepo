Skytten fortfarande på fri fot
Ann-Sofie Sannemalm

Det var i fredags eftermiddag som två män sköts bakom en restaurang på Kölgatan på Hammarby. Vapnet: ett automatvapen, troligen en kalashnikov. Polisens tekniker hittade flera tomhylsor på brottsplatsen.

– Skytten visste att de här personerna befann sig på baksidan av restaurangen, det här rör sig inte om någon slumpmässig skjutning, den var riktad mot de här personerna, säger Bengt Nordlöf.

Vad offren, en 21-årig västeråsare och en 33-årig man från Eskilstuna, gjorde där vill polisen inte kommentera.

21-åringen är allvarligt skadad och vårdas ännu på sjukhuset. 33-åringen kom lindringt undan.

– Jag mår bra, men vill inte prata om det, säger 33-åringen till SVT Västmanland.

Efter skottlossningen försvann skytten och ytterligare en man på moped.

LÄS MER: Polisen intresserad av moped efter skjutning i Västerås

– Enligt vittnesuppgifter flydde de i östlig riktning, på cykelbanan som går in mot stan fram till Djuphamnsvägen. Men det är inte bekräftade uppgifter att det har gått till på det här sättet, därför behöver vi ha in alla möjliga vittnesiakttagelser, säger Nordlöf.

Han tror att fler personer kan ha sett något, både före och efter skottlossningen, men valt att inte larma polisen.

– Vi uppmanar dem att kontakta oss. Vi kommer att genomföra ytterligare dörrknackningar i området och ser man poliser på gatan får man gärna ta kontakt. En iakttagelse kan vara värt väldigt mycket i det här fallet.

Har ni några misstänkta?

– Nej.

Vad har offren sagt i förhören?

– Det kan jag inte gå in på.

Finns det risk för ytterligare skjutningar?

– Det finns alltid en risk för vedergällning, men jag kan inte kommentera den biten just nu.

Dödsskjutningen av en man i Uppsala samma kväll – finns det något samband?

– Nej, vi ser ingen koppling eller samband.

Ser ni något motiv?

– Vi har olika motivbilder som vi arbetar utifrån, men inget som jag kan säga just nu.

De båda är kända av polisen sedan tidigare. 21-åringen är tidigare dömd för ringa narkotikabrott vid åtminstone två tillfällen.
