Polisen: Har prioriterat närvaron istället
Ann-Sofie Sannemalm

– Vi upplät lokalen i samband med att vi skrev på medborgarlöftena, säger Per-Olof Rask vid Västerås stad.

Lokalen, som polisen blivit erbjuden, ligger i Bäckbyhuset.

– Polisen ville sätta upp en logga på taket men för det krävs ett bygglov. Någon sådan ansökan har jag inte sett än, vi har i alla fall lovat hantera den ansökan så fort som möjligt, säger Per-Olov Rask.

Anledningen till att ett lokalt poliskontor skulle upprättas var stök, bilbränder och oro på området.

I februari sa Carin Götblad till VLT att ”vi har börjat med diskussioner med kommunen, men vi väntar inte på lokalen för att vi ska komma igång. Lokalen ska vara centralt placerad men får inte vara för dyr”.

LÄS MER: Bäckbyborna positiva till fler poliser

Per-Olof Rask säger att han önskat att det gått lite snabbare med tanke på omständigheterna.

– Men jag har ingen kritik eller uppfattning, vi har gjort det vi ska enligt den överenskommelsen vi gjorde med polisen.

Sommarbemanningen hos polisen och ett ansträngt läge med de grova brottsutredningarna gör att poliskontoret ännu inte blivit verklighet.

LÄS MER: Polisen: Läget är ansträngt

– Vi har velat skynda på det men vi måste också klara av det. Vi har prioriterat vår närvaro på Bäckby, men inte fokuserat på lokalen, säger Ulrika Envall Nilsson, kanslichef på lokalpolisområde Västerås.

När blir det ett lokalt polisområdeskontor då?

– Nu under hösten, det är vår avsikt att genomföra det. Det är symboliskt viktigt att polisen finns där med ett kontor och en skylt – men det är vår ökade närvaro som är allra viktigast och den är redan påbörjad, säger Envall Nilsson.

Enligt Carin Götblad rullar allt på enligt planerna.

– Vi kommer inte kunna ha fast bemanning utan fasta öppettider ett par timmar i veckan, säger Götblad.
