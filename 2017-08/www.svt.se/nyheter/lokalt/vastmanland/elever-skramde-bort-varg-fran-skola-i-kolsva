Elever skrämde bort varg från skola i Kolsva
Christoffer Söderman

”Vargen passerade just skolgården. Ungdomar skrämde iväg den”,  skriver Malmaskolan i Kolsva på sociala medier.

– Vi är på plats vid skolan för att skapa trygghet. Om vi gör några observationer så konstaktar vi länsstyrelsen, säger Jonas Partheen, presstalesman vid polisen i Västmanland.

Enligt Jonas Partheen har länsstyrelsen i Västmanland skickat efter jägare som ska komma till platsen och eftersöka vargen.

Vargen ska ha gått över större delen av skolgården innan den blev ivägjagad av elever på högstadiet.

– Vi tar det på fullaste allvar, säger Gun-Marie Persson, rektor på Malmaskolan i Kolsva.

Vad säger ni till oroliga föräldrar?

– Det vi kan säga är att vi nu har extra mycket personal ute på rasterna och under dagen kommer det tas ett beslut om hur vi gör under morgondagen, säger Gun-Marie Persson.

Under fredagen beviljade länsstyrelsen Västmanland återigen en ansökan om skyddsjakt efter samma varg som tidigare under sommaren har orsakat problem i Kolsva.

TV: Turerna kring skyddsjakten på vargen i Kolsva

Skyddsjaktsområdet har denna gång utökats och inkluderar nu även Solmyra i Skinnskattebergs kommun.

Det var i juni som vargen för första gången sågs till i Kolsva. Sedan dess har vargen synts till ett flertal gånger och tagit minst en hund och två katter.

LÄS MER: Kolsva-vargen dödade hans hund – får ersättning

Enligt polisen har flera observationer av vargen har kommit in från Kolsva i Köping under dagen. Polis finns på plats och kommer fortsätta att finnas i området. Undervisningen i skolorna ska pågå som vanligt.

Enligt ett pressmeddelande från Köpings kommun har flera åtgärder vidtagits. Bland annat har Kolsva kommundel samlat ledningsgruppen, kommunens säkerhetssamordnare är kontaktad och skolorna i Kolsva har ökat närvaron av vuxna på rasterna.

Kommunen kommer uppdatera informationen på deras hemsida om något nytt framkommer.
