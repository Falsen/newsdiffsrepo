Efter hoten mot sjukvårdspersonal – nu kräver L tuffare straff
Ann-Sofie Sannemalm

– Ska vi kunna signalera till de som hotar och beter sig illa, till exempel på sjukhusen, så måste straffen höjas, säger Roger Haddad.

Minimistraffet för hot mot tjänsteman bör vara, enligt Liberalerna, fängelse i sex månader. Inte böter som det är i dag. Men ytterligare åtgärder behövs.

– Det är viktigt att man låser akutmottagningar och entréer, att man säkerställer att han har väktare.

Liberalerna vill anslå pengar till 2.000 ordningsvakter för att hjälpa kommuner och landstinget.

– Ordningsvakter har dessutom större befogenheter. De som räddar liv ska inte själva behöva utsättas för hot och trakasserier, säger han.

Hoten – alltifrån hot om våld till att folk stökar omkring i lokalerna – har fördubblats de senaste fyra åren. I snitt 1.800 per år – eller fem per dygn. Säkerhetsstrategen vid region Västmanland, Hans Löhman, har beskrivet läget som ”extremt”. Men det är framför allt vid vård av skottskadade som de hotfulla situationer uppstår.

Enligt Denise Norström (S), regionsstyrelsens ordförande, är det oacceptabelt.

Ni har ansvaret för personalen – vad kan ni göra?

– Vi har ordningsvakter som är placerade på sjukhuset dygnet runt. Vi har akutdörren låst från väntrummet så att ingen kan komma in. I ett riktigt tufft läge är det väktare som är med och beslutar vem som får komma på besök, säger Norström.

Hon betonar att det är patienterna och vårdpersonalens säkerhet som går i första hand.

– Man kan vägra människor från att komma in. Det är det som blir skalskyddet med hjälp av polis och vakter.
