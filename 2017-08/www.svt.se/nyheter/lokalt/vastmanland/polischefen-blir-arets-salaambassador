Polischefen blir årets Salaambassadör
Christoffer Söderman

Agneta Kumlin har nu röstats fram av Sala kommuns invånare till årets Salaambassadör. Av de drygt 600 röster som lämnades in så fick Agneta Kumlin så många som 400 stycken.

– Det känns jättebra. Det är en sorts upprättelse att folk tycker att det är viktigt med civilkurage. Jag tycker att det här visar att det finns hopp om framtiden, säger Agneta Kumlin.

Agneta Kumlin nominerades som en av tre till titeln med motiveringen:

”För att hon visat prov på civilkurage och mod då hon, trots sina chefers ogillande, informerat allmänheten om situationen inom polisen och dess konsekvenser när det gäller de planerade förändringarna inom polisen. Agneta har på ett rakryggat och tydligt sätt informerat om situationen inom polisen och, i slutänden, för oss i Sala kommun.”

Kumlin var 2016 kritisk till den nya polisorganisationen och efter detta ska hennes dåvarande chef Lena Tysk bland annat tryckt upp en mobiltelefon i ansiktet på henne och skrikit att hon aldrig mer får tala med pressen samt att hon ”är död”.

Enligt Västmanlands tingsrätt var beteendet inte tillräckligt hänsynslöst för att anses vara brottsligt. Därför friades Lena Tysk från åtalet om ofredande i april.

LÄS MER: Lena Tysk frias

Under en ceremoni den 2 september så kommer Agneta Kumlin officiellt att presenteras som 2017 års Salaambassadör.

Agneta Kumlin går i pension snart och tycker det här var ett ytterligare tecken att allmänheten stöttar att man inte blundar för saker och skönmålar situationen.

– Jag slutar lite tidigare än jag tänkt eftersom jag inte har något förtroende för cheferena. Då känns det ändå jätteskönt att allmänheten stöttar på det här sättet. Då var det inte förgäves och det kanske får fler att säga ifrån, säger Agneta Kumlin.
