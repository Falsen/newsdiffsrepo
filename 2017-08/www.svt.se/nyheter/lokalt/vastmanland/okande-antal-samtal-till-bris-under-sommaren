Ökande antal samtal till Bris under sommaren
Johanna Olofsson

Bris kuratorer tog emot 4 176 kontakter under årets sommarlov, via mejl, chatt o telefon, en ökning med sex procent jämfört med sommaren i fjol. Fyra av tio av kontakterna har handlat om psykisk ohälsa.

– Både vi på Bris och samhället i övrigt behöver mobilisera för att kunna bryta trenden med den ökande psykiska ohälsan bland barn och unga. Det är viktigt att tidiga insatser finns tillgängliga så att alla barn kan få det stöd de har rätt till när de mår dåligt, säger Magnus Jägerskog, Bris generalsekreterare i ett pressmeddelande.

Enligt organisationen har många barn pratat om ensamhet, tristess och bristande rutiner under sommaren. Allt från att känna sig rastlös och uttråkad, till att inte få bukt med sin ångest när vardagens rutiner tar paus.

Trots att det varit sommarlov har Bris också haft många samtal om skolan. Det har handlat om nervositet, ångest eller rädsla inför skolstarten, men också om stress och betygshets.

– När barn inte känner sig trygga i skolan så får de inte det sommarlov de behöver och har rätt till. Skolpressen och otryggheten tynger under hela lovet. Barn berättar för oss att det är svårt att slappna av och vila vilket påverkar deras mående, säger Magnus Jägerskog.

Barnens Rätt i Samhället är en barnrättsorganisation dit barn kan vända sig anonymt för att få hjälp o stöd.
