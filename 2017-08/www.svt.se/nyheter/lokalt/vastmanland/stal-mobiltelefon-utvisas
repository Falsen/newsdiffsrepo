Stal mobiltelefon – utvisas ur landet
Emma Larsson

Det var den 29 juli i år som en man ska ha blivit av med sin mobiltelefon när en annan man kommit fram till honom och försökt dansa. Händelsen skedde på natten i centrala Västerås.

När offret insåg att hans mobiltelefon var borta ska han ha sprungit tillbaka till mannen som började springa från platsen när han såg offret.

Offret lyckades signalera till en förbipasserande polispatrull att han behövde hjälp, även de började jaga mannen.

Jakten fick ett slut när mannen ramlade i en rabatt i Vasaparken och polisen kunde gripa honom. Mannen hade inte mobiltelefonen på sig men den kunde hittas i rabatten där mannen hade ramlat.

Tingsrätten dömer nu mannen för grov stöld då offret bar mobiltelefonen på sig under gärningen. Mannen döms till fängelse i fem månader och utvisas därefter.

Mannen blev tidigare under året dömd till fem månaders fängelse på grund av en misshandel. Det fängelsestraffet blev mannen villkorligt frigiven ifrån men bara sex dagar efter begick han det nya brottet.

Anledningen till varför tingsrätten även dömer mannen till utvisning beror bland annat på att de tror att han kommer kunna göra sig skyldig till forsatt brottslighet i Sverige.

I folkbokförningen har det förts in uppgifter baserat på en spanskt Id-kort, med hjälp av spanska myndigheter har man även gjort en fingertrycksjämförelse. Det visar att mannen är 25 år och är ifrån Marocko.

Dock visar en ålderbestämning från Köpenhamn att mannen ska ha varit 20 år när brottet begicks.

Mannen själv menar att han är 18 år.

Tingsrätten anser att mannens identitet och medborgarskap inte är helt klarlagt och inte heller hans ålder. Bland annat för att personuppgifterna på Id-kortet inte kan bringa klarhet i vilken ålder han är.

Tingsrätten väljer att utgå från åldersbestämningen från Köpenhamn som visar att mannen var 20 år vid gärningen.

Men mannen kommer ändå att utvisas till Marocko och får inte resa tillbaka till Sverige på fem år.
