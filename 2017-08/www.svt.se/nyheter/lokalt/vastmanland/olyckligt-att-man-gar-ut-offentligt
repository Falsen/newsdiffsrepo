”Olyckligt att man går ut offentligt”
Lisa Andreasson

Senaste tiden har Moderaternas partiledare Anna Kinberg Batra fått ta emot mycket kritik och två kommunalråd i landet har krävt hennes avgång.

– Jag tycker det är olyckligt att gå ut i det här läget att gå ut offentligt med kritiken, säger Elisabeth Unell (M), oppositionsråd i Västerås.

Hon säger att i och med att kritiken görs offentligt så blir partiet svagare och de frågor som bör diskuteras hamnar i skymundan.

– Vi måste prata mer politik och mindre person. Det är klart att frågor om partiledaren ska diskuteras men det gör vi internt. Internt ska det kunna vara högt i tak.

– Men att ge kritik offentligt hjälper inte Moderaterna och inte heller oss att få ett bättre Sverige.

Hur är stämningen bland Moderaterna i Västerås?

– Det är ändå god stämning. Vi diskuterar mycket läns- och lokalpolitik. Det är det vi måste göra just nu. Träffas och prata politik.

Störs ni inte av oroligheterna inom partiet?

– Det är klart att vi gör. Det gör alla, det går inte att blunda för. Men som sagt så vinner inte Moderaterna på det här så det är nu vi ska samlas och diskutera politiken.
