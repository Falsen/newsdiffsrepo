Därför publicerar vi namn och bild
Lisa Andreasson

Idag föll domen mot Johanna Möller och Mohammad Rajabi, som tidigare kallats 42-åringen och expojkvännen av SVT Nyheter. Idag namn-och bildpubliceras dem.

– Det här är ett unikt fall i svensk kriminalhistoria och det gör att det finns ett sådant stort allmänintresse att det är motiverat att publicera namnen nu när domarna är fastställda, säger Anders Kauranen, redaktionschef och ansvarig utgivare på SVT Nyheter Västmanland.

Har du tagit hänsyn till publiceringsskadan för de anhöriga till Johanna Möller?

– Det har jag gjort. Det är klart att det är en publiceringsskada för de efterlevande till Johanna Möller men den publiceringsskadan är inte så stor att det motiverar ett fortsatt anonymiserande av henne.

Trots att Mohammad Rajabi är en ung förövare och bör enligt de pressetiska reglerna visas extra hänsyn, väljer SVT Nyheter att gå ut med namn och bild.

– Det stämmer. Han är ung, ja, men han är dömd till ett långt fängelsestraff och direkt efter det här straffet är verkställt så kommer han att utvisas. Han har inte heller några släktingar eller andra anhöriga i Sverige.

Borde man inte vänta till hovrätten?

– Det där är en svår avvägning men jag tycker att den här tingsrättsdomen är så välformulerad och klar så att jag tror att den kommer stå även i hovrätten.
