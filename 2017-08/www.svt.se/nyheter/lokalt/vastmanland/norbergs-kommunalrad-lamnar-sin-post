Norbergs kommunalråd lämnar sin post
Jenny Berggren

– Dels hade jag bestämt mig redan innan den här mandatperioden att det skulle bli min sista som kommunalråd. Och jag har ju redan fått vara ledig en gång för att prova på rikspolitiken. Det skulle kännas ”hattigt” och inte särskilt schysst att komma tillbaka två gånger, säger hon.

I våras kom Åsa Eriksson (S) tillbaka till posten som kommunalråd i Norberg efter att ha vikarierat i rikspolitiken i sju månader. Det medan partikollegan Olle Thorell var föräldraledig.

När nu nästa partikollega, Anna Wallén, ska vara hemma med barn blir det ett nytt vikariat i riksdagen. Ett som Åsa Eriksson hoppar på i oktober.

Beslutet att inte återvända till posten som kommunalråd efter det innebär att Johanna Odö, som vikarierade även förra gången Eriksson var i riksdagen, tar över tills vidare.

– Att vara kommunalråd är ett så stort och viktigt uppdrag då man fått ett fint förtroende. Det är av respekt mot väljarna och min efterträdare. Nu blir det tydligt att det är Johanna som tar vid tills vidare, säger Åsa Eriksson.

Förra gången Åsa Eriksson vikarierade som riksdagsledamot var det i utrikesutskottet, nu blir det istället i näringsutskottet.

– Det blir lite som att komma tillbaka till sin gamla skola fast till en ny klass, om jag ska jämföra med något, skrattar hon.

Vad som händer i maj, när Anna Wallén kommer tillbaka och vikariatet i riksdagen går ut återstår att se. Åsa Eriksson är nominerad till riksdagslistan inför valet 2018.

– Det återstår ju att se vad väljarna och mitt parti tycker, men jag är också beredd att göra andra saker, säger Åsa Eriksson, avgående kommunalråd i Norberg.

Åsa Eriksson kommer att sitta kvar i kommunfullmäktige i Norberg.
