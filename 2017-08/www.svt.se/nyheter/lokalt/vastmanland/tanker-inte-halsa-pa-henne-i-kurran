Publicerad:21 augusti 2017 06.00Uppdaterad:21 augusti 2017 08.30
SVT Nyheter Västmanland
Ann-Sofie Sannemalm

Tingsrätten har slagit fast att ex-paret är skyldiga till mord och mordförsöket på hennes föräldrar.

Kvinnan anses också vara skyldig till anstiftan till mordet på sin man som hittades död i Hjälmaren i augusti 2015.

I dag kommer domen i det uppmärksammade fallet.

TV: Hör 42-åriga kvinnans larmsamtal efter försvunne maken

42-åringen kan vara väldigt duperande. Det säger en man som har levt med henne.

– Jag var med om så många sjuka saker med henne, saker som man än i dag inte kan förstå, säger mannen.

Enligt mannen har 42-åringen inga moraliska skrupler.

– Ingenting i vårt förhållande var normalt, det kan jag säga så här i efterhand. Men i början när man är kär så ser man inte det. Hon ljög konstant, det var hennes överlevnadstaktik och bitvis var hon väldigt, väldigt övertygande, berättar mannen för SVT Nyheter Västmanland.

När förhållandet tog slut bröts all kontakt dem emellan.

– Jag tänker då inte hälsa på henne i ”kurran”, som hon kallar det.

Även 42-åringens mamma och syster har avsagt sig alla kontaktförsök från sin dotter och syster.

Enligt deras målsägandebiträde Susanna Cleve vill de inte ha någon form av kontakt med henne överhuvudtaget. Trots det har den 42-åriga kvinnan fortsatt att skicka brev till dem. Vissa av breven är rent av hatiska, enligt Cleve.

Kvinnans mamma, i dag 64 år, lider fortfarande av sviterna efter mordförsöket.

Under rättegången vittnade hon om hur hon vaknade till av att någon person satt gränsle över maken. Sedan attackerades hon.

Det skakande samtalet till SOS vittnar om att 42-åringens mamma trodde att hon skulle dö.

– Jag hade ett hål i hjärttrakten, där stoppade jag in fingret. Jag kände att det var stora hål i ansiktet och att tungan var trasig, berättade mamman, och fortsatte:

– Det rann blod över armarna och på hela mig.

LÄS MER: Kvinnan helt oberörd när mammans larmsamtal spelas upp

Ex-pojkvännen knivhögg kvinnan över 20 gånger. Han har erkänt dådet. Under rättegången beskrev han hur 42-åringen ”tjatat hål i hans huvud”.

Enligt ex-pojkvännen skjutsade 42-åringen honom till föräldrarnas sommarstuga. Hon satt och väntade i bilen medan han gick till attack.

När han kom tillbaka till bilen satt 42-åringen och småslumrade.

TV: Hör ex-pojkvännens egna ord om mordnatten

Enligt försvarsadvokat Lars Jähresten har ex-pojkvännen varit kvinnans verktyg – det är hon som har stått för planeringen, det är hon som haft motivet.

Ex-pojkvännen kom som ensam 19-åring till Sverige från väldigt fattiga förhållanden i Iran.

Han kom till det boende som 42-åringen drev i Eskilstuna och ganska snart blev de ett par. Ex-pojkvännen hamnade i beroendeställning, det var hon som hade lägenhet och pengar.

Hon lovade att de skulle gifta sig och flytta utomlands.

LÄS MER: Ex-pojkvännen för ung för livstid

Ex-paret har suttit häktade sedan den i början av september förra året.

De åtalades den 28 april och den 8 maj inleddes rättegången.

Förhandlingen tog 20 dagar, rapporterad tid för hela rättegången är 139,5 timmar.

LÄS MER: Allt om Arbogafallet
