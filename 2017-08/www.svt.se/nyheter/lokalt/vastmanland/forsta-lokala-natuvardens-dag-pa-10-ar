Första ”Lokala Naturvårdens dag” på 10 år
Emma Larsson

Kommuner och ideella föreningar runt om i Sverige kan ansöka om medel från den Lokala Naturvårdssatsningen, LONA-bidrag, som gör det möjligt att genomföra projekt av nytta för naturvård, friluftsliv och folkhälsa.

Under Lokala Naturvårdsdagen, LONA-dagen, bjuder kommuner och ideella föreningar in allmänheten till sina lokala naturvårdsprojekt.

– Syftet är att lyfta fram arbetet och hur viktigt det är att LONA-bidraget finns kvar. Kommunens och ideella föreningars arbete möjliggör för satsningar som egentligen kanske inte skulle bli av, säger Sandra Guldbrand, naturvårdshandläggare på Länsstyrelsen.

I Västmanland är det aktiviteter i Sala, Skinnskatteberg, Köping och Hallstahammar.

– Vi hoppas att det kommer mycket folk som är nyfikna på aktiviteterna, så att de känner att de får ett kvitto på att det har gjorts ett gott arbete, säger Sandra Guldbrand.

I Hallstahammar kan man exempelvis få information om Valstasjön och om planerna för det blivande naturreservatet.

Under åren 2004-2006 genomförde regeringen en satsning på kommunal och lokal naturvård och senaste gången det var en LONA-dag var 2007. Eftersom satsningen var lyckad enligt Naturvårdsverket under de åren återinfördes möjligheten att söka LONA-bidrag år 2010.

I år genomförs alltså den första LONA-dagen på 10 år och den här gången tror Sandra Guldbrand att dagen förhoppningsvis blir permanent.
