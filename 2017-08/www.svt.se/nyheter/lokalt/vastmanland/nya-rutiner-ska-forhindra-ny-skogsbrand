Nya rutiner ska förhindra ny skogsbrand
Robert Gustavsson

Torsdagen den 31 juli 2014 for en gnista i väg från en skogsmaskin på ett kalhygge beläget ungefär mitt emellan Seglingsberg och Öjesjön, omedelbart norr om Fermansbo urskog.

Gnistan var starten på den största skogsbranden i Sverige sedan, åtminstone 1950-talet med 13 800 hektar drabbad skog, men även med ett dödsoffer. Sedan dess har ett otaligt antal möten och utredningar inom branschen lett fram till olika förändringar.

– Det är ju tyvärr så att det är först när något händer som man ändrar sina rutiner. Det mest konkreta vi har gjort är att vi nu kräver ett samråd med våra entreprenörer och skogsmaskiner, när det är ökad brandsäkerhetsrisk. Då måste dom diskutera med oss hur vi ska fortsätta. Sen har vi också nya krav på släckutrustningen. Man måste minst ha två stycken nio-kilos skumbrandsläckare på alla våra avverkningsmaskiner i dag, säger Niklas Fogdestam, virkesområdeschef på Mellanskog i Västmanland, säger Niklas Fogdestam.

Experter är eniga om att skogsbränder kommer bli allt vanligare i framtiden. Hur jobbar ni för att förebygga det?

– En sak är att ha bra skogsbilvägar som är uppmärkta på kartor så att räddningstjänsten kan komma ut när det behövs. Annars är en mental beredskap om att det kan börja brinna och att man är förbredd på det viktigt. Att man har släckutrustning och är redo.

Enligt Niklas Fogdestam på mellanskog finns det även saker att göra för brandsäkerheten i skogen som inte nödvändigtvis behöver vara kostsamma.

– Man ska inte vara dumsnål och försöka spara pengar på det här men en ganska enkel sak är att ha en brandvakt. Det är en person som går bakom maskinen och kanske en timme efter avslutat jobb kollar att det inte börjar ryka någonstans. Det är en förhållandevis ganska billig insats som vi borde göra oftare, säger Niklas Fogdestam.
