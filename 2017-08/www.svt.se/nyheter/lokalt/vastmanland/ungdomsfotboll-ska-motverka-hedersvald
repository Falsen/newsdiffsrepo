Ungdomsfotboll ska motverka hedersvåld
Daniel Hedström

Västeråslaget Syrianska IF är värdar för ungdomsturneringen Safe Youth Cup som äger rum 26 och 27 augusti i stan. Utöver fotbollen ska projektet belysa hedersrelaterat våld och förtryck.

– Nu är det sommar och semester. Många flickor åker hem till sina hemländer och kommer inte tillbaka. Vi står inte för den typen av förtryck, så vi vill lyfta dessa frågor, säger Fehima Klintskär, ordförande för Syrianska IF.

Initiativtagare till projektet var Sabina Caspari, som arbetar på Länsstyrelsen i Västmanland.

– Fotboll är en neutral plats, säger hon. Man träffas från olika kulturer och bakgrunder och pratar spontant. Och som tränare kommer man i kontakt med många barn och ser ifall de far illa eller mår dåligt.

Det före detta fotbollsproffset Peter Markstedt är med och arrangerar turneringen, och utifrån egna erfarenheter håller han med om att fotboll är ett bra forum för den här typen av svåra frågor.

– Just gemenskapen och kamratandan i omklädningsrummet... jag tror att lagkänslan och allt omkring fotbollen kan göra det lättare att ta sig ur en svår situation, eller åtminstone att ha någon att prata med, säger han.

En annan som är positiv till initiativet är Johan Jewander, som driver en populär videoblogg inriktad på fotboll i tv-spelsform.

– Det är helt perfekt. Jag var kanske inte den utsatta grabben, men bland polarna i laget fattade man att det pågick vissa saker hemma eller i skolan. Det är bra att initiativet tas här i Västerås, säger han.

Gabriel Kaya, som är tränare åt Syrianska IF:s pojkar 06, tvekade inte när laget tillfrågades om att vara värdar för sommarens turnering.

– Det är en viktig fråga som måste tas upp, och jag känner att det är lätt att ta upp den genom fotbollen. Som Sabina säger är det en neutral plats. Det har ingen betydelse vem man är, bara att man kommer ner till planen och har kul. Det är det viktigaste, säger han.
