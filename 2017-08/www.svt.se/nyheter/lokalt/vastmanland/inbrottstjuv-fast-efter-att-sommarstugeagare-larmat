Inbrottstjuv fast efter att sommarstugeägare larmat
Johanna Olofsson

Sent under onsdagkvällen fick polisen larm om ett inbrott i en sommarstuga utanför Ramnäs. Ägaren, som själv inte var på plats, hade genom stugans kameraövervakningssystem sett hur en person gick runt och plockade på sig saker.

Polisen kunde med hjälp av hundpatrull spåra upp och gripa tjuven som visade sig vara en 36-årig man.

– När vi kom på plats fick hundpatrullen upp ett spår så att vi kunde hitta honom ute i terrängen, säger Magnus Wall vid polisens ledningscentral.

Vad som eventuellt försvunnit från stugan återstår att utreda men mannen är i nuläget anhållen för grov stöld.
