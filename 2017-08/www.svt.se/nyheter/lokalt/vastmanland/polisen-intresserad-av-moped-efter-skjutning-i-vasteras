Polisen intresserad av moped efter skjutning i Västerås
Lisa Andreasson

Det var i fredags eftermiddag klockan 15.38 som ett larm kom in att en skottlossning skett vid korsningen Köpingsvägen/Spantgatan i Västerås.

När polisen kom till platsen hittade de två personer skjutna. En av de skottskadade klarade sig undan med lindrigare skador. Den andra var allvarligare skadad.

I nuläget finns det inte någon gripen för skottlossningen.

– Nej, men vi är väldigt intresserade att få tag på personer på en moped som sågs försvinna från platsen. Den åkte parallellt med järnvägen mot centralstationen, säger Anders Hedström, presstalesperson vid polisen.

Enligt uppgifter till polisen var det två personer som åkte på mopeden.

Vet ni att de har koppling till skjutningen?

– Nej men vi vill ha kontakt med dem för att ta reda på det.

Vidare kommer polisen att fortsätta gå och knacka dörr i området där skottlossningen skedde. Även förhöra vittnen.

Under fredagskvällen sköts även en man i 30-års åldern till döds i Uppsala.

Finns det några kopplingar mellan skjutningarna?

– Just nu driver vi en förundersökning om det som hände här sedan får vi se var utredningen hamnar, säger Anders Hedström.
