Ny förskola på Önsta först av flera
Audrey Erath

Behovet av förskoleplatser är stort i Västerås och därför ska Västerås kommun bygga flera så kallade konceptförskolor.

– Det innebär en planlösning som vi har tagit fram invändigt. Det är samma rumsindelning och materialval på alla förskolor, men utvändigt kan förskolorna skilja sig åt beroende på var de är placerade. Det kan vara i form av fasadmaterial och färgsättning, säger Maria Malm, planerare på barn- och utbildningsförvaltningen.

Klart är att tre förskolor ska byggas utifrån det här konceptet och först ut är Önsta. Där har arbetet börjat intill Önsta IP och ska vara klart nästa sommar.

– I och med att vi behöver bygga många förskolor i Västerås så har vi gjort ett gediget förarbete där vi har tittat på vilket behov som finns. Vi har omvärldsspanat och dragit nytta av de förskolor som redan finns genom att titta på vad som har varit bra och vad vi vill förändra, säger Maria Malm.

Förarbetet är gjort för att få till en bra läromiljöer för förskolebarnen och en bra arbetsmiljö för personalen. Man har lagt extra krut på ljudmiljön på förskolorna.

– Nu när det gedigna förarbetet är gjort kan vi nu applicera det på flera förskolebyggen. Det gör att det går snabbare att bygga nu när vi vet vad vi vill ha, säger Maria Malm.

Byggtiden för en konceptförskola ligger på ungefär ett år. De andra två förskolorna som ska byggas kommer ligga på Vallby och Blåsbo. Det finns planer att bygga även på Branthovda och Gäddeholm, men där finns det ännu inget bygglov.
