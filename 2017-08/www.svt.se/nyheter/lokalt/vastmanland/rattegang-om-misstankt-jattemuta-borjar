Rättegång om misstänkt jättemuta börjar
TT

Det är en rysk medborgare, anställd vid Bombardier Transportation i Stockholm som, enligt åklagaren Thomas Forsberg, ”tillsammans med andra anställda inom Bombardier-koncernen har erbjudit och utlovat, och även lämnat, mutor till en tjänsteman vid den azerbajdzjanska järnvägsmyndigheten”.

LÄS MER: Misstänkta mutaffären inom Bombardier i rätten

Den påstådda mutan gjorde enligt Forsberg att Bombardier 2013 vann en stor upphandling om signalsystem till landet. Enligt åtalet riggade bolaget upphandlingen.

Affären kan inbringa mer än 800 miljoner kronor till Bombardiers partner i Azerbajdzjan, Transsignal Rabita, som tjänstemannen drev.

TT och SVT:s Uppdrag granskning kunde dessutom i mars visa att en mystisk mellanhand, Multiserv Overseas, till synes helt omotiverat tjänade 450 procent — 570 miljoner kronor — på signalsystemen. Multiserv kan kopplas till en grupp affärsmän som ska ha skott sig på miljardupphandlingar från den ryska järnvägen 2005—2015.

LÄS MER: Nya avslöjanden kring Bombardiers misstänkta mutor

Den 37-årige säljchefen har fått fullmakt av högre chefer att genomföra affären. Endast den ryske mannen ställs i dag inför rätta i Stockholms tingsrätt, men utredningen mot de högre svenska cheferna fortsätter. Sammanlagt misstänks sex personer i den svenska utredningen för brottet.

37-åringen förnekar brott. Bombardier hävdar att det han misstänks för ”inte representerar våra värderingar eller de höga krav vi ställer på oss själva, våra anställda och våra partner”.

Bombardier är en kanadensisk koncern men dess verksamhet i Stockholm säljer järnvägsutrustning och ansvarar för marknaderna i Norden och forna Sovjetunionen.
