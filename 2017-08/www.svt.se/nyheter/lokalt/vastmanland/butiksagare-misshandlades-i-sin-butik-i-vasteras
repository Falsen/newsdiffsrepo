Butiksägare misshandlades i sin butik i Västerås
Christoffer Söderman

Vid 09:07 fick polisen larm om att det varit bråk i en tobaksaffär på Sturegatan i Västerås. En man och en kvinna misshandlade butiksägaren av ännu oklar anledning.

När polisen kom till platsen hade gärningsmännen redan lämnat platsen.

I butiken så hade dock den misstänka kvinnan tappat sin plånbok.

– Under tumultet tappade kvinnan sin plånbok med ID-handlingar i, så det var inte så svårt att hitta hemadressen. Där anträffade vi den misstänkta mannen och kvinnan, säger Mats Länn befäl på polisens länskommunikationscentral.

Mannen visade sig vara kvinnans pappa och båda bedömdes vara i behov av psykiatrisk vård.

– De omhändertogs och kördes till psykakuten, säger Mats Länn.

En anmälan om misshandel är upprättad. Butiksägaren blev lindrigt skadad men behövde inte uppsöka sjukhus.
