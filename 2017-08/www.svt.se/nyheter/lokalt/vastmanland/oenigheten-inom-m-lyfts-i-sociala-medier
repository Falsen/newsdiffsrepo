Oenigheten inom (M) lyfts i sociala medier
Johanna Olofsson

Moderaterna i Västmanland, ett av de län som velat behålla partiets nuvarande ledare Anna Kinberg Batra, har ännu inte tagit ställning till något nytt namn för posten. Elisabeth Unell som är ordförande för länsförbundet meddelade tidigare i veckan att en västmanländsk nominering dröjer eftersom förbundet vill ge medlemmarna tid och möjlighet att komma med synpunkter.

Samtidigt pågår en diskussionen i bland annat inlägg och trådar i sociala medier. Flera av länets moderater uttrycker där sin oro över vad det kan komma att innebära för partiet att interna stridigheter kulminerat på det här sättet, med bara ett år kvar till nästa riksdagsval. Tomas Högström (M), tidigare riksdagsledamot och för tillfället andre vice ordförande i styrelsen för Region Västmanland håller inte igen på kritiken när det gäller situationen kring partiledarbytet, något han i sitt flöde kallar för ”moderat spektakel” och ”kollektivt självmord”.

Partikollegan i regionstyrelsen Jenny Landernäs (M) uttrycker liknande tankar och skriver i ett inlägg att ”detta osmakliga beteende som &#x27;partivänner&#x27; har visat spär på politikerförakt och är inte värdigt ett stort parti”.

– Jag tycker inte det här är bra för partiet men nu är vi i den här situationen och nu måste vi hantera den. Vi måste samla oss inför vår uppgift att driva politik, säger Tomas Högström (M).

Att framföra kritiken via sociala medier – är det ett bra sätt?

– Det är alltid fråga om hur det uttrycks – det kan förstås vara ett bekymmer men det är samtidigt också en möjlighet. Vi måste ha en större dialog. Det finns många uppfattningar och många förslag på kandidater, hur processen ska vara och om det ska gå fort eller långsamt. De uttrycks enskilt, i möten och i sociala medier, säger Tomas Högström (M).

Det var en knapp vecka sedan partiledare Anna Kinberg Batra avgick efter att elva partidistrikt krävt att hon skulle lämna posten. Sedan dess har olika namn lyfts som tänkbara efterträdare, bland andra Ulf Kristersson och Elisabeth Svantesson. Västmanlands distrikt hade tidigare, vid sidan av Anna Kinberg Batra, också Peter Danielsson på sin önskelista men han tackade nej. Vad som kommer ut av kvällens första möte återstår att se.

– Vi kommer att diskutera processen, när det ska tas ett slutligt beslut från Västmanland och om det är förbundsstyrelsen som ska ta det. Men självklart kommer det också att finnas utrymme för att diskutera både namn och hur det här har gått till, säger Tomas Högström.
