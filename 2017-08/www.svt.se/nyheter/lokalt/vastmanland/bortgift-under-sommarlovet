Bortgift under sommarlovet
Johanna Olofsson

Kammaråklagare Jessica Wenna, som fått ärendet på sitt bord, är mycket angelägen om att det inte ska gå att identifiera vem det handlar om. Hon vill inte gå in på flickans exakta ålder eller lämna andra närmare detaljer kring brottet. Orsaken är att den här typen av ärenden är extra känsliga både för de inblandade och för utredningen av brottet.

– Det är extra hög risk för att utredningen påverkas om det kommer ut omständigheter. De som vet vad som hänt är ofta familjemedlemmar och vid hedersstrukturer finns ett kollektivistiskt snarare än individualistiskt synsätt som gör att de inblandade tänker på familjen i helhet mer än den drabbade, säger hon och fortsätter:

– Man kan prata ihop sig och det är svårare för målsägande att orka stå fast vid sina uppgifter.

Det var en person i flickans närhet som kände sig orolig och slog larm. Tack vare det har man också lyckats få hem henne till Sverige igen där hon blivit omhändertagen och nu befinner sig i ett skyddat boende.

Flickans två föräldrar är häktade misstänkta för äktenskapstvång och Jessica Wenna har två veckor på sig att väcka åtal eller begära förlängning av häktningstiden.

– Det vi nu gör är att hålla en mängd olika förhör, en del översättningar och analyser av tekniska material från telefoner och lagringsmedia, säger hon.
