Tid för effektivare passbesök i Västerås
Lisa Andreasson

Några polisstationer i landet har redan infört systemet att den som behöver ett nytt pass eller internationellt ID måste boka tid innan sitt besök. Nu har turen kommit till Västerås.

– Jag tror det kommer bli bra för både våra kunder och vår personal, säger Jenny Freed, en av projektledarna för införandet.

– I och med tidbokning behöver det inte blir så långa köer för de som söker ID-handling och vi kan planera personalen efter hur tiderna ligger. Vi slipper de höga topparna.

Redan i dag kunde de som vill ha nya ID-handlingar göra sin tidsbokning på polisens hemsida.

– De första bokningarna har redan kommit in. Det har rullat på sedan vi öppnade för tidsbokning, säger Jenny Freed.

Under våren och sommaren har det varit högt tryck för ID-ansökningar vid polisen. Det kunde röra sig om att människor fick vänta flera timmar för att få ansöka om pass.

– Det är det vi vill komma ifrån.

Tidbokningen är ett pilotprojekt vid passexpeditionen i Västerås. I Sala, Fagersta och Köping gäller för närvarande drop in.

Kommer tidbokning införas i flera av länets kommuner?

– Det pågår diskussioner om det och fler orter kommer att införa tidsbokning men det är inte bestämt var och när. Vi hoppas ju på att det här systemet kommer bli på alla stationer, säger Jenny Freed.

Kommer det att finnas någon form av kömöjlighet kvar i Västerås?

– Bara när det gäller provisoriska pass. Om du tillexempel ska resa imorgon och ditt pass har gått ut. Då kan du komma hit och köa för att få ett provisoriskt pass. Annars måste du boka i förväg.

Går även att ringa och boka tid

För de som saknar dator eller mejladress går det att ringa till polisen och boka en tid för att förnya sitt pass.

Då ringer man den nationella växeln 11414 under kontorstid och slussas sedan vidare för att boka en tid på passexpeditionen i Västerås. Men väntetiderna kan vara långa så Jenny Freed rekommenderar att man i första hand försöker boka via hemsidan polisen.se.
