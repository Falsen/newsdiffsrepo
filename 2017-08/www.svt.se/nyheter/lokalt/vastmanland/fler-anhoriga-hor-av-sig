Fler anhöriga hör av sig
Emma Larsson

Berit Sonnebo som är alkohol- och drogrådgivare på missbruksmottagningen i Västerås berättar att det kan vara allt från respektive till föräldrar eller barn som hör av sig till dem.

– Det kan vara så att det exempelvis har varit jobbigt med den respektives alkoholvanor under året men sen på sommaren när ingenting stoppar så blir det väldigt, väldigt tråkigt. Det blir alkohol varje dag, det blir bråk och så blir det inget annat av heller. Sommarplanerna kanske gick om intet, säger Berit Sonnebo.

Hur kommer det sig att fler har hört av sig efter sommaren?

– Jag tror att det kan vara så att sommaren blir en jobbigare period. Man umgås mer och så finns det mycket mer förväntningar på vad man ska göra på sommaren. Att det ska bli roligt och trevligt men så blir det inte det på grund av alkohol eller droger, säger Berit Sonnebo.

Hur får de anhöriga hjälp?

– Vi är ju en mottagning som har samtalsstöd, individuella och i grupp. Det kan vara bra att ha samtal i grupp för man får veta hur de andra har det. Så man får både hjälp med att acceptera och få lite mindre skam och skuld runt alkoholen. Sen även att man kan få tips och inse att man själv har rätt att må bra, säger Berit Sonnebo.
