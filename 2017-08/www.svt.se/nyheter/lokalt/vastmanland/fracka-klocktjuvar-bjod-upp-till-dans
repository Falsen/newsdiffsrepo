Fräcka klocktjuvar bjöd upp till dans
Jenny Berggren

Det var vid tvåtiden på Stora Gatan som den första personen stötte på tjuvarna. Mannen blev uppvaktad av två yngre män, varav den ena plötsligt började dansa med honom. Efteråt upptäckte mannen att hans armbandsur var borta.

Vid halvfemtiden stötte en annan man på tjuvarna. Denna gång dansades det på Torggatan, rapporterar polisen. Mannen blev också slagen i magen och sparkad på ena benet.

I tumultet slet tjuvarna av mannen hans armbandsur och sprang. Längs vägen slängde de dock ifrån sig klockan, troligtvis blev de rädda när mannen sprang efter.

Ingen har gripits.
