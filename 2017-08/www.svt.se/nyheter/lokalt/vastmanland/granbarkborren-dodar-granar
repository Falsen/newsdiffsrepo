Granbarkborren dödar granar
Melker Blomberg

–Det här är granar som är utom räddning nu. De är döda, mer eller mindre, och barken har släppt ända från toppen till långt ned här. Fullt av granbarkborre överallt, säger Lennart Klaar, skogsägare i Norrhörende, nära gränsen mellan Norberg och Sala kommun.

Han hävdar att med så mycket gammal ved uppe i Hälleskogsbrännan efter den stora branden 2014, har insekterna spridit sig till hans skog nära 800 meter bort.

Han tycker att länstyrelsen i Västmanland borde gjort en konsekvensanalys av anläggandet av ett naturreservat, eller komma med förslag på vad man skall göra om man drabbas av granbarkborreangrepp.

–Men jag har inget hört, och jag ser ju hur jag drabbas. Länsstyrelsen har tagit beslut om att skapa dom här områdena och då borde man följa upp vad som händer runt omkring. De är intresserade av vad som händer fjärilar och fåglar där uppe men vad som händer här, nej, säger Lennart Klaar.
