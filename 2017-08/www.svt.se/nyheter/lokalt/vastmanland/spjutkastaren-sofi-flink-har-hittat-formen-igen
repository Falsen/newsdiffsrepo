Spjutkastaren Sofi Flink har hittat formen igen
Robert Gustavsson

Som 17-åring slog hon igenom internationellt. Med JVM-guld och svenskt rekord. Via en VM-final i Moskva så kastade hon sig in rakt i svenska folkets vardagsrum.

Sedan dess har det handlat om skador och att hitta en väg tillbaka.

– Det har varit mycket skador som har satt stopp för träning. Under långa perioder när jag inte har kunnat kasta överhuvudtaget. Det har varit väldigt kämpigt, säger Sofi Flink, Västerås FK.

Att det blev många skador tror Flink själv beror på att hon har tränat för mycket utan att tänka på hur hon tränar.

Nu är det mer kvalitet istället för kvantitet som gäller för Sofi Flink. Att hon är på rätt väg nu så här i slutet av säsongen var till exempel SM-guldet förra helgen.

Till helgen är det dags för den sista stora tävlingen för i år och det är Finnkampen. Där möter hon betydligt tuffare kastkonkurrens från öst.

–  Det är lite surt att det bara är en tävling kvar nu när man känner att man är i form igen. Men det kanske är bra att man avslutar på ett bra sätt och får lite mersmak, säger Sofi Flink.
