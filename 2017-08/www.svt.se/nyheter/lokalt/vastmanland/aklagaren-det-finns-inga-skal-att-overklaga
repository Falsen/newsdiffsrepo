Åklagaren: ”Det finns inga skäl att överklaga”
Christoffer Söderman

Åklagare Jessica Wenna höll en pressträff i Västmanlands tingsrätt i anslutning till att domen föll i det så kallade Arbogafallet.

– Det är bra att det nu finns en dom, bra för målsägandena att de inte längre behöver leva i ovisshet. Nu vet vi att 42-åringens make blev mördad och att det var 42-åringen som låg bakom det, säger åklagare Jessica Wenna.

Den så kallade ”42-åringen” eller ”Arbogakvinnan”, dömdes på samtliga åtalspunkter på måndagen. Hon dömdes bland annat till mord och försök till mord på föräldrarna och anstiftan av mord på maken 2015.

Tre anhöriga till kvinnan är fortfarande misstänkta för inblandning i mordet på maken, det framgår av domen. Det fortsatta arbetet kring utredningen är enligt Jessica Wenna beroende på bevisning från ett annat land.

LÄS MER: Tre personer anhållna för drunkningsmord i Arboga

– Det finns i nuläget ingen anledning att väcka åtal mot de personerna. Vi avvaktar utredningsåtgärder i ett annat land. Vi är beroende av det i nuläget, säger hon.

Johanna Möller tänker överklaga domen — något som åklagaren inte har några planer på.

LÄS MER: Möller vill överklaga: ”Anser sig oskyldigt dömd”

– Det finns inga skäl att överklaga, säger Jessica Wenna.
