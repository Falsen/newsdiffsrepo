Kraschade i 300 kilometer i timmen – ute på banan igen
Lisa Andreasson

I juni hölls nordiska mästerskapen i Pro Stock Motorcycle. Det var under andra kvalrundan precis vid målgången som Kalle Lyrén körde omkull, i 308 kilometer i timmen.

– Jag klarade mig väldigt bra. Lite mjukskador blev det, säger Kalle Lyrén.

Återhämtningen har gått bra under sommaren och enligt honom själv har han inte känt av så mycket.

– Jag känner litegrann i handleden och fotleden men annars är det inga större fel.

LÄS MER: Kalle Lyrén kraschade i 308 kilometer i timmen

I fredags var hans första gång på motorcykeln och även hans första tävling sedan kraschen.

– Visst har jag varit rädd för att jag inte skulle klara det psykiskt och fysiskt men vi försökte att inte ha för höga förhoppningar utan mer se till att jag kom till start, säger Kalle Lyrén.

Det var Dico International, finalen i nordiska mästerskapet i Pro Stock Bike som gick av stapeln på Tierps arena under helgen. Resultatet för Lyrén blev över förväntan.

– Det gick fantastiskt bra under fredagen och jag kvalade in som nummer tre. Jag var tillbaka precis på dem tiderna jag hade innan kraschen, säger Kalle Lyrén.

Förra året kammade han hem förstaplatsen i just den här tävlingen. Så när han efter kvalet inte kände av några hjärnspöken växte förväntningarna inför utslagningen på söndagen.

– Där gjorde jag tyvärr bort mig och tjuvstartade. Om det inte vore för det så hade jag tagit mig till semifinalen.

– Man blir såklart riktigt förbannad efteråt men i stort så är vi jättenöjda. Jag har fått tillbaka cykeln och kommit tillbaka tidsmässigt.

Det ser inte ut att bli någon mer tävling i år för Kalle Lyrén utan han har siktet inställt på nästa 2018.

– Då är planen att vi ska komma tillbaka starkare än någonsin.
