Fler vildsvin i länet ger fler olyckor
Fredrik Björkholm

Antalet vildsvinsolyckor har dubblerats på ett år i Västmanland, det visar ny statistik från Älgskadefondsföreningen. Hela 48 olyckor bara första halvåret i år jämfört med 24 för samma period året innan, och Jägareförbundet vars jägare sköter eftersök på djuren ser problemen med en starkare vildsvinsstam.

– Ja, vildsvinen blir allt fler och framföralt att utbredningsområdet ökar och då ökar också trafikolyckorna säger Lars Björk Jägareförbundet Västmanland

När någon krockar med ett vildsvin skickas en eftersöksjägare ut för att ta hand om det döda djuret eller om djuret skadats se till att hitta det och så snabbt som möjligt skjuta det.

– Ofta träffar djuret mitt på bilen så kylare, lyktor med mera går sönder och är det ett större vildsvin så måste ofta bilen bärgas från platsen, säger Lars Björk.

Vid en vildsvinskrock kan eftersöken bli omfattande och knepiga.

– Även om djuret skadats ordentligt med benbrott eller liknande så är det väldigt jobbiga eftersök då djuren ofta söker sig in i tät vegetation och de kan gå långa sträckor också även om de är skadade, säger Lars Björk.

I Västmanland ökar vildsvinsstammen. Inflyttningen sker söder och sydväst ifrån. Större områden populeras av vildsvinen och stammen växer sig starkare. Vildsvin är ett populärt byte för jägare men för lantbruket ställer den också till med en hel del problem när den bökar i grödorna. Därför har markägare och Jägareförbundet tät kontakt.

– Det är klart att vi jägare vill ha lite vildsvin, men det får absolut inte vara för många heller, det gäller att vi har en tät dialog med varandra där lantbrukaren kontaktar oss om det är skador på marken, säger Lars Björk.
