Mycket alkohol på semestern kan vara ett riskbeteende
Emma Larsson

– Vi är olika känsliga och en del har lättare att utveckla ett beroende och då kan det vara farligt med den här sommarperioden för det kan vara det som gör att man faktiskt drar på sig ett beroende, säger Berit Sonnebo, alkohol- och drogrådgivare.

Sifo har gjort en undersökning på uppdrag av företaget IQ, som ägs av Systembolaget som visar att 52 procent av svenskarna uppger att de dricker mer under semestern.

– Om man ligger ganska högt i sin konsumtion och sen ökar under sommaren och sen kanske lyckas dra ner under hösten är det självklart bra men man kanske skulle behöva dra ner ännu mera och kanske behöver kämpa mycket med det, säger Berit Sonnebo.

Enligt Berit Sonnebo vet man ofta själv om man ligger i riskzonen för att utveckla ett alkoholproblem. Men för den som är lite osäker går det att göra test på exempelvis 1177 (vårdguiden).

Det går även att hjälpa sig själv om man tror sig vara i riskzonen.

– Man bestämmer sig för hur man vill ha det. Hur ofta ska man dricka, hur mycket och i vilka sammanhang? Så skriver man ner det och sen kan man efter någon månad se hur det gick. Men märker man att det är väldigt svårt och att man inte klarar det så ska man kanske söka hjälp, säger Berit Sonnebo.

Hon poängterar även att man kan fråga personer i sin närhet vad de tycker om ens alkoholvanor.

Vilka är det som hamnar i riskzonen?

– Jag tror kanske de flesta människorna dricker mer under sommaren. Och då beror det ju lite på vilken nivå man börjar på men forskning visar ju också att det finns en ärftlig sårbarhet. Vilket betyder att man kan ha lättare att bli beroende. Då kan man ju fundera på hur det ser ut i familjen och släkten, säger Berit Sonnebo.
