Många frågor kvarstår kring drunkningsmord
Christoffer Söderman

På måndagen kom domen i det uppmärksammade Arbogafallet. Johanna Möller dömdes på samtliga åtalspunkter, bland annat till anstiftan av mord på maken 2015.

”Vid en samlad bedömning anser tingsrätten att det måste kunna hållas för visst att Johanna Möller var inblandad i mordet på [maken]”, står det i domen.

LÄS MER Arbogafallet: Johanna Möller döms till livstids fängelse

Johanna Möller döms för anstiftan till mord på sin man trots att flera centrala frågor står obesvarade.

Vem eller vilka mördade Johanna Möllers make? Hur gick det till? Var skedde mordet?

I domen står det också: ”Eftersom det inte har blivit klarlagt exakt hur [maken] mördades och inte heller om det fanns några andra personer på [sommarstugan] går det inte att säga att Johanna Möller agerade på ett sätt som gjorde henne till gärningsman eller ens medhjälpare. Däremot måste hon i vart fall ha anstiftat mordet.”

– Det finns inte mer bevisning kring hur det hela gick till. Det här visar att det går att döma i sådana här brott också, sa åklagare Jessica Wenna under pressträffen i Västmanlands tingsrätt på måndagen.

– Det är bra att det nu finns en dom. Nu vet vi att han blev mördad och att 42-åringen låg bakom, fortsatte hon.

Makens grav öppnades för att genomföra en andra rättsmedicinsk undersökning. Enligt rådmannen Hans-Åke Nygren blev fynden efter den andra obduktionen direkt avgörande för en fällande dom.

– Rätten har kommit fram till att maken måste ha blivit mördad och huvudsakliga skälet till det är utredningen om kiselalger, säger Hans-Åke Nygren.

Har kiselalgerna haft en avgörande roll?

– Det får man lov att säga, säger han.

Maken hittades död på grunt vatten i sjön Hjälmaren, ett stenkast från den sommarstuga som tillhörde Johanna Möllers föräldrar. Eftersom få kiselalger hittats i mannens lungor, talar det enligt åklagaren mycket för att maken inte drunknat i Hjälmaren som är rik på kiselalger.

LÄS MER: Åklagaren: ”Maken kan ha dränkts i barnens lilla pool”

Tingsrätten väljer alltså att gå på åklagarens linje och menar att maken antingen kvävdes till döds eller blev dränkt i något annat vatten som inte var rikt på kiselalger.

Att Johanna Möller döms för anstiftan till mord på maken gör att frågan om vem eller vilka mördade Johanna Möllers make fortfarande kvarstår.

Betyder detta att någon mördare går fri?

– Det är möjligt att det är så. Vi har fortfarande en öppen förundersökning avseende de tre personer som tidigare har varit misstänkta i det ärendet. Vi avvaktar utredningsåtgärder i annat land innan vi kan komma vidare med utredningen, säger Jessica Wenna.

LÄS MER: Allt om Arbogafallet

Enligt åklagaren finns det i nuläget inte några skäl att väcka åtal mot de tre misstänkta.

Via sin advokat meddelade Johanna Möller omgående att domen kommer att överklagas.

– Hon förnekar ju samtliga gärningar fortfarande. Hon anser att hon är oskyldigt dömd och vill överklaga i helhet, sa Amanda Hikes i samband med att domen föll.
