Västeråsarna får tycka till om batterifabriken
Christoffer Söderman

Västerås är en av de två kommuner som kan bli hemort för Europas största batterifabrik. Från att ha tittat på över 40 kommuner i både Sverige och Finland valde företaget ut Skellefteå och Västerås.

Såväl Skellefteå som Västerås anses ha goda förutsättningar både för etableringen när det kommer till mark, energi och logistik.

LÄS MER: Kampen om batterifabriken

Den 25 september bjuder företaget in till samråd i Västerås. Där kommer de informera om planerna, om elektrifieringen av samhället och batteriernas roll i det, men det kommer också att finnas möjlighet att ställa frågor.

Ett liknande samråd genomförs också i Skellefteå, den 14 september. Sedan ska företaget fatta beslut om vilken stad som det ska satsas på när det gäller en etablering.

Tidigare under september kommer också Northvolt till Västerås för att informera politikerna som sitter i kommunfullmäktige om de planer som finns.

Om fabriken hamnar i Västerås skulle det innebära upp till 3.000 nya jobb. Det är den i särklass största industriinvesteringen i Sverige under senare år.
