Möte hålls för att bestämma vägen till ny partiledare
Lisa Andreasson

Anledningen till att Moderaterna i Västmanland inte valt att gå ut med någon nominering än beror på att alla ska få chansen att uttrycka sin åsikt.

– Vi har många medlemmar och vi tycker det är viktigt att så många som möjligt får en chans att säga något, säger Elisabeth Unell, gruppledare för Moderaterna i Västmanland.

Imorgon, onsdag, kommer det därför hållas ett möte om hur processen kommer gå till för att nominera en kandidat.

– Utifrån det mötet så bestämmer vi vidare hur det kommer att se ut, så att processen blir så bra som möjligt.

– Det jag kan säga är att vi senast kommer att ha en kandidat senast den 11 september klockan tolv, säger Elisabeth Unell.

Den 11 september är senaste dagen för länsförbund och organisationer som ungdomsförbundet, M-kvinnor, Öppna Moderater och Moderata seniorer att nominera en eller flera kandidater.

Moderaterna kommer sedan att hålla en extrastämma i Stockholmsområdet den 1 oktober för att välja ny partiledare efter Anna Kinberg Batra.

Riksdagsledamoten och Västeråsaren Jessica Polfjärd har tidigare varit en trolig kandidat från Västmanland. Men hennes sekreterare kan bekräfta för SVT Nyheter Västmanland att hon inte är en kandidat.

– Vi har många starka Moderater i Västmanland. Jessica är en av dem så det är synd att hon inte står till förfogande.

– Det blir en mindre att välja på att nominera, säger Elisabeth Unell, gruppledare för Moderaterna i Västmanland.
