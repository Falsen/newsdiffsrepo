Säkerhetsansvarig på sjukhuset: ”Det är extremt”
Ann-Sofie Sannemalm

– Vi har runt 1.800 ordningsstörningar per år – det är fem incidenter per dygn, säger Hans Löhman, säkerhetsstrateg vid Region Västmanland.

Hoten – alltifrån hot om våld till att folk stökar omkring i lokalerna – har lett till fler ordningsvakter. Men det är framför allt vid vård av skottskadade som de hotfulla situationerna uppstår.

– Från slutet av juli och tre veckor framåt hade vi fyra patienter som kom in som skottskadade. Det ställer naturligtvis krav på att vi har en bra arbetsmiljö. Vid en sådan här händelse så kommer naturligtvis anhöriga till de skottskadade, alla vill ha information.

– Man cirkulerar runt sjukhuset, man försöker också ta sig in på sjukhuset för att leta upp sina anhöriga, alla tar inte vägen förbi akuten, säger Löhman.

Från sommarens incidentrapporter går att läsa:

Akutvakten: ”Två personer kommer in och vill ha information om skjuten, blev lite upprörda när personal inte lämnade ut information. Åkte sedan därifrån i en svart Audi.”Akutvakt 2: ”Tre personer kommer till receptionen och vill veta status på en skjuten, uppträdde aggressivt mot personal när de inte fick veta status. Sedan stod de utanför med ett tiotal personer, vi ringde polis och informerade..//..när polisen kom så lämnade alla.”

Sjukhuset har nu tvingats ha låsta dörrar, inte bara till akutmottagningen, utan även till andra avdelningar för att skydda personalen.

– Det är ingen som har skadats fysiskt, det är mer att man tycker det är obehagligt. Om det har kommit in en skottskadad patient så ringer man till avdelningen där personen vårdas eller till akuten och då kan få stå ut med verbala hot.
