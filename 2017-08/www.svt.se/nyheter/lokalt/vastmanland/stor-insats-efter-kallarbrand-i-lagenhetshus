Stor insats efter källarbrand i lägenhetshus
Jenny Berggren

– Från början trodde man det rörde sig om en lägenhetsbrand, men det var en brand i källaren där röken spridit sig upp i trapphusen och vidare in i bostäder, säger Sverker Sköld, stabschef i beredskap på Räddsam Mälardalen.

Det var en stor insats på Jakobsgatan på onsdagskvällen, med flera polispatruller och ambulanser och 15 av räddningstjänstens resurser på plats.

Boende i huset evakuerades, en del av dem via fönster och balkonger för att undvika att de skulle få i sig den rök som spridits upp i de tre trapphusen i fastigheten.

LÄS MER: Krisstöd till evakuerade efter branden

Totalt tolv personer, däribland fyra barn, fördes till sjukhus. Barnen och några av de vuxna hade andats in rök, de övriga ska ha ramlat och slagit sig i samband med branden och händelserna i huset.

Enligt akutmottagningen i Västerås har dock alla klarat sig med lindriga skador och flera av dem har lämnat sjukhuset.

Hur stora skador röken orsakat i trapphus och bostäder är fortfarande oklart. Västerås stad har under kvällen upprättat krisstöd på fritidsgården i området och fastighetsägaren Rikshem kallat ut saneringsfirma.
