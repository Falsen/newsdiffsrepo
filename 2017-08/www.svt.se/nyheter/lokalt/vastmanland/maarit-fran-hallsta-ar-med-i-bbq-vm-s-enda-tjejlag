Maarit från Hallstahammar är med i BBQ-VM:s enda tjejlag
Daniel Hedström

– I dag grillar vi picanha, brasilianskt nötkött, och lite majs och så har vi haft en brisket på grillen i tolv timmar ungefär, som vi ska äta ikväll, säger Maarit Korhonen, ståendes vid grillen i sin trädgård hemma i Hallstahammar.

Hon berättar att hon och hennes sambo grillar ungefär varannan dag, året om.

– Det är ingen idé att plocka bort grillen. Den står där den står, säger hon.

I dag har Maarit besök av Mikaela Lidbeck. De är båda medlemmar i laget ”Queens of BBQ”, som ser ut att bli det enda deltagande laget som består av bara kvinnor när Barbeque-VM anordnas i höst på Irland.

Maarit Korhonen och Mikaela Lidbeck är överens om att det mesta kan tillagas på grillen.

– Det går att grilla allt, säger Maarit Korhonen.

– De här grillarna är som en stor ugn. I dem har jag lagat lasagne och pajer och ...

– Jag har bakat kanelbullar i min grill, inflikar Mikaela Lidbeck.

Vad gemene svensk gör för fel när de grillar på sommarkvällarna har de många svar på.

– Det är väl att de inte använder termometer. Och att de använder tändvätska som sätter smak på maten. Istället kan man använda tändkuber, säger Marit Korhonen.

Ytterligare ett tips är att köpa kvalitetskol och inte ha kol i hela grillen.

– Man kan ha kol i halva halva grillen, så att man har en säker zon om det börjar bli för varmt.

Hon tror inte att män och kvinnor beter sig vidare olika vid grillen, utan att det har blivit en mansdominerad syssla av ren vana.

– Automatiskt går mannen ut och startar grillen. Det är lite skitigt och det är eld och så. Så har det nog alltid varit, men nu ska vi ändra på det, säger hon.

Både Maarit Korhonen och Mikaela Lidbeck ser det ändå som ett plus att alla deras lagmedlemmar i VM är tjejer.

– Ja, vi säger nog ifrån på ett annat sätt, säger Maarit Korhonen.

– Och vi förstår varandra. Vi behöver inte alltid prata för att göra oss förstådda, säger Mikaela och skrattar.
