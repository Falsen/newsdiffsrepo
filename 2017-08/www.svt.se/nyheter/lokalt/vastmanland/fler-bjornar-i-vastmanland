Fler björnar i Västmanland
Fredrik Björkholm

I Västmanland finns ännu ingen permanent björnstam. Det betyder att ingen björn har revir i vårt län. Däremot så går en del björn igenom våra skogar. Antal observationer har ökat stadigt de senaste åren.

– Ja, det blir allt fler björnobservationer de senaste åren, och i år har det blivit rekordmånga observationer i Västmanland, säger Lars Björk på Jägareförbundet Västmanland.

Främst är det i norra delen av länet som björnen syns, men även längre söderut har det observerats björn i år. Bland annat strax utanför Västerås.

Generellt sett utvidgas björnstammen långsamt söderut i Sverige och även Västmanland kan snart komma att få ett eget björnrevir.

– Det kommer nog att dröja några år, men vi ser i Dalarna och Gävleborg att björnen drar sig längre söderut med föryngringar. Värmland hade också sin första dokumenterade föryngring i år, säger Lars Björk.
