Kommunalrådet: ”Ett misslyckande för samhället”
Emma Larsson

Den senaste tidens oro i Hallstahammar ser kommunalrådet Catarina Pettersson (S) som ett misslyckande.

– Det är ett misslyckande för hela samhället skulle jag säga och jag skulle vilja hävda att det ser ut såhär på många ställen i landet. Vad det är som gör att ungdomar känner en frustration och ett behov av att förstöra sitt samhälle, det är svårt att sätta tummen på, säger hon.

Utöver att kommunen fortsätter sitt långsiktiga arbete för tryggheten i Hallstahammar har de även några konkreta lösningar för den senaste tidens händelser.

– Vi tittar exempelvis på att vi ska sätta belysning på kulturhuset. Vi har även pratat i den politiska ledningsgruppen om att vi ska titta på kameraövervakning på de kommunala fastigheterna, främst på kulturhuset men även på kommunens skolor, säger Catarina Pettersson (S).

Några som också har fått arbeta med oroade invånare är det kommunala bostadsbolaget Hallstahem. De har fått lugna några oroade hyresgäster.

– Det är klart att vi känner ett visst ansvar. En fjärdedel av kommunens invånare bor ju hos oss så vi är ju en stor del av kommunen. Så vi försöker jobba med de insatser vi kan göra, säger Ulf Magnusson, VD för Hallstahem.

Ulf Magnusson berättar även att de fortsätter med trygghetsskapande åtgärder i sina fastigheter, som exempelvis säkerhetsdörrar.
