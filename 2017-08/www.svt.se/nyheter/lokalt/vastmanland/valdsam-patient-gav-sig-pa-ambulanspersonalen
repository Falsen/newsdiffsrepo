Våldsam patient gav sig på ambulanspersonalen
Johanna Olofsson

Ambulansen i Köping åkte tidigare i augusti ut på ett larm där en person låg medvetslös på allmän plats. När ambulanspersonalen kom fram var personen vaken och placerades på en bår med så kallat 4-punktsbälte och bensäkerhetsbälte.

Under transporten blev patienten plötsligt aggressiv och hotfull, spände loss bensäkerhetsbältet och började sparka och slå mot den ambulanspersonal som vårdade honom. Polis kallades till platsen men behövde aldrig ingripa då sjukvårdaren lyckades hålla fast patienten till dess att han lugnat ner sig.

Vid ytterligare en incident under augusti månad har ambulanspersonalen lämnat in en avvikelserapport då en anhörig till patienten uppträtt hotfullt under färd.

Ambulansen hade åkt ut på ett larm till en bostad och under transporten till sjukhuset i Köping följde en anhörig med i bilen.

På vägen ber en annan ambulans om assistans och transporten fördröjs några minuter då personalen gör bedömningen att detta går bra. Den anhöriga som befinner sig i bilen blir då aggressiv och hotfull. Hon skriker och viftar med armarna på ett sätt som gör att personalen uppfattar det som att hon tänker börja slå.

De tvingas stanna ambulansen och tillkallar polis som får se till att kvinnan lämnar platsen.
