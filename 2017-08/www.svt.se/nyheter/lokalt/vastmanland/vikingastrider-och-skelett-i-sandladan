Vikingastrider och skelett i sandlådan
Jenny Berggren

– Ja det är lite större skala i år. Vi har bjudit in lite reenactment-folk så bland annat har vi stridsuppvisning, en musiker som går runt och underhåller, en tjej som jobbar med växtfärgning och lite sådana saker. Slår det här väl ut så kanske vi försöker på oss någonting ännu större till nästa år, säger Birgitta Larsson, arkeolog och kulturarvspedagog från Stiftelsen Kulturmiljövård.

– Det här är ju ett fantastiskt fornlämningsområde, det finns inte så många sådana här i Sverige. Vi hoppas att intresset, både för arkeologi och för Anundshög ska öka, säger Birgitta Larsson.

Den årliga arkeologidagen på fornlämningsområdet Anundshög i Västerås brukar locka flera hundra besökare. Och även den här gången kom många nyfikna för att lära mer om fornlämningarna och om järnålder och medeltid.

Joel Högberg, 6 år, från Västerås gillade utgrävningen som ordnades i sandlådan för de lite yngre besökarna.

– Ja jag har varit med och grävt upp skatter. Jag hittade en porslinsskiva. Jag ska gräva igen när de har haft paus, berättar han.

Vad tror du att du hittar den gången då?

– Kanske ett skelett, funderar han.

I strålande solsken minglade besökarna runt bland vikingar och hantverkare, smakade tunnbröd och kött kokt i kokgrop, lyssnade till musikantens spel och tittade på och lyssnade till berättelserna om utgrävningar och fynd.

En av dagens mer fartfyllda och till synes populära programpunkter var vikingarnas stridsuppvisning.

Vid sidan stötte SVT ihop med två av de lite yngre besökarna som nyfiket, men med en aning försiktighet, betraktade vikingarnas förberedelser.

– Tror du att de har riktiga svärd? undrade de.

Arkeologidagen arrangeras av Stiftelsen Kulturmiljövård (KM), Kulturarvsföreningen KM:s vänner och Badelunda hembygdsförening med stöd av Västerås stads kulturnämnd.
