Misshandlad VLT-journalist överklagar polisbeslut
Lisa Andreasson

Det var i maj i år som Håkan Slagbrand blev misshandlad i sitt hem av en okänd gärningsman.

En gärningsman som sa att han var där för att måla om hans garage. Istället fick sig Håkan Slagbrand ett slag över munnen så hårt att han ramlade omkull.

LÄS MER: Hör VLT-journalisten själv berätta om misshandeln

Händelsen blev mycket uppmärksammad eftersom han tidigare anmält att han utsatts för brandattentat.

LÄS MER: Bilbrand i centrala Västerås

Polisen valde att lägga ner både förundersökningen angående bilbranden och misshandeln. Misshandeln lades ner på grund av bristande spaningsuppslag.

– Vilket är skrämmande och ofattbart. Polisen har inte ansträngt sig ett enda dugg, säger VLT:s chefredaktör Daniel Nordström.

– Saker som det är bör följas upp, nu när det blir allt vanligare med hot mot journalister.

Polisen ska ha missat en hel del spår som kunde följas upp betydligt bättre.

– Vi har en idé om vem det kan vara, för att samma dag som misshandeln av Slagbrand hände fick jag ett mail av en person där det stod; ”Snart är det din tur”. Men den har polisen inte ens undersökt, säger Daniel Nordström.

Nu har Håkan Slagbrand genom sitt juridiska ombud, begärt att åklagare omprövar Polismyndighetens beslut om att lägga ner förundersökningen angående misshandeln.

”...i flera hänseenden föreligger brister i företagen utredning. Grovt sett har inga utredningsåtgärder företagits vid sidan av de uppslag som inkommit i utredningen genom Håkan Slagbrands försorg”, skriver Håkan Slagbrands juridiska ombud i överklagan.
