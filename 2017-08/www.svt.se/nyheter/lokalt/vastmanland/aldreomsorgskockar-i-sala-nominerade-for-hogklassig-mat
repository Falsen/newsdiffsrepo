Äldreomsorgskockar i Sala nominerade för högklassig mat
Lisa Andreasson

Magnus Arnqvist, Andreas Björklund och Robbin Höglund är alla väldigt glada över att återigen bli uppmärksammade.

– Ja, det är otroligt, två år i rad. Jag är bara glad, säger Robbin Höglund.

Det är White Guide som nominerar och utser Årets kock och de dyker upp oanmälda en dag för att testa maten på restauranger de hört ska vara bra.

– Ja, det är väl för att man inte ska göra någon ändring bara för de dyker upp. För oss hade det inte spelat någon roll om vi visste, vi hade ändå inte ändrat något i menyn.

Anledningen till att killarna återigen blir nominerade tror Robbin Höglund beror på att de har bra samarbete med övriga huset och anstränger sig för att göra det där lilla extra.

– Vi gör det vi kan från grunden och lagar mat som vi själva skulle kunna äta. Vara stolt över maten man lagar.

Han påpekar dock att det här är ett pris som de delar med all annan personal på boendet.

– Det handlar om teamwork.

På vilket sätt då?

– Ja, till exempel så kalljäser vi bara brödet nere hos oss och sedan får personalen på avdelningarna färdiggrädda det så att lukten kan sprida sig till de som bor på boendet. Det kan göra att fler blir hungriga.

Förra året kom killarna på en sjätteplats i tävlingen Årets Seniorkock.

– Jag skulle vara glad om vi tog någon placering uppåt från förra året men vi är bara glada att vi är nominerade. Vi lagar inte mat för tävlingen utan för de äldre på boendet, säger Robbin Höglund.

Finalen avgörs i Göteborg den 19 september.
