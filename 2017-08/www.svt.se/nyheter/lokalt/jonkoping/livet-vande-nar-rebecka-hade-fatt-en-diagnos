Livet vände när Rebecka hade fått en diagnos
Gabriel Djärf

– Mitt liv var rätt kaosigt, jag låg inne långa tider på psykiatrin. Jag fick lite olika behandlingar för olika saker innan de ställde mig i kö för min utredning, säger säger Rebecka Carlsson.

Rebecka var tjugo år och hade levt ett liv där hon hade svårt att förstå människor i hennes omgivning och omgivningen förstod inte henne. Hon var deprimerad, hade begått flera självmordsförsök och varit inlagd för psykiatrisk vård. Men när hon, 2007, genomgick en utredning fick hon diagnosen ADHD och livet vände.

– Det betydde jättemycket, jag fick en förklaring för många saker. Jag kunde få rätt hjälp och stöd och jag kunde påbörja medicinering som gör att jag fungerar jättebra idag, menar hon.

Just nu måste vuxna i Jönköpings län vänta över ett år för få genomgå en utredning. Orsaken är att det är brist på personal specialiserad inom neuropsykiatri.

– Det är brist, tyvärr, på psykiatriker i hela landet, men vi jobbar aktivt med rekrytering också utomlands, förklarar Mia Frisk (KD), regionråd i Region Jönköpings län.

Går det att lösa, tror du?

– Ja, det gör det, men det tar tid, tyvärr. Men för inte så länge sedan var kötiden två år, så det har gått åt rätt håll, säger Mia Frisk (KD).

Mia Frisk menar att neuropsykiatriska utredningar borde ingå i vårdgarantin, det vill säga att patienten får påbörja utredning inom 90 dagar, vilket inte är möjligt idag.

Regionen arbetar på förslag för att korta väntetiden för vuxna som behöver genomgå en ADHD-utredning. Ett exempel är att även vårdcentralerna ska kunna utföra specialiserad neuropsykiatrisk vård och därmed även utföra utredningar, men då krävs att det kan rekryteras mer personal med rätt psykiatrisk kompetens.

Finns det pengar i Regionen för att rekrytera mer specialiserad personal?

– Vi har resurser avsatta för psykiatrin och idag får vi ju, tyvärr, använda hyrpersonal för att klara psykiatrin, men de resurserna finns ju för rekrytering, menar Mia Frisk (KD).

Tio år efter att ha fått sin ADHD-diagnos är livet lättare för Rebecka Carlsson, men hon tycker synd om dem som behöver vänta över ett år för att utredas.

– Det finns ju säkert jättemånga andra som mår som jag gjorde och det är fruktansvärt att det ska behöva ta så lång tid innan man kan få en utredning för en diagnos, säger Rebecka Carlsson.
