Lina bygger sitt eget mikrohus inför skolstarten i Nässjö
Sandra Johansson Wennergren

Lina Spåls är från Borlänge och några av anledningarna till att hon tänker ta med sig sin egen studiebostad till Nässjö är bostadbrist och att hon vill spara pengar och inte ta studielån.

— Samtidigt är det också för att jag tycker att vi i dagens samhälle har alldeles för stora hus. Jag behöver inte så stort. I ett litet hus måste man prioritera det viktigaste, det vill säga min familj och min fritid, säger Lina Spåls.

Det började med att hon såg ett så kallat mikrohus, eller ett tiny house, på ett inlägg i sociala medier från USA.

— Tiny house-rörelsen är riktigt stor i USA. Sen tog jag reda på lite mer om vad det var och kollade runt lite om det var någon i Sverige som också byggt, säger hon.

Lina berättar att hon har gjort 95 procent av arbetet själv men hon har också fått hjälp av sin bror och sin pojkvän med isolering och takstolarna.

— Det svåraste har varit att planera och designa huset. Det finns så många olika planlösningar att välja mellan. Sen har det också varit svårt att lägga ner så mycket tid för det blir annat som uteblir. Min pojkvän har till exempel fått vara med mig och inte tvärtom, om vi överhuvudtaget skulle träffas.

Lina Spåls fick idén runt jul och i början av året satte hon i gång att planera. I mitten av juni började hon resa reglarna. Nu håller hon med insidan av huset och är alltså på sluttampen.

Man kan säga att Lina har byggandet lite i blodet. Hennes pappa, morfar och farfar har alltid byggt som hobby och det har blivit hus, carport, utbyggnader och annat.

— Så jag har väl det lite i mig. Och jag har gått på hantverksprogrammet, med inriktning finsnickeri, i Leksand på gymnasiet. Därifrån har jag fått mycket förståelse för konstruktioner även om det är möbler man tillverkar. Jag har även kollat in bloggar på andra tiny house för att se hur dom har byggt med till exempel lättbalkar och för att försöka göra allt så lätt som möjligt, säger Lina.

Projektet med mikrohuset har verkligen gett mersmak för 19-åringen som absolut kan tänka sig en framtid som tiny house-byggare.

— Det skulle vara otroligt kul att designa och utveckla konceptet. Jag har redan alla möjliga idéer på nya tiny house som jag vill bygga, säger hon.

Det som inte är klart än är hur huset ska fraktas till Nässjö och var hon ska ställa det.

— Ja, vi behöver hjälp med transport av ett företag eller ett åkeri. Annars får det bli med traktor men den saken är inte klar än så länge. Sen letar jag också efter en plats med el i närheten av Träcentrum, säger Lina Spåls.

LÄS MER: Emilia byggde sitt eget mikrohus
