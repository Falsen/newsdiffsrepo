Brand i kök på hotell
Philip Naskret

Hotellet där branden utbröt ligger på Storgatan i Tranås. Enligt Fredrik Larsson, räddningsledare, var det kablar i restaurangens innertak som börjat brinna.

– Det var svart i betongtaket och ganska rökigt i restaurangdelen när vi kom, säger han.

Räddningstjänsten evakuerade hotellet. Även kommunens socialtjänst och biblioteket som ligger i anslutning blev evakuerade, uppger Fredrik Larsson.

– Det var lite röklukt som spred sig dit, men ingen synlig rök, säger han.

Strax innan klockan 10.15 uppgav polisen att branden var under kontroll. Räddningstjänsten var dock kvar på platsen.

– Vi kontrollerar så branden inte gått vidare i byggnaden och ventilerar ut restaurangen, säger Fredrik Larsson.

Enligt räddningstjänsten har ingen behövt föras till sjukhus i samband med branden.

Polisen uppger att det inte finns någon misstanke om brott.
