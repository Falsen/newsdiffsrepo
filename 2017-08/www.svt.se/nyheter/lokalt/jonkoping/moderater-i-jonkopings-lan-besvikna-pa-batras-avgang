Moderater i Jönköpings län besvikna på Batras avgång
Philip Naskret

Anna Kinberg Batra meddelade sin avgång vid en presskonferens under fredagsförmiddagen, efter att hälften av moderaternas länsförbund krävt hennes avgång.

Partiet har brottats med sjunkande opinionssiffror och Batra har även fått kritik bland annat för att hon inte lyckats hålla ihop Alliansen.

LÄS MER: Anna Kinberg Batra avgår som partiledare för Moderaterna

Men Peter Jutterström uppger att han tycker att hon skött rollen som partiledare bra.

– Man ska betänka att det inte är någon lätt situation hon suttit i. Det har inte riktigt funnits någon enad Allians, men det är inte upp till henne utan samtliga partier måste vara med och dra åt samma håll, säger han.

Han menar även att det varit en styrka att Anna Kinberg Batra är känd bland många svenskar.

– Hade vi kunnat få jobba med henne fram till valet tror jag det hade kunnat bli riktigt bra, säger Peter Jutterström.

LÄS MER: ”Det krävs av en ny moderatledare”

Moderaterna kommer nu kalla till extrastämma för att välja en efterträdare, men Jutterström menar att de kan bli svårt att vända opinionssiffrorna fram till valet i september.

– När en ny partiledare tillträder så brukar de ha väldigt dåliga förtroendesiffror. Det skulle förvåna mig mycket, vem vi än väljer, om det plötsligt skulle gå i höjden, säger han.

Även Gottlieb Granberg (M), förbundsordförande för partiet i Jönköpings län, hade velat att Batra satt kvar som partiledare och enligt honom har förbundsstyrelsen i länet varit enig i frågan.

– Vi tror inte det stärker vårt förtroende att kasta in oss i ett nytt partiledarval, säger han.

Men vad tänker du om länsförbunden som ville att hon lämnade?

– Det ska bli intressant nu när vi träffas hur de tänkte att det här skulle hjälpa oss. Det vore bättre om vi pratat om vår politik och vad vi ville med den än diskutera vem vi ska ha som partiledare. Jag tycker det är fel strategi, säger Gottlieb Granberg.

Vem kan i nuläget ersätta henne?

–  Det ska vi ta fram, men nu är det interna processer. Vi vill inte att det ska bli en partiledardiskussion i media, säger han.
