Kommunernas kostnader för väktare och ordningsvakter ökar i länet
Sandra Johansson Wennergren

— Det är ju så att det varit oro på skolorna, med skadegörelse, klotter och takspring. Vi såg ett behov av väktare och även skolan har efterfrågat att väktare går genom skolorna för att skapa ett lugn i korridorerna, säger Bertil Fång som är räddningschef för Tranås och Ydre.

Kostnaden för Tranås bevakning ökar från i år med 60.000 kronor och det beror dels på att avtalet med väktarbolaget har omförhandlats och att man har ökat fler väktare i skolor och vid stationshuset.

Hur man beräknar väktarkostnaderna är lite olika i länets kommuner men generellt ökar det överallt. I Nässjö har kostnaderna för vaktnärvaron ökat i skolorna med 30.000 kronor varje år, de senaste åren. Eksjö fördubblade sina kostnader 2015 och 2016, vilket berodde på det stora antalet evakueringsboenden de åren.

2014 låg kostnaden på 164.677 kronor vilket ökade till 338.855 kronor respektive 330.767 kronor under åren 2015 och 2016. I år sjönk summan till 55.457 kronor de första sex månaderna.

Även i Värnamo berodde ökningen till största delen på etableringen av boenden för ensamkommande barn. 2015 låg summan på 2.528.000 kronor vilket ökade till 4.934.000 kronor året efter. Det här året har kostnaderna sjunkit något igen.

Också i Vetlanda är siffrorna lite högre i år men enligt kommunchefen beror det på att socialjouren har flyttat sina väktarkostnader. Innan låg det helt på de förtroendevalda men numera köps tjänsten in från SOS Alarm.

I Jönköping har man haft väktare vid Resecentrum i  många år och även här har man ökat bevakningen kring kommunala verksamheter.

För att återkomma till Tranås fick kommunen också ta in extra bevakning efter flera förmodat anlagda bränder under året.

— De kostnaderna får vi ju ta. Efter de två pizzeriabränderna i mitten av juli, så köpte vi den tjänsten utav ett bevakningsföretag de närmsta  veckorna efteråt för att hålla lite utkik i centrala delarna av Tranås. Vi har också varit ute mer själva och vi bett andra att hålla ögonen öppna. Det är ju många som är ute om nätterna, till exempel taxi-chaufförer och det är bra med flera ögon, säger Bertil Fång.

Bertil Fång anser inte att det ökade antalet ronderingar av vakter skulle bero på polisbrist.

— Att polisnärvaron vore högre är ju något som vi önskar. Det vill alla mindre kommuner eftersom det ser ut som det gör i dag. Sen har vi ett fantastiskt bra samarbete med polisen, på höglandet och med polisen i regionen. Men att numerären, antalet poliser, ökar har vi inget emot i Tranås.

Varför tror du att väktarbevakningen ökar i länet?

— Samhällssituationen ser ju ut sådan att det finns lite olika grupper mot varandra, alltså gängbildningar och den här biten, det är inget att sticka under stol med. Också tror jag att det är sysslolöshet, alltså vi måste försöka få folk i sysselsättning. Nu låter jag som en politiker men jag tror att sysslolösheten bidrar till att man kanske gör saker som man inte skulle göra annars, så det är ju ett problem.
