Lokal politiker åtalas för ofredande
Philip Naskret

Ofredandet ska ha skett i november förra året och enligt åtalet skulle politikerns granne köpa en bilbana av en säljare på nätet. Grannen och säljaren kom överens att han skulle köra förbi grannens hus och lämna av den.

I förhör har säljaren berättat att han körde till fel hus, men att grannen kom och mötte honom.

Huset tillhör politikern och säljaren uppger att han då kom ut. Enligt säljaren var mannen upprörd och skrek att han och grannen skulle lämna tomten.

”Det är inte det att han tar kontakt på något sätt för att fråga vem jag var eller något utan han började bara skrika direkt (...) Situationen var kanske ca 15 min men det är svårt att uppskatta tiden, men han var helt rasande. Han var nästan bortom kontakt”, säger säljaren i polisförhör.

Han uppger även att han blev vittne till hur politikern ofredade grannen fysiskt.

”Sen petade han ganska hårt med ett par fingrar i bröstet på henne, eller i axeln”, säger säljaren i förhör.

I förundersökningen framkommer att det pågått en konflikt mellan politikern och personerna som bor i grannhuset i flera år.

Den misstänkte politikern medger i förhör att grannsämjan inte varit god, men förnekar brott. Politikern erkänner dock ”att han skällde ut” säljaren.

Han uppger även i förhören att han ”kan ha nuddat” grannens kläder.

När SVT Nyheter Jönköping når politikern menar han att han inte tagit del av åtalet ännu.

– Jag avvisade två personer som varit inne på min tomt och det är vad de har gått vidare med, säger han.

Men vad säger du om att det finns ett utomstående vittne som uppger att du petade hårt på grannen med fingrar?

– Jag förnekar det absolut, säger politikern.

I övrigt vill han inte kommentera åtalet.
