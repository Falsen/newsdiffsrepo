Sjukskrev sig från hovrättsförhandling – tingsrättsdom står fast
Jonas Tubbin

Den 32-årige mannen överklagade tingsrättens dom, men dök inte upp vid förra veckans förhandling vid hovrätten i Jönköping. I ett mejl till hovrätten uppgav han att han led av en akut stressreaktion och därför inte kunde närvara vid förhandlingen. Mannen fick fram till den 28 augusti på sig att komplettera med sjukintyg om varför han inte kunde närvara vid förhandlingen.

Hovrätten anser inte att mannen har kunna visa upp en giltig ursäkt för att inte komma till rättegången. Därför fastställs tingsrättens dom.

Där dömdes mannen till 1,5 års fängelse för grovt barnpornografibrott. Enligt domen i tingsrätten ska mannen bland annat ha laddat ner 110.877 bilder och 11.299 filmer med barnpornografiskt innehåll. Mannen har nekat till anklagelserna och har hävdat att hans datorer har blivit kapade.

32-åringen kan nu ansöka om målets återupptagande. Då måste han kunna visa upp ett läkarintyg som styrker att han haft giltigt förfall för att inte komma till rättegången. Det måste göras senast den 19 september.
