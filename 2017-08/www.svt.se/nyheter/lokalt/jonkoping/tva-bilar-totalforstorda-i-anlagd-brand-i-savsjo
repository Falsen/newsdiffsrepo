Två bilar totalförstörda i anlagd brand i Sävsjö
Jonas Tubbin

Det var strax efter klockan ett som polis och räddningstjänst larmades till Blåbärsvägen i Sävsjö. Två bilar brann då på platsen. Räddningstjänsten släckte branden, men bilarna är totalförstörda.

– En tredje bil som stod intill har fått skador på grund av värmen, säger Fredrik Magnusson vid polisen i Eksjö.

Alla tre bilarna ägs av samma person, en man i 60-årsåldern.

Finns det någon hotbild mot honom?

– Det framgår inte av anmälan och är inte något som jag känner till, säger Fredrik Magnusson.

Polisen har i nuläget ingen misstänkt för branden.

Det fanns ingen risk för att elden skulle sprida sig till intilliggande byggnader och ingen person kom till skada.
