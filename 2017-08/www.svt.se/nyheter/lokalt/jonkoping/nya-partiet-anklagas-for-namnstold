Nya partiet anklagas för namnstöld
Philip Naskret

I P4 Jönköping berättar Wannholt att han blev kontaktad av utbrytarna i juni som då ville komma på ett möte med Demokraterna i Göteborg.

– Jag tillät att de kom hit i en timme och vi pratade om det här med att starta parti. Jag blir väldigt förvånad att de gör detta utan att meddela, säger Martin Wannholt till radion.

Han fortsätter:

– Det är lite fantasilöst och gränsande till ormbeteende.

LÄS MER: Politiska vildar startar nytt lokalt parti

Enligt honom har hans parti redan ansökt till Valmyndigheten om namnet Demokraterna eftersom partiet kommer ställa upp i nästa riksdagsval och att partinamnet därför är upptaget.

– De kommer få avslag. Valmyndigheten är tvungen att säga nej när de får en ansökan inskickad långt före deras och vår gäller riksdagsvalet, säger Martin Wannholt till P4 Jönköping.

Men valmyndighetens handläggare säger till SVT Nyheter Jönköping att ansökan kom in igår, efter presskonferensen som Demokraterna i Jönköping höll. Ansökan gäller att namnändra från Demokraterna i Göteborg till Demokraterna för att kunna ställa upp i riksdagsvalet.

Den ansökan som kom in är ”synnerligen rudimentär” som valmyndighetens handläggare uttrycker det. Den är ofullständig och saknar dessutom vitala delar som de 1.500 namnunderskrifter som behövs för att registrera ett partiet för riksdagsval.

Men den ofullständiga ansökan kan ändå räcka för att Demokraterna i Göteborg ska få ensamrätt på namnet Demokraterna.

Fast då gäller det att de inom tre veckor lyckas göra en fullständig ansökan och komma in med 1.500 egenhändiga namnunderskrifter. Underskrifter via nätet gäller inte.

Men nybildade Demokraterna i Jönköping menar att man försökt göra rätt. När de kollade med valmyndigheten fanns ingen ansökan som skulle hindra partiet att heta Demokraterna i Jönköping.

– Jag anser att vi hade kollat upp det, säger Ola Helt i den nybildade partiföreningens styrelse.

– Jag tog på mig att ta reda på hur saker och ting fungerade när man ansökte till valmyndigheten. Där framgick med tydlighet att gällde det bara kommunvalet så kunde man ha namn som fanns i andra kommuner. När jag tittade så fanns det ingen ansökan från Göteborg om att få heta Demokraterna i hela riket.

Ola Helt säger att om Martin Wannholt får igenom namnet Demokraterna på riksplanet och det därmed skulle spärra namnet för deras parti , så får Demokraterna i Jönköping helt enkelt ansöka om ett annat namn.

Det nya partiet i Jönköping bildades av flera moderater som hoppade av efter interna konflikter inom partiet på lokalplan.

Bland avhopparna finns Anders Jörgensson, AnneMarie Grennhag, Ola Helt och Bo Grennhag. Före detta kommunalrådet Carin Berggren ska bli partiordförande.

Under en presskonferens i onsdags berättade de att de nu ska samla in 50 namnunderskrifter som ska överlämnas till Valmyndigheten.
