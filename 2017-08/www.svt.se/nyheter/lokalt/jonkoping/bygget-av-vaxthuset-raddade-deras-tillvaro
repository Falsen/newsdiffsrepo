Växthusbygget gav asylsökande mening i tillvaron
Maria Sandblom

Det hela började för drygt ett år sedan. Pingstkyrkan i Vrigstad ville hjälpa de nyanlända på Granbacken att hitta något som de kunde sysselsätta sig med under dagarna och fixade pallkragar och fröer, så de kunde börja odla. Men det svenska klimatet gjorde att det inte växte så bra som de önskade och då kom idén att bygga ett växthus.

– Innan vi började bygga växthuset hade vi ingenting att göra. Vi kunde inte jobba, för vi hade inte arbetstillstånd. Det var jättesvårt och hemskt. Då kom vi på att vi kan bygga ett växthus, säger Saeed Alizadeh, boende på Granbacken.

Cathy Larsson, som arbetar som föreståndare på boendet berättar att hon var tveksam till idén från första början, men fick snart ändra sig.

– Jag tänkte ”hjälp, vad gör de”, Men nu har det utvecklats till väldigt mycket grönsaker där inne. Det är jätteroligt, säger Cathy Larsson och skrattar.

I vintras började Saeed Alizadeh och hans tre vänner gräva i marken. De rensade ogräs, hämtade stolpar från skogen och började bygga. Viss del av det material de behövde bidrog Pingstkyrkan i Vrigstad med. Och nu står alltså det imponerande bygget klart.

– Jag tror inte något var svårt för oss. Det var lätt allt, säger Saeed Alizadeh.

Saeed Alizadeh flydde från kriget i Afghanistan och kom till Sverige för snart två år sedan. För en månad sedan fick han det glada beskedet att han fått uppehållstillstånd. Hans vänner har odlat i hemlandet, men han själv har ingen direkt erfarenhet sedan tidigare.

– Två av mina kompisar är bönder. Men jag började här med att hjälpa till och tillsammans gör vi det.

Cathy Larsson berättar att de fyra killarna tillbringar mycket tid i växthuset. De rensar ogräs och ser till att det växer. Och visst har de lyckats, det växer så det knakar. Det är aubergine, gurka, sallad, lök, tomat och mycket annat. De har också sått fröer som de fått skickat till sig från hemlandet.

– De odlar något som heter ockra. Jag vet inte vad det är, men det får jag väl se när det mognat, säger Cathy Larsson.

Mycket av det de odlar använder de i sin egen matlagning. Men de har långt mycket mer än vad de klarar av att ta hand om.

– Vi orkar inte äta alltihop, men vi ger till kompisar. De är välkomna hit och kommer och hämtar lite, säger Saeed Alizadeh.

Saeed Alizadeh har varit på boendet i snart två år nu. Hur länge han kommer att stanna där, vet han inte. Men så länge han är kvar kommer han fortsätta att ägna stor del av sin tid i växthuset.

– Vi hittade en egen hobby. Det känns jättebra, vi är lyckliga nu, avslutar Saeed Alizadeh.
