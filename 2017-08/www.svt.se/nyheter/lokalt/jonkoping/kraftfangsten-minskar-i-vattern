Kräftfångsten minskar i Vättern
TT

Uppskattningen bygger bland annat på långa serier av klimatdata under olika stadier av en signalkräftas liv. I Vättern-modellen testades temperaturens betydelse för rommens överlevnad, rekryteringen, tillväxten och hur vuxna kräftor klarade vintern.

– Det vi kan se är att stora variationer i vattnets vintertemperaturer är en stressfaktor för kräftorna. Det har väldigt stor betydelse för hur fångsten ska bli, säger Lennart Edsman, vid SLU:s institution för akvatiska resurser.

Rapporter från olika delar av landet tyder också på att det kalla vädret medfört att både kräftornas ömsningar och tillväxt släpar efter jämfört med ett normalår. Uppgifter från Finland talar om fångster som är endast 10-15 procent av det normala vid den här tiden på året.

– Det verkar vara väldigt sent i år. Generellt brukar vi ge rådet att vänta med fisket till slutet av augusti eller början av september för att få välmatade kräftor. I år är det ännu viktigare, säger Lennart Edsman.

För tre år sedan skapade SLU prognoser för ytterligare fem sjöar. Men i år uppdateras endast Vättern.

– Varje sjö måste ha en egen skräddarsydd prognosmodell där man får ta hänsyn till en rad olika faktorer. Men Vättern är intressant inte minst för att allmänheten har möjlighet att fiska under ett antal helger. Det vi räknar på är hur mycket kräftor i matstorlek som finns tillgängligt i sjön, säger Lennart Edsman.

Enligt årets prognos kommer den relativa fångsten att stanna på 90 gram per bur och natt. Det kan jämföras med rekordåret 2001 då fångsten låg på drygt 300 gram.
