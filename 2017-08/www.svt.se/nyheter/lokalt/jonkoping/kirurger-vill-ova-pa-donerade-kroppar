Kirurger vill öva på donerade kroppar
TT

I dag finns bara den möjligheten för läkarstudenter som övar på donerade kroppar i utbildningen och kirurger tvingas åka utomlands för att träna.

– Vi kirurger behöver i vissa fall träna på mänskliga preparat. Det finns i dag möjligheter med virtuell träning när man gör mer basal träning. Men när man ska upp på en mer avancerad nivå så krävs antingen djur eller mänskliga preparat och de mänskliga preparaten har inte varit tillgängliga, säger Magnus Kjellman, kirurg vid Karolinska universitetssjukhuset, till Ekot.

Han presenterade förslaget om ett träningscentrum vid Kirurgveckan som just avslutades i Jönköping.

Enligt Ekot får idag svenska kirurger resa utomlands till exempelvis Finland, Danmark eller Tyskland, när särskilt avancerade operationsmetoder behöver tränas. Det här har kritiserats av bland annat Statens medicinsk etiska råd. Också import av likdelar har förekommit för utbildning.

I Göteborg har universitetet och sjukvården startat ett samarbete i frågan om ett nationellt träningscentrum och hoppas vara igång redan nästa år. Stefan Lindgren, ordförande för läkarsällskapet, säger till Ekot i Sveriges Radio att det framförallt är en patientsäkerhetsfråga.

– Allting syftar ju till att vi ska kunna arbeta på ett så patientsäkert sätt som möjligt.
