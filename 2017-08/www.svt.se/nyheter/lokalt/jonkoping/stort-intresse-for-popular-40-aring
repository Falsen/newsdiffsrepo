Stort intresse för populär 40-åring
Fredrik Weibull

Klockan 11 idag slog P4 Jönköping upp portarna och nyfikna lyssnare kunde besöka radiokanalen för att träffa programledare och reportrar.

— Jag tycker det är jätteintressant att gå omkring och titta här. Man träffar folk och man kan ställa frågor och alla är väldigt vänliga, sedan får man ju kaffe också, säger besökaren Hans-Olof Görebrant och skrattar.

Även Britt-Louise Ottosson var och besökte P4 Jönköping idag och hon tycker att det är imponerande att den fortfarande håller en hög kvalitet.

— Det är fantastisk egentligen att den är så bra, för det är den. Jag lyssnar varje dag när jag är ute och promenerar, säger hon.

En som fick en lite annorlunda dag på jobbet var den omtyckta programledaren Hasse Pettersson som sände radio samtidigt som besökare var inne i studion.

— Man kanske kan nyttja dem lite och få en applåd live i radion. Eller tänk om man får ett jättescoop här live i radion, det vore ju roligt, säger han.

För fyrtio år sedan var sändningarna inte som i dag, då hade man endast kortare inhopp i riksradion.

— Man hade då fönstertider, då den lokala radion kommer in i riksprogrammen och man hade en ganska begränsad sändningstid. Sedan har ju utvecklingen gått explosionsartat till i princip obegränsade sändningsmöjlighet som vi har idag, säger kanalchefen Peter Olsson på P4 Jönköping.

Men har det varit så att lokalradion varit på väg att försvinna under de här fyrtio åren?

— Nej, det har den inte. Däremot har det funnits en oro för vad den nya konkurrensen skulle innebära, med internet och sociala mediers framväxt. Men det har gjort att vi har sökt oss ut till alla möjliga plattformar för att finnas där publiken finns. Idag är vi starkare än vad vi någonsin har varit, säger Peter Olsson.
