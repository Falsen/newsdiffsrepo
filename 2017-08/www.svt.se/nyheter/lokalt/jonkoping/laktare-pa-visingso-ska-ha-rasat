Publicerad:19 augusti 2017 17.43Uppdaterad:19 augusti 2017 18.54
SVT Nyheter Jönköping
Cecilia Lönnehed

Larmet kom strax efter klockan 17. Enligt de första uppgifterna från SOS Alarm ska tre personer ha skadats under tornerspelen på Visingsö. Detta korrigerades senare till fyra personer.

Jerker Sturedahl, inre befäl på räddningstjänsten i Jönköping, bekräftar att det är en läktare som rasat. Enligt polisen befann sig mellan 40 och 50 personer på läktaren.

– Det är fyra personer som har skadats, alla ska vara vid medvetande, säger han.

De skadade togs om hand av den räddningstjänstpersonal på Visingsö som till vardags sköter sjukvårdslarm. Ambulanser skickades över med färja från Gränna hamn.

Viktor Claesson, kassör i Visingsö Tornerspelsförening berättar vid 18.30-tiden att allt är lugnt och att de skadade har fått hjälp.

– Det var en mindre läktare som rasade – det är ju ingen fotbollsarena direkt, säger han.

– De som skadades har fått vård, allt gick lugnt och stilla till.

Polisen uppger att det ska röra sig om kroppsskador, inget livshotande och de skadade har förts till Ryhov.

Olyckan inträffade under evenemangets sista del och än har tornerspelsföreningen inte tagit ställning till hur det blir med söndagens aktiviteter.

– Det hände så nyligen, vi har inte samlat ihop oss ännu.

Polisen finns på plats under kvällen för att göra en teknisk undersökning.

– Vi kan inte utesluta brott och inleder därför en förundersökning med rubriceringen vållande till kroppsskada, säger Mikael Ehne,vakthavande polisbefäl i region Öst.
