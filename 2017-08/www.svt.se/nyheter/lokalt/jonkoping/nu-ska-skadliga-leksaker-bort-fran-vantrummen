Nu ska skadliga leksaker bort från väntrummen
Kristin Renulf

Flera kommuner och organisationer har hakat på Naturskyddsföreningens initiativ till en giftfri lekmiljö för barn som startades för fyra år sedan. Och nu är det Region Jönköpings läns tur.

En upphandling görs för att köpa in miljövänligare leksaker och gamla, farliga rensas bort.

– Små barn ska inte utsättas för hormonstörande ämnen och giftiga tungmetaller. Förutom det praktiska arbete i att rensa bort leksaker handlar det om kunskapsöverföring, att vi lär verksamheterna vad som är viktigt att tänka på, säger Sofia Spjut som leder arbetet för giftfria leksaker i Regionen.

Arbetet kommer att ske succesivt under fyra år i samtliga verksamheter. Det som ska bort är bland annat leksaker som tillverkats innan nya EU-regler om mjuk plast infördes 2007, leksaker som inte är CE-märkta, plastleksaker som är klibbiga och luktar illa och madrasser och kuddar med stoppning som är tillverkad innan 2004.

– Vi märker att engagemanget hos föräldrar är stort. För oss är det självklart och viktigt att ta det här steget.

Men varför görs det här först nu?

– Ingen har fått uppdraget innan. Frågan har inte drivits men nu är det politiskt antaget i Regionens hållbarhetsprogram och vi kan äntligen börja jobba med det här.
