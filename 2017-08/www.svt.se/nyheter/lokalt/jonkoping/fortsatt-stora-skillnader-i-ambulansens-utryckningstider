Fortsatt stora skillnader i ambulansens utryckningstider
Kristin Renulf

Allra snabbast utryckningstid har ambulansen i Tranås kommun. Där är den genomsnittliga väntetiden nio minuter och sex sekunder. Det kan jämföras med Aneby kommun där en nödställd person i genomsnitt får vänta mer än dubbelt så länge, nämligen i drygt 20 minuter.

Skillnaderna i Jönköpings län har bestått de senaste sju åren, det visar en sammanställning som gjorts av SVT Nyheter. Och i samtliga kommuner har väntetiden ökat något sedan år 2010.

LÄS MER: I Aneby dröjer ambulansen 20 minuter

Hjärt-Lungfonden är kritiska till de långa väntetiderna och menar att tiden kan vara livsavgörande.

– Vid ett plötsligt hjärtstopp är snabb hjälp helt avgörande, några minuter kan innebära skillnaden mellan liv och död. Det är väldigt bekymrande att det finns så här stora lokala skillnader i ambulansernas restid, säger Jan Nilsson, ordförande i Hjärt-Lungfondens Forskningsråd i ett pressmeddelande.

Väntetiden på ambulans har, enligt Hjärt-Lungfonden, ökat i 164 av Sveriges 290 kommuner de senaste fem åren.
