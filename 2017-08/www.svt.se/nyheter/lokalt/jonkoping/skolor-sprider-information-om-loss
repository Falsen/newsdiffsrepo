Skolsköterskan informerar om löss
Maria Sandblom

Förskolor och skolor är nu i full gång igen och med det kommer huvudlössen. Barnen samlas i större grupper och lössen sprids snabbt vidare. På Alléskolan i Habo arbetar man aktivt med att sprida information till elever och föräldrar för att försöka begränsa spridningen.

— Upptäcker man löss på sitt barn, så tycker vi att man ska meddela det till skolan. Och blir det mer än en handfull i en klass, så skickar vi ut information om det till klassen, berättar Ulrika Ohlsson som arbetar som skolsköterska på Alléskolan.

Varje år hålls en så kallad ”luskammarhelg” då alla föräldrar i Habo kommun uppmanas att kamma sina barn med luskam och kontrollera så att de inte har några löss. Detta görs för att se till att alla som har löss ska få behandling, så att lössen inte sprids vidare.

— Vår önskan är ju egentligen att man ska göra det här innan skolstart, men då är det ju lite svårt att få tag på alla föräldrar.

Ulrika Ohlsson berättar att lössen är som mest aktiva under sommaren. När barnen kommer tillbaks till de större grupperna så börjar de sprida sig.

Vissa av hennes kollegor menar på att det är fler löss nu än tidigare, något som Ulrika Ohlsson inte märkt av.

— Jag vet inte om det finns några studier som visar på det, men jag upplever inte att det är värre nu.

Det är fortfarande ett slags tabu med huvudlöss. Många barn och även föräldrar kan tycka det är skämmigt att berätta att man drabbats, trots att det faktiskt är bland det vanligaste man kan stöta på.

— Det spelar ingen roll om man är ren eller smutsig, har dålig hygien eller duschar varenda dag. Man kan få löss ändå, så det kan drabba vem som helst. Men bli inte skräckslagen, för det är inget farligt, säger Ulrika Ohlsson.
