Vaknade av tjuvar i huset utanför Skillingaryd
Bosse Carlqvist

Det var klockan 03.51 som polisen fick in larmet. Mannen hade vaknat av ljud och då plockat på sig en yxa. Han fann snart de två inbrottstjuvarna i huset. Enligt polisen blev de skrämda av mannen med yxan.

– Man har rätt att använda visst våld i en sådan här situation, och såvitt vi förstår har han inte ens uttalat några hot, bara närmat sig tjuvarna, säger polisens presstalesperson Åsa Willsund till SVT Nyheter Jönköping.

De båda inbrottstjuvarna lämnade troligen platsen i en bil och polisen vill därför komma i kontakt med människor som eventuellt kan ha sett tjuvarnas bil strax efter fyratiden i morse. Det kan handla om en bil som rört sig märkligt eller på platser utanför Skillingaryd där knappast någon åker så dags.

Det verkar som att tjuvarna inte hann få med sig något. Polisen har säkrat vissa spår på platsen, men ingen är gripen. Den drabbade mannen mår bra, trots händelsen.

– Han ska vara vid gott mod, säger Åsa Willsund.
