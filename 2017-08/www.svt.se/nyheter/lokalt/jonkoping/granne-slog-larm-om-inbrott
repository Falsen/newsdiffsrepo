Granne slog larm om inbrott
Maria Sandblom

Strax innan klockan åtta på fredagsmorgonen fick polisen in ett larm om misstänkt inbrott i en villa på Hallandsgatan i Nässjö. Det var en granne till huset som fattat misstankar.

– Grannen hade uppmärksammat ett krossat fönster och en stege som stod uppställd mot väggen, säger Åsa Willsund, presstalesperson på polisen.

När polisen kom till platsen kunde man bekräfta att det skett ett inbrott. Tjuven eller tjuvarna uppges ha tagit sig in i huset genom ett fönster. Ägaren själv var inte hemma då inbrottet skedde.

– Det är inte ägaren själv som har ringt, så det är ännu inte känt om det är något som har tillgripits, säger Åsa Willsund.

Polisen har genomfört en brottsplatsundersökning och en utredning gällande stöld genom inbrott har inletts. I nuläget finns ingen misstänkt.
