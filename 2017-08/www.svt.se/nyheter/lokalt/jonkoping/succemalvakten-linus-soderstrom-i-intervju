HV:s succémålvakt Linus Söderström var nära utbrändhet
Bosse Carlqvist

Nu är det bra igen, menar Linus, som gått igenom en lång kur ända sedan i maj. Idag fyller Linus 21 år och kan fira dubbelt – för idag är han också igenom den långa kur som han upplevt som jobbig för kroppen.

Det var tufft i början av sommaren när jag skulle ta örter som skulle bryta ner bakterier, berättar Linus Söderström.

– När man tränar så hårt och samtidigt ska återställa magen där all immunförsvar sitter, då blir du helt slut. Det var ett tag då jag var helt färdig. Jag orkade inte göra någonting.

– Men man visste ju vad det berodde på, så det var bara att kämpa vidare. Det var egentligen bara att spara all energi till just träningarna.

Linus är sedan förra året draftad till NHL och New York Islanders. Men det ska i alla fall inte påverka den närmaste säsongen då han är helt inställd på fortsatt spel i HV71.

– Det är förstås en stor ära att få skriva kontrakt med dem. Jag tillhör dem, men är utlånad till HV.

– Jag tror samtidigt det är viktigt att skilja på var man tillhör och var man spelar nu. Nu spelar jag här, även om jag tillhör New York Islanders. Så det är viktigt för egen del att jag håller fokus här.

Hur länge vill du själv vara kvar här?

– HV är ju Sveriges bästa förening just nu. Vi vann ju SM-guld av en anledning. Jag trivs varje sekund här. Så vi får se hur länge det blir. Det är ett år i taget.

Vad har tiden i HV hittills betytt för dig?

– Väldigt mycket! Att få komma hit och egentligen lära sig hur det är att bli behandlad på ett bra sätt och att få vara i en förening som vet vad det handlar om när det kommer till träning, kost, både på och utanför plan. Det har varit väldigt inspirerande och det har verkligen gynnat mig som individ känner jag.

På torsdag är det premiär i CHL – Champions Hockey League – där Europas bästa hockeylag möts. HV71 möter tyska Adler Mannheim på hemmaplan i Jönköping. Matchen sänds i SVT2 med start klockan 18.30.

– Det är kul att få en tävlingsturnering så här tidigt på säsongen, så att man kommer in i det snabbt. Det är kul att spela mot lite andra lag än bara svenska lag och även få åka bort och uppleva en annan kultur och hockeykultur. Framförallt att göra det med det här laget i början av säsongen och bonda lite mer, så det ska bli väldigt kul, säger Linus Söderström.

Men om Adler Mannheim vet Linus inte så mycket.

– Nej, ingenting faktiskt, annat än att det är ett av topplagen i Tyskland, skrattar Linus.

– Tyskland är en bra liga, så det kommer att bli åka av!

Fem svenska lag spelar i CHL i år: Brynäs, HV71, Frölunda, Malmö och Växjö.

– Förra året tyckte jag vi slarvade bort rätt många matcher där vi inte var riktigt på. Vi får se till att vara på.

– Men man ska komma ihåg att det fortfarande på ett sätt är försäsong för oss. Även om man försöker få spelet att sitta så är det inte alltid det gör det. Så det är en skillnad på att spela CHL i augusti jämfört med CHL-slutspel i december, januari, februari.

Lite mer okänt är kanske att Linus Söderström också är en toppspelare inom e-sporthockey. Han har varit rankad som nummer två i världen när det gäller onlinematcher – och detta bland omkring 500.000 spelare!

– Jo, det har blivit en del e-sport genom åren!

– När det är spelsläpp i september så sitter jag väl och spelar en hel del och då brukar jag hamna däruppe i rankingen. Men det är svårt att hålla det när man spelar så mycket vanlig hockey.

Vad är det som lockar med hockey som e-sport?

– Jag älskar ju hockey och tar med det hem. Så när jag är uttråkad så sitter jag och spelar. Det är något som jag alltid gillat att göra!
