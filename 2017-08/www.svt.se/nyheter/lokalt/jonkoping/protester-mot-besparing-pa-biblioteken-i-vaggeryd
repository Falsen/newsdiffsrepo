Protester mot besparing på biblioteken i Vaggeryd
Jonas Tubbin

– Vi är fyra damer, alla över 70 år, som bestämde oss för att väcka lite uppmärksamhet kring detta. Så vi har gått runt med en namninsamling och nästan fått in 800 namn, säger Kersti Nilsson, en av initiativtagarna.

På tisdag kommer de att vara ute i samhället för att få in ytterligare namn och före kultur- och fritidsnämndens möte på onsdag kommer gruppen att lämna över protestlistorna till nämndens ordförande Ewa Magnusson (L).

På mötet kommer nämnden att besluta om hur besparingen på biblioteken i kommunen ska genomföras. Klart är dock att  tjänsten som Sonja Kling har på biblioteket i Skillingaryd kommer att dras in när hon går i pension om ett år.

– Det var ett beslut i fullmäktige i juni, säger Ewa Magnusson.

Kultur- och fritidsnämnden i Vaggeryd har ett sparkrav på drygt 800.000 kronor nästa år. Att inte tillsätta Sonja Klings tjänst innebär en besparing på ungefär halva det beloppet. Övriga besparingen görs genom att inte tillsätta en tjänst som kultursamordnare, samt att höja taxan för vuxna i kommunens sporthallar.

– Vi kände att det var det minst dåliga sättet, även om det aldrig är roligt att göra en besparing. Vi önskar att vi inte behövde göra det, men i det här fallet så måste vi ta ansvar för Vaggeryds kommuns ekonomi tillsammans, alla nämnder, säger Ewa Magnusson.

Vad kommer det att innebära konkret för biblioteken i kommunen?

– Vi har inte bestämt konkret vad det kommer att innebära, men troligtvis kommer det att bli att man får mindre personlig service, eller färre tillfällen med service.

Hur mycket öppettiderna med personal på plats kommer att minska vill hon inte uttala sig om innan det har varit uppe för diskussion och beslut i nämnden på onsdag. Hon betonar dock att biblioteken i kommunen har meröppet, vilket innebär att de vuxna som vill kan anmäla sig och få passerkort till lokalerna.

– Då har man tillgång till biblioteket 7-22 alla dagar i veckan, säger Ewa Magnusson.

Kersti Nilsson tycker det är ett bra komplement med mer-öppet för de som har svårt att ta sig till biblioteket när det är öppet, men tycker att det är viktigt med personlig service på biblioteken.

– Det är ju jättemånga som har frågor och vill ha tips om böcker.

Hon är kritisk till att kommunen väljer att spara in på biblioteken.

– Man borde ju kunna spara någon annans stans. Det är väl inte så mycket som man satsar på kultur i den här kommunen. Så lämna biblioteken i fred tycker jag.

Vad ska man spara på istället?

– Det är inte min sak att säga, det är politikerna som får avgöra det. Men vi vill inte att man sparar på biblioteken och på den mötesplats som detta är för Skillingarydsborna, säger Kersti Nilsson.
