Produktivt par gör att berguvsprojekt fortsätter
Kristin Renulf

Projekt Berguv Småland startades av Vetlanda ornitologiska förening i början av 80-talet. Då fanns inga berguvar i trakten och försök började göras för att få rovfågeln etablerad.

Och lyckat blev det.

– Totalt har vi släppt ut 244 berguvar under den här tiden. Och nu har vi ett synnerligen produktivt avelspar som ger oss flera ungar varje år, säger Björn Gustafsson.

Berguvarna som kommer till projektet har tagits omhand, exempelvis på grund av att de skadats. Man försöker hitta en hane och hona som trivs ihop och börjar lägga ägg i det stora hägnet där de vistas. Ungarna släpps ut i det fria när de är redo.

– Vi ringmärker och könsbestämmer dem och sedan släpper vi dem. Förhoppningen är att de ska etablera sig här omkring.

Och i början av 2000-talet blev det en perfekt matchning. Den nu 14-åriga honan och den 17-årige hanen har lagt 3-4 ägg årligen, vilket ha gjort att berguvsstammen i området vuxit. Och tanken har i flera år varit att avveckla aveln, men så länge det kommer ungar fortsätter Projekt Berguv Småland.

– Det har pågått så länge att vi hunnit bli pensionärer. Men de här båda berguvarna har suttit i fångenskap så länge att det inte går att släppa ut dem och vi vill ju inte avliva dem heller.

Hur gammal kan en berguv bli?

– En hona kan bli uppåt 25 år och hanar ännu äldre. Vi får hålla på så länge uvskötaren orkar, skrattar Björn Gustafsson.

Under måndagen släpptes tre färska hanar ut i frihet utanför Virserum.

Vad tänker du om att projektet varit så lyckat?

– Det känns ju bra. Jag skulle gärna se att det fanns ännu fler berguvar här men vi har märkt att de gärna drar sig utåt kusterna. Det är dels tillgången på mat och dels boplatserna som lockar där.

Men nyligen upptäcktes att ett berguvspar har valt att bosätta sig mitt i centrala Vetlanda.

– De tyngsta skälet till det är tillgången på mat. De äter kajorna som finns i tätorterna. Och att de häckar där är bra, då kan fler se sambandet i naturen, att det blir en balans.
