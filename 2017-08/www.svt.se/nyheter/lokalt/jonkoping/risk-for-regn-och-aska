Risk för regn och åska
Anna-Karin Hedén

Enligt SMHI är det ett område med kraftiga regnskurar som drar in under onsdag kväll och natten till torsdag.

– Regnet kommer sydväst ifrån och det kan bli stora mängder, men det är svårt att säga exakt var och hur mycket, säger Nils Holmqvist, SVTs metorolog.

SMHI uppskattar att det kan handla om regnmängder på 35 millimeter. Någon varning är inte utfärdad, men bedömningen är att regnet innebär en risk för översvämningar i källare och dagvattensystem och även i mindre vattendrag. Även en del vägar riskerar att bli översvämmade. Enligt Nils Holmqvist finns det också risk för åska.

– Det kan bli en del blixt och dunder och i samband med det blir det ofta mest regn.

Enligt SMHI är osäkerheten i väderutvecklingen stor och om prognoserna blir säkrare kan den ersättas av en varning.
