Bensinstation i Nässjö utsatt för rånförsök
Sara Leverin

En bensinstation på Handskerydsvägen i Nässjö utsattes vid 18.36 på söndagskvällen för ett rånförsök.

– Det kommer in tre gärningsmän i butiken och går fram till kassan och uppträder hotfullt. De slår med knivliknande föremål mot en dator vid disken och kräver att kassan ska öppnas, säger Lars-Göran Nilseryd, presstalesperson vid polisens region öst.

De tre männen lämnade butiken hastigt.

– När kassan öppnas springer de plötsligt ut utan att få med sig något.

Vad som orsakat den hastiga sortien är oklart.

– Förmodligen inte så iskalla som de trodde. Jag vet inte vad som skulle ha skrämt dem, men de springer därifrån.

Där tappar polisen spåret efter gärningsmännen. Hundpatruller har sökt i området och vittnen har hörts. Den enda uppgift som kommit in är att männen kan ha sprungit bort längs Handskerydsvägen.

Polisen har inte spärrat av bensinstationen. Däremot har man på plats kunnat hitta eventuella tekniska bevis.

– Vi har säkrat något föremål som vi ska göra teknisk undersökning på, säger Lars-Göran Nilseryd.
