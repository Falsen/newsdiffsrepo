Värnamo vassast i Smålandsderbyt
TT

Värnamo trivs mot Smålandsrivalen Öster i superettan. Precis som i mötet i Växjö i juni vann Värnamo med 2–1 i måndagens hemmaderby. 4 122 åskådare tittade på när Oscar Johansson gjorde segermålet strax före pausvilan. Det andra Värnamomålet stod Paulo Marcelo för.

I Göteborg hette matchhjälten i stället Carl Nyström. Hans nick i 62:a minuten gav matchens enda mål när Gais besegrade Degerfors. Gais klättrar därmed till nionde plats på 26 poäng, medan Värnamo ligger steget före i tabellen, på åttonde plats, tack vare bättre målskillnad.

Bottenmötet mellan ex-allsvenskarna Åtvidaberg och Gefle slutade 0–2. Piotr Johansson (straff) och Deniz Hümmet gjorde målen för Gefle innan sista halvtimmen bjöd på en mindre utvisningskavalkad. Simon Helg i ÅFF liksom Jesper Florén och Anton Lans hos gästerna såg alla rött.

Gefle ligger fortfarande sist, nu på 19 poäng. Åtvidaberg är kvar på kvalplats, en poäng före.

Nästa match i Superettan för Värnamo blir mot Åtvidaberg om en vecka.
