Gustafssons sambo om frisläppandet: ”Jag bara skrek och kunde inte sluta skrika”
Agnes Laurell

Johan Gustafsson kidnappades 2011 av al-Qaida under en motorcykelsemester i Mali. Gustafssons sambo Wen Zhang säger att hon aldrig hade kunnat föreställa sig att något sådant skulle hända.

– Det var hemskt. Det är något man läser i tidningar men tänker att det inte har någonting med mitt liv att göra, säger hon.

TV: Gustafsson: ”Möttes av tårögda svenska poliser”

Under tiden som Johan Gustafsson hölls fånge av al-Qaida har några filmer släppts på Gustafsson och den andra gisslan.

– Det var bra att se att han var vid liv, men jag njöt inte av att titta på det, säger Wen Zhang.

Hon säger att hon bara såg filmerna en gång.

– Jag vågade inte titta om och om igen. Det sliter i kroppen.

TV: Så kidnappades han av al-Qaida

Natten innan Johan Gustafsson kom till Sverige fick Wen Zhang veta av Johans familj att han frisläppts.

– Jag bara skrek och kunde inte sluta skrika. Jag kunde inte fatta att det här händer nu, säger hon.

Wen Zhang mötte upp Gustafssons familj och åkte till Arlanda med dem för att möta upp Johan. Hon berättar att hon inte kunde föreställa sig hur hon skulle känna när de sågs.

– Det var fantastiskt att se honom och när jag fick krama honom. Det var som att en is smälte plötsligt i hela kroppen. Och den här isen har varit fryst i fem och ett halvt år.

LÄS MER: Detta har hänt: Kidnappades under mc-resa genom Afrika
