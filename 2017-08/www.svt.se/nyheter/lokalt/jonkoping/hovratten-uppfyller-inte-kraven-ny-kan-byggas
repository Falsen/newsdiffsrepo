Hovrätten uppfyller inte kraven – ny kan byggas
Kristin Renulf

Jönköpings Posten skriver att det finns flera problem med den nuvarande hovrätten. Arbetsmiljön är omodern och det har visat sig svårt att tillgänglighets anpassa lokalerna, men framför allt är säkerheten inte tillräcklig.

– Vi har komplexa säkerhetskrav som hänger samman med hur vår omvärld ser ut. Att häktet inte ligger i anslutning till hovrätten är ytterligare ett säkerhetsproblem, säger Marina Lindgren Sand, enhetschef på avdelningen för säkerhet på Domstolsverket, till tidningen.

Göta hovrätt har inte heller någon säkerhetssal utan lånar den i tingsrätten vid behov.

– Det är inte unikt att hovrätterna lånar lokal av tingsrätten, men i Jönköping är det mer frekvent.

Flera alternativ har övervägts; att renovera den befintliga hovrätten, flytta eller bygga nytt, och huvudalternativet är nu att bygga en ny hovrätt vid slottskajen intill tingsrätten.

Under hösten väntar bland annat möten med kommunen som äger marken och fastighetsbolaget som äger polishuset, tingsrätten och länsstyrelsens fastigheter, men ett förslag ritat av ett arkitektkontor, på hur den nya byggnaden kan tänkas se ut, finns.

Det är dock en lång väg kvar innan spaden kan sättas i jorden

– Tidigast 2019 eller 2020 kan den nya byggnaden stå klar, säger Marina Lindgren Sand till Jönköpings Posten.

Om förslaget blir verklighet innebär det att polis, häkte, åklagarmyndighet, tingsrätt, kammarrätt och hovrätt kommer att ligga i anslutning till varandra i Jönköping.
