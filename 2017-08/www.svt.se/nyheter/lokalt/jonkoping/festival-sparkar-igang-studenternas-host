Festival sparkar igång studenthösten
Gabriel Djärf

Det är tredje året som musik- och matfestivalen ”Kick Off Festival” arrangeras vid Jönköping University.

– Vi är den enda högskola/universitet i Sverige som har en sådan här festival under studenternas inspark, säger en stolt projektledare för Kick Off Festival, Lennart Wass som arbetar vid Jönköping University.

En ny termin har startat för studenterna vid Jönköping University och den traditionella insparken, som Studentkåren arrangerar, pågår under tio dagar för att de ska få chans att lära känna varandra och för de nyinflyttade att lära känna staden.

I samarbete med Jönköping University arrangeras numera även en musik- och matfestival på campus under lördagen. Flera kända artister dyker upp, bland annat Icona pop och Movits!.

– Vi försöker täcka in så mycket som möjligt som passar vår målgrupp studenterna. Studenterna önskar artister och jag försöker boka dem. Movits! har varit högst på studenternas lista och han kommer i år, berättar Lennart Wass.

En biljett till festivalen kostar 200 kronor. Fyra tusen biljetter har släppts och Lennart Wass tror att det kommer att bli slutsålt.

– 200 kronor är ju ingenting om man jämför med vad de bjuds på, menar han.

– Eftersom vi har 2.000 internationella studenter försöker jag också boka någon som är mer internationellt känd och jag är glad att jag har lyckats boka Icona pop i år. Jag försökte förra året också, men då valde de att stanna kvar i Los Angeles, men i år kommer de alltså till Jönköping, förklarar Lennart.

Området kring högskolan spärras av under festivalen. Inne på området finns olika ställen att köpa mat och dryck på och två scener för  uppträdanden. Arrangemanget är certifierat enligt IQ vilket innebär att de arbetar för att hålla ned alkoholkonsumtion.

Till exempel är all alkoholfri dryck, även alkoholfria drinkar, gratis. Men det finns även barer för att öl- eller ciderförsäljning. Enligt Lennart Wass utgör alkoholförsäljningen inget hot mot ordningen under kvällen.

-Fylla har vi inte sett på två år, så vi ser en ganska tydlig förändring. Och under insparksdagarna, då studenterna brukar samlas i Hälsoparken, ställer studentkåren upp stora vattendunkar så att studenterna inte törstar.

Festivalen hålls från klockan 17 på lördagen och avslutas klockan 01.00.

200 personer arbetar vid och omkring området, bland annat med säkerhet. Det finns även ett särskilt informationstält dit studenter kan vända sig om man mår dåligt eller behöver hjälp med något.

– Vi har mycket vakter på plats, både stillastående och cirkulerande. Röda korset är där och vi har utsett ansvariga för brand och el. Dessutom finns bransläckare utplacerade till exempel vid scenerna och i vid varje matställe, säger Lennart Wass, projektledare Kick Off Festival.

– Vi har också personal som plockar skräp och som källsorterar allt, förklarar han.

Lennart Wass tror att Kick Off Festival kan vara skillnaden om en student väljer att söka sig till Jönköping eller inte.

– Jag tror att festivalen visar dem att vi är en öppen skola som satsar på studenterna. De får en positiv bild av skolan som jag tror får en påverkan på dem, menar Lennart Wass.
