Levde som massaj i Tanzanias vildmark
Maria Sandblom

Han har paddlat kajak från Sverige till Svarta havet, vandrat kust till kust i Indien och korsat Australien på rullskidor. Nu är Jonathan Ljungqvist hemma igen från sitt senaste äventyr. Under en veckas tid bodde han tillsammans med en massaj-stam långt ut i Tanzanias vildmark. En annorlunda erfarenhet för äventyraren som normalt sett brukar ägna sig åt fysiska utmaningar.

— Den stam jag besökte lever ungefär på samma sätt som de gjorde för 500 år sedan. Det var nya intryck hela tiden, säger Jonathan Ljungqvist.

Han fick klä sig på samma sätt som massajerna gör och fick följa med på allt som hände under dagarna. Habosonen berättar att det finns Massaj-stammar som har gjort business av att låta turister besöka dem. Men just den stam som han besökte hade aldrig tidigare haft några västerlänningar hos sig.

Jonathan Ljungqvist och de fyra som var med på resan fick bygga sin egen hydda som de skulle bo i. Detta tog ett par dagar. Till sin hjälp hade  de några kvinnor, som de annars inte såg mycket av. Kvinnornas uppgift är att ta hand om barnen och laga mat. Männen sköter det fysiska arbetet.

De yngsta barnen har i uppgift att ta hand om djuren. Varje dag tar de med sig sina kor och getter på en lång vandring, i stekhet värme till ett vattenstånd, där de stannar ett tag för att sedan vända hem igen. Jonathan Ljungqvist berättar att vissa av barnen bara var tre år gamla.

— Det var lätt en mil vi gick den dagen och jag var rätt trött när jag kom tillbaka. Och då gör de detta varje dag.

När pojkarna närmar sig 12 år hålls en stor fest då de ska omskäras. Jonathan Ljungqvist och hans resesällskap fick följa med på en ceremoni dit flera hundra människor hade kommit.

— Grabbarna får ingen bedövning och ger de ifrån sig minsta lilla kvidande, så tycker de andra att de är klena.

För att bli en riktig massaj-krigare måste pojkarna även klara av ett test, som de äldre massajerna i stammen bestämmer. Även Jonathan Ljungqvist fick göra detta mandomsprov. Under en hel dag vandrade de uppför ett berg och tillbaka. Han säger att han själv inte tyckte det var så jobbigt, men förstod att vandringarna brukar vara tuffare än den som de gjorde.

Nu är Jonathan Ljungqvist hemma igen, nöjd efter alla nya erfarenheter. Men äventyren tar inte slut här.

— Jag håller på med ett världsrekord inom dykning, så det är fullt fokus på det under augusti. Och jag tror att jag kommer att klara det, avslutar äventyraren.
