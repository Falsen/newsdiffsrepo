Så arbetar polisen med säkerheten under Värnamodagarna
Sandra Johansson Wennergren

Värnamodagarna inleds på tisdag och i år firar festligheterna även tioårsjubileum. Programmet bjuder bland annat på lådbilsrally, matkulturellt torg, löpartävling i högklackat, modevisning och hemvändarlunch.

Generellt brukar det vara lugnt på stan och trots att det dricks en del alkohol har det ändå varit få personer som omhändertagits på grund av fylleri.

— Det är ett lugnt arrangemang, med blandade åldrar. Folk kommer för att ha trevligt, säger Lina Tryggvesson, som är polisens insatschef under Värnamodagarna.

För första gången stängs viadukten av för biltrafik och endast stadsbussar kommer att få köra där. Det var polisen som rekommenderade kommunen detta för att öka säkerheten.

— Vi stänger viadukten av säkerhetsskäl, för att minska trafiken in mot området i centrum där arrangemanget äger rum. Men det finns inget förhöjt hot, utan är endast för säkerhets skull, säger Lina Tryggvesson.

Övriga gator som stängs av är Köpmansgatan, Åbron, Pilgatan, Lasarettsgatan och Pumparegatan.

Vad gör ni mer för att hålla området säkert?

— Vi kommer att ha extra personal på plats och vi har också ett tätt och gott samarbete med arrangören, räddningstjänsten och socialen. Det är också många ideella som arbetar under arrangemanget. Det är ju inte bara polisen som ska se till att det är tryggt för besökare utan ett samarbete, säger Lina Tryggvesson.

Olyckor förebyggs bland annat genom att till exempel ha kontroll på brand- och rasrisker och att inte tillåta för många personer i tälten.

— För att vara så mycket folk på liten yta så har det varit lugnt. Detta på grund av att vi jobbar förebyggande. Jag ser fram emot Värnamodagarna och hoppas att folk ska ha det riktigt trevligt, säger Lina Tryggvesson.

Tafsa inte-armbanden som delades ut förra året som skulle motverka sexuella ofredanden kommer inte återkomma i år.

— Nej, det var en nationell kampanj som gällde då och som inte är aktuell nu, säger Lina Tryggvesson.
