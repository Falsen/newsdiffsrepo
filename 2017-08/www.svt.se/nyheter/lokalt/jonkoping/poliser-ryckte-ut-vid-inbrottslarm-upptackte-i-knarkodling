Poliser ryckte ut vid inbrottslarm – upptäckte knarkodling
Jonas Tubbin

Det var vid 18.30-tiden som polisen larmades till ett skogsområde i Jönköping eftersom ett inbrottslarm vid ett företag i området utlösts.

När polisen anlände till platsen påträffades två män, 35- respektive 55 år. De misstänktes för narkotikabrott eget bruk och togs med till polisstationen för provtagning. När poliserna sökte i skogsområdet där männen påträffade upptäcktes en odling av vallmo.

– Man hittade två säckar på platsen som beslagtogs, säger Madeleine Andersson vid polisen i Jönköping.

Vallmo kan användas för att framställa narkotika. Männen greps och anhölls senare under kvällen av åklagare. Polisen har inlett en förundersökning gällande brott mot narkotikastrafflagen.
