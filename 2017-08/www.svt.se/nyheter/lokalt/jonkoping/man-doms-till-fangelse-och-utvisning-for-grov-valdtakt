Män döms till fängelse och utvisning för grov våldtäkt
Sandra Johansson Wennergren

Natten till 10 juni greps två unga män för en grov våldtäkt av en tonårig kvinna på Storegårdsområdet i Eksjö.

Det var förbipasserande som hörde eller såg att något inte stod rätt till och larmade polisen. De båda männen greps i anslutning till brottsplatsen.

Enligt åtalet ska de ha använt våld och hotat tjejen till livet om hon berättade för någon vad som hade hänt.

Rättegången pågick för stängda dörrar i tre dagar och i sin bevisning har åklagaren haft flera vittnen som har hört kvinnan skrika på hjälp. Männen ska ha utnyttjat att den unga kvinnan varit berusad och enligt bevismaterialet har männen tvingat i henne alkohol.

Först uppgavs att männen är 17 år men tingsrätten bedömde att de är 18 år eller äldre och de döms därför som myndiga. Männen döms också för ringa narkotikabrott.

Åklagaren yrkade på två års fängelse och utvisning och så blev nu också det utdömda straffet. Efter att de avtjänat fängelsestraffet utvisas de till Afghanistan där de är medborgare. De ska också betala skadestånd till kvinnan på 165.000 kronor plus ränta.

Minimistraffet för grov våldtäkt är fyra års fängelse men på grund av tingsrättens bedömning av gärningsmännens låga ålder reduceras straffvärdet.

Utvisningen gäller i tio år och överträdelse av förbudet kan medföra fängelse i högst 1 år.

De nu dömda männen ska stanna kvar i häktet tills domen vinner laga kraft.

LÄS MER: Tonåringar häktades för våldtäkt

LÄS MER: Två män åtalas för våldtäkt
