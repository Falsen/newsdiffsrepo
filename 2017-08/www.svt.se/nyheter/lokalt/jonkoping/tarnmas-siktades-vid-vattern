Tärnmås siktades vid Vättern
Anna-Karin Hedén

Jörgen Hansson var den som först fick syn på tärnmåsen, när han var ute på en promenad för att skåda fågel.

– Jag fick nypa mig själv i armen flera gånger. Att den finns här är väldigt ovanligt och speciellt en tärnmås i sommardräkt som den här, säger han.

Jörgen Hansson promenerade vid lokstallarna i Jönköping och hade hoppats få se silltrut eller havstrut, men stannade upp när han såg en fågel som var mindre än de andra.

– Jag såg några måsar på håll, men där satt en liten fågel som jag tänkte kanske var en tärna. Men sedan insåg jag att det måste vara en tärnmås, berättar han.

Han började snabbt söka i fågelboken och när han var säker sändes larm ut till fågelskådare och några hann fram i tid för att se tärnmåsen innan den lyfte och flög vidare.

– Det känns jättehärligt! säger Jörgen Hansson.

Tärnmåsen finns på nordligare breddgrader och häckar på bland annat Grönland och i Sibiren. Ibland kan unga fåglar ses på hösten på svenska västkusten, men att se den i sommardräkt inne i landet hör till ovanligheterna.
