En gripen efter misshandel i Huskvarna
Ellinor Rostedt

Vid 20-tiden fick polisen in samtal om att någon blev misshandlad i centrala Huskvarna. Det var vid en gångbro som en man i 30-årsåldern blev misshandlad och han ska ha hamnat i vattnet.

– Personen fick ta emot både slag och sparkar, säger Peter Ström vakthavande befäl på polisen.

När polisen kom dit ska en man i 30-årsåldern ha försökt springa från platsen, men han greps av polisen. Han är nu misstänkt för misshandel.

Mannen som blev misshandlad fördes till sjukhus men ska inte ha blivit allvarligt skadad.
