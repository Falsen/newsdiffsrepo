Regionen rekryterar på Kirurgveckan
Sandra Johansson Wennergren

Kirurgveckan är numera en institution och arrangerades för första gången i början av 90-talet i Varberg.

Senaste gången kongressen var i Jönköping var 2004 och nu var det dags igen. Planeringen och förberedelserna har pågått i fem år.

Vilka är höjdpunkterna på Kirurgveckan?

– Det beror nog lite på vem man är. Kommer man hit som ung, blivande kirurg så är det säkert det vetenskapliga programmet som är det viktigaste. Vi har haft lite spektakulära punkter som att vi hade en amerikansk kirurg här som berättade om skottskador, säger Erik Wellander, som är Kirurgveckogeneral.

– Men för oss som har varit med ett litet tag så är det kanske viktigare med det sociala nätverket, att träffa och återknyta kontakten med kollegorna, säger han.

Förutom att ta del av de senaste rönen och den nyaste tekniken passar Region Jönköpings län även på att göra en storsatsning för att rekrytera mer personal.

– I hela landet och även i hela västvärlden finns det ett stort bekymmer med kompetensförsörjning av komplicerad sjukvård, säger Karsten Offenbartl, som är verksamhetschef för Region Jönköpings län.

– Även om det ser olika ut i delar av Sverige så har vi generellt sett svårt att försörja oss med specialister i kirurgi och även i andra medicinska specialiteter.

Karsten Offenbartl menar att det också är en svår fråga kring sjuksköterskebemanningen som drabbar hela landet och att även Region Jönköping nu fått bekymmer.

Varför är det brist på kompetent personal?

– Det pågår ett väldigt stort generationsskifte där 40- och 50-talisterna är på väg ut. Och under 90-talet var det till stor del anställnings- och utvecklingsstopp så vi saknar en halv generation däremellan vad gäller framförallt kompetenta kirurger.

Hur mycket personal hoppas du på att rekrytera den här veckan?

– Kan vi hitta ett par sjuksköterskor, några vårdadministratörer och ett par kirurger så har satsningen betalat sig väldigt, väldigt väl, säger Karsten Offenbartl.
