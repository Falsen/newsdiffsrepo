Politiska vildar startar nytt lokalt parti
Kristin Renulf

Demokraterna Jönköping kommer att vara ett lokalt parti och målet är att ställa upp i kommunvalet nästa år.

– Det har ju varit en del spekulationer och nu kan vi meddela att vi har bildat ett nytt parti, säger Ola Helt.

–  Det har varit en turbulent tid i vårt förra parti, det är ju ingen hemlighet. Och det gjorde att vi valde att lämna. Nu har vi alla gått vidare och lämnat det bakom oss. Det är ett stort steg vi tar, säger AnneMari Grennhag.

LÄS MER: Toppmoderater lämnar efter bråk

Partiet kommer helt att fokusera på lokala frågor.

– Vi ser ett behov av ett parti som inte är styrt nationellt utan kan fokusera helt på det lokala. Höger- eller vänsterskalan är inte alltid av godo på det kommunala planet. Här behövs fakta, kompetens och sunt förnuft, säger Ola Helt.

Nu ska 50 namnunderskrifter samlas in som sedan ska överlämnas till valmyndigheten. Efter det hoppas de före detta moderaterna att vara igång med det nya partiet.

– Vi ser att det här är ett bra alternativ och att vi nu kan leva upp till det förtroendet vi fått av väljarna, säger AnneMari Grennhag.

Anders Jörgensson fortsätter:

– Vi ska inte bli ett missnöjesparti utan vi ska vara offensiva.
