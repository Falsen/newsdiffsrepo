Nytt vårdcentrum i Jönköping
Sandra Johansson Wennergren

De nya lokalerna kommer att inhysa en ny vårdcentral, en folktandvårdsklinik, laboratorium, apotek och en ny familjecentral i stadsdelen Råslätt i Jönköping. Bygget får kosta max kosta 161,5 miljoner kronor.

Det var den 22 augusti som regionstyrelsen beslutade om det nya vårdcentrat. Det formella, och enhälliga, beslutet togs på på tisdagen under regionfullmäktiges sammanträde på Kulturhuset i Sävsjö.

—  Det känns väldigt roligt att vi nu äntligen kan fortsätta arbetet med den här viktiga investeringen, så att vi inom några år kan välkomna patienterna i nya, välanpassade lokaler. Lokalerna, som blir på drygt 6 000 kvadratmeter, byggs enligt senaste rön när det gäller bland annat arbetsmiljö och patientsäkerhet, säger Malin Wengholm (M), som är regionråd och regionstyrelsens ordförande.

Den nuvarande vårdcentralen är över trettio år gammal och har byggts om och till flera gånger.

— Den är anpassad för den vård som bedrevs i slutet av 80-talet, så det här är verkligen välbehövligt, säger Malin Wengholm.

Preliminär byggstart av den nya vårdenheten är på våren 2018 och och byggnationen beräknas att ta knappt två år.
