Nya operationsavdelningen invigdes i Värnamo
Sandra Johansson Wennergren

— Det känns fantastiskt att slutligen kunna öppna den här operationsavdelningen, som vi har hållit på att jobba med och bygga i fem års tid, säger Magnus Trofast, som är verksamhetschef  för operation och intensivvård på Värnamo sjukhus.

Korridorerna i den nya operationsavdelningen var överfulla av vårdpersonal som ville vara med vid invigningen. Magnus Trofast höll inledningstalet och sedan sa även Malin Wengholm (M), regionstyrelsens ordförande och Mia Frisk (KD), som är regionråd, några ord. De två politikerna fick också äran att klippa bandet.

— Jag är så glad att det här äntligen blir av. Värnamo är en viktig nod i vår region. Vi ska bli Sveriges fjärde tillväxtregion och i den strategin så ingår det att ha tre välfungerande sjukhus. Så det här är en del i framtiden att ha lokaler som är anpassade till verksamheten, säger Malin Wengholm.

Planeringen för ombyggnationen startade 2012 och tre år senare gjordes det första spadtaget. Hela kliniken ska stå klar hösten 2019 och allt beräknas att kosta en halv miljard kronor.

I maj i år öppnades den nya och moderna steriltekniska enheten och som även den invigdes i dag. Den nya operationsavdelningen tas i bruk på måndag och då kommer personalen kunna arbeta i sju nya operationssalar som är anpassade till dagens moderna verksamhet. Detta ska ge högre patientsäkerhet och bättre omhändertagande av patienterna.

— Den nya avdelningen är mycket, mycket modernare än den tidigare och här ska vi kunna hjälpa patienterna på ett ännu bättre sätt. Det blir också helt andra utrymmen för personalen, med till exempel dagsljus och olika hjälpmedel som vi inte har haft innan, säger Magnus Trofast.

Varje år görs över 5200 operationer på Värnamo sjukhus.
