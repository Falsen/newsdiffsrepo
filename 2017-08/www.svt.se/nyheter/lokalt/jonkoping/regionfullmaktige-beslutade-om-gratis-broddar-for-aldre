Regionfullmäktige beslutade om gratis broddar för äldre
Jonas Tubbin

Det var vänsterpartisten Mikael Ekvall som i en motion fört fram förslaget att alla länets ålderspensionärer ska erbjudas gratis halkskydd. Under fullmäktigemötet i Sävsjö kom frågan att slutgiltigt avgöras.

Debatten blev stundtals intensiv. Den styrande alliansen som var emot motionen menade att införskaffandet av broddar faller under egenansvaret och att det inte finns utrymme i budgeten för införandet av fria halkskydd till ålderspensionärer.

Oppositionen som fick stöd av Sverigedemokraterna hävdade dock under debatten att gratis halkskydd till äldre i stället kan förebygga olyckor och minska kostnaderna för sjukvården.

Förslaget att erbjuda kostnadsfria halkskydd för ålderspensionärer vann efter votering med röstsiffrorna 45-35. En ledamot var frånvarande.
