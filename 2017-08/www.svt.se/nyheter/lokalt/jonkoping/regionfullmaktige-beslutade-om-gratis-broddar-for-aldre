Regionfullmäktige beslutade om gratis broddar för äldre
Jonas Tubbin

Det var vänsterpartisten Mikael Ekvall som i en motion fört fram förslaget att alla länets ålderspensionärer ska erbjudas gratis halkskydd. Under fullmäktigemötet under tisdagen i Sävsjö kom frågan att slutgiltigt avgöras.

Debatten blev stundtals intensiv. Oppositionen hävdade att gratis halkskydd till äldre kan förebygga olyckor och minska kostnaderna för sjukvården.

Den styrande alliansen som var emot motionen menade att införskaffandet av broddar faller under egenansvaret och att det inte finns utrymme i budgeten för införandet av fria halkskydd till ålderspensionärer.

– Sjukvården står inför enorma utmaningar framöver där det kommer bli ännu viktigare att prioritera vad som är viktigt och då är inte broddar det som är mest viktigt, säger Malin Wengholm (M), regionråd.

Varför blir det en sådan het debatt om broddar?

– Man kommer inom välfärdens alla områden tvingas till hårdare prioriteringar och då behöver man fundera över vad som är möjligt för den enskilde att köpa själv och inte.

Men oppositionen som fick stöd av Sverigedemokraterna fick igenom förslaget efter votering med röstsiffrorna 45-35. Vad det kommer att kosta är oklart men det har nämnts summor på 3-15 miljoner.

Erik Hugander (MP) säger till SVT Nyheter Jönköping att de ska presentera hur broddarna ska finansieras i nästa års budget.

– Antingen får vi dra ner på något annat eller minska regionens överskott, säger Erik Hugander (MP), ledamot i regionfullmäktige.
