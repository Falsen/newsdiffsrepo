Demokraterna i Jönköping försvarar namnet
Bosse Carlqvist

Martin Wannholt hoppade av moderaterna i Göteborg och bildade partiet Demokraterna i Göteborg. Det namnet är registrerat på landstingsnivå och därmed skyddat i alla kommuner i Västsverige.

Däremot skulle det sannolikt inte finnas några hinder för Demokraterna i Jönköping.

LÄS MER: Nya partiet anklagas för namnstöld

Det som komplicerar saken är att Martin Wannholt igår, enligt Valmyndigheten, kom in med en ansökan om att få ändra namnet till bara Demokraterna och registrera det för riksdagsvalet.

Om den ansökan går igenom blir det svårt för andra att göra lokala varianter på det namnet.

”Fantasilöst och gränsande till ormbeteende” har Martin Wannholt sagt till Sveriges Radios P4 om valet av partinamn för det nybildade partiet i Jönköping.

– Reaktionen får han stå för själv. Vi var ju nere och träffade honom i somras för att lite förutsättningslöst få reda på hur han fungerar i och med att han också klev av Moderaterna nere i Göteborg. Vi fick väldigt mycket inspiration av det samtalet, säger Ola Helt.

Men diskuterade ni partinamn vid träffen med Martin Wannholt?

– Nej, vi pratade inte överhuvudtaget bildande av parti när vi träffade Martin, säger Ola Helt.

Hur kom ni fram till namnet?

– Vi diskuterade olika namn fram och tillbaka och kom vi fram till att någonting med demokrater känns rätt. För det är det det handlar om. Det handlar om demokrati. Demokraterna i Jönköping blev ju den lokala punkten med ändelsen Jönköping.

– Jag tog på mig att ta reda på hur saker och ting fungerade när man ansökte till Valmyndigheten. När jag tittade så fanns det ingen ansökan från Göteborg om att få heta Demokraterna i hela riket.

Valmyndighetens handläggare säger till SVT Nyheter Jönköping att ansökan kom in igår, efter presskonferensen som Demokraterna i Jönköping höll.

Ansökan gäller att namnändra från Demokraterna i Göteborg till Demokraterna för att kunna ställa upp i riksdagsvalet.

Den ansökan som kom in är ”synnerligen rudimentär” som valmyndighetens handläggare uttrycker det. Den är ofullständig och saknar dessutom vitala delar som de 1.500 namnunderskrifter som behövs för att registrera ett partiet för riksdagsval.

Men den ofullständiga ansökan kan ändå räcka för att Demokraterna i Göteborg ska få ensamrätt på namnet Demokraterna.

Fast då gäller det att de inom tre veckor lyckas göra en fullständig ansökan och komma in med 1.500 egenhändiga namnunderskrifter. Underskrifter via nätet gäller inte.

– Vi kommer nu att göra våra 50 namnunderskrifter och vi kommer att skicka in en ansökan till Valmyndigheten med namnet Demokraterna i Jönköping, berättar Ola Helt.

Han fortsätter:

– Visar det sig att vi får nej på det, på grund av att det har registrerats något annat namn på riksplanet, så kommer vi att skicka in en ny ansökan med ett annat namn.
