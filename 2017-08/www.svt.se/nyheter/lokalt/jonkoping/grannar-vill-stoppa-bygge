Grannar vill stoppa bygge på Bymarken i Jönköping
Maria Sandblom

I takt med att Jönköping växer ökar också kraven på nya bostäder. Men för att kunna bygga nytt behöver det ofta göras ändringar i detaljplanen. Det gäller både små och stora projekt menar Gunnel Holmgren Karlsson, chef för översiktlig planering på Jönköpings kommun.

– Den detaljplan som finns är från 50-talet om jag minns rätt. Samhället har förändrats väldigt mycket sedan dess och vi har ett annat tänk nu angående bebyggelser och hur vi ska bo.

På Jönköpings kommun har man fattat ett beslut att förtäta staden istället för att bygga utåt. Till skillnad från tidigare, så bör nu staden ha den utvecklingen enligt Gunnel Holmberg Karlsson.

– Vi tycker att förtätningen ger många fördelar med närhet till service och man behöver inte vara lika bilberoende.

Men när man behöver gå in och göra ändringar i detaljplanen skapas ibland konflikter med grannar till det planerade bostadsområdet.

Ett exempel finns på nedre Bymarken i Jönköping, där det nu planeras för nya bostäder. Enligt det förslag som kommit in till kommunen är det två hus med 36 lägenheter som ska byggas, samt ett garage. Om bygget ska genomföras så som det är tänkt, kommer ett grönområde som nu ägs av kommunen att försvinna till förmån för de nya bostäderna. Dessutom kommer vissa av grannarna att förlora sin Vättersutsikt. Detta har fått dem att ilskna till.

– Den utsikt som vi har idag förbyts mot en insyn. I vårt fall har vi tolv balkonger som kommer att vätta mot oss, så det blir en markant skillnad i boendemiljön, säger Christopher Broman, boende i närheten av det planerade området.

Christopher Broman är väl medveten om bostadsbristen och att staden behöver exploateras. Men han ställer sig frågande till det sätt det görs på.

– Vi ifrågasätter hur man bygger och vad man bygger. Det står också i styrdokumentationen som kommunen går efter att man ska jobba för att bevara grönområden och gröna kilar och det gör man ju inte här, säger Christopher Broman.

Gunnel Holmgren Karlsson håller med om att det är viktigt att värna om de grönområden som idag finns. Men vissa av dem är enligt henne inte lika betydelsefulla som andra.

– I allmänhet är de förtätningar vi gör mestadels inte på grönområden. Det är för det mesta att man byter ut ett mindre eller äldre hus till en större exploatering, säger Gunnel Holmgren Karlsson.

Grannarna har nu gått samman och skickat in sina synpunkter till kommunen. Under hösten kommer alla synpunkter att bearbetas och i början av nästa år ska stadsbyggnadsnämndens politiker fatta ett beslut om den nya detaljplanen ska antas eller inte. Christopher Broman vill se att kommunen sansar sig och verkligen tänker igenom hur man vill bygga långsiktigt och hållbart.

– I det här fallet tycker vi att ett långsiktigt förhållningssätt är att hålla sig till den befintliga byggnadsplanen. Sen har vi ingenting emot att det byggs, men det är vad vi tycker idag, avslutar Christopher Broman.
