Guldpalmen på plats i rutan
Anna-Karin Hedén

Regissören Ruben Östlund fick i slutet av maj det prestigefyllda priset guldpalmen på filmfestivalen i Cannes för sin film ”The square”. Inspiration till filmen har Östlund fått från den ruta som finns i centrala Värnamo. I dag fick alltså självaste guldpalmen komma till rutan.

– Det känns tryggt att den står här. Jag tror att den står nog säkrare här än någon annanstans, säger Ruben Östlund.

Guldpalmen kommer stå kvar i rutan under eftermiddagen och torsdagskvällen.

Rutan är en nio kvadratmeter stor uppritad ruta i Värnamo. Den ska vara en frizon och inuti den råder det frid och fred. En tanke med rutan är att den som vill ha hjälp eller kontakt ska kunna ställa sig och vänta på undsättning från någon medmänniska.

– Rutan i Värnamo har blivit ett exempel på hur en stad har värnat om den här idén. Varje gång jag har pratat om långfilmen har jag pratat om Värnamo och om hur rutan har använts här, säger Ruben Östlund.

Det finns i dag fyra rutor i världen. Förutom den i Värnamo finns det två i Norge och en i Slottskogen i Göteborg. Ruben Östlund vill även ha en ruta på Kungsportsplatsen i Göteborg.

Har du planer på fler rutor i Sverige?

– Jag tycker att det ska finnas så många rutor att alla blir påminda om de här värderingarna.

På onsdagen stod det klart att filmen ”The square” också blir den svenska film som kommer skickas till Oscarsjuryn i hopp om en nominering till årets bästa icke-engelskspråkiga film.

– När vi har treårsjubileum här den 18 april hoppas jag verkligen att vi kan ställa en oscarsstatyett bredvid Guldpalmen, det vore ju fantastiskt fint.
