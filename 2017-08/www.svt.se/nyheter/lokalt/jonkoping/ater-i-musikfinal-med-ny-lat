Kullén siktar på ny seger
Gabriel Djärf

– Låtmässigt ligger vi bra till, det tycker jag, men sen får vi se om det räcker hela vägen, säger Mikael Kullén, låtskrivare till finallåten från Jönköpings län i musiktävlingen P4 Nästa.

Mikael Kullén och Erik Anjou, båda från Jönköping, har skrivit låten ”That&#x27;s when we all come falling down” vilken är ett av åtta finalbidrag i riksfinalen i Sveriges radios musiktävling P4 Nästa.

Sången framförs av artisten Mia Hjelmqvist från Malmbäck, med artistnamnet Miah. Mikael skrev också vinnarlåten i förra årets tävling. Den framfördes av en annan artist från Malmbäck, Noomi, och han skrev den låten tillsammans med en annan låtskrivarkollega.

– Det blir en process som pågår hela tiden. Man har olika åsikter och man känner för olika saker i låtarna, menar Mikael Kullén.

Dagarna före finaltävlingen arbetade musikerna med att spela in en video för att kunna föra ut årets tävlingslåt till fler än bara radiolyssnarna.

– Säg att hon skulle vinna den här tävlingen, då är det ju jättemånga som har Miah och som har hört den här låten, men det är inte så många som vet hur hon ser ut eller vem hon är. Genom en video får du ju presentera henne lite mer, förklarar Mikael Kullén.

– Det kommer att gå jättebra för vår låt, men vad det innebär rent placeringsmässigt det går inte att säga. Jag har inte ens hört de andra bidragen, säger Erik Anjou.

Mikael Kullén och Erik Anjou träffades genom ett fotbollslag som de spelar i. Ett lag som består enbart av musiker och därför är mer ett musikernätverk än ett fotbollssatsande gäng.

Kommer ni fortsätta att skriva musik ihop?

– Absolut, det kommer vi att göra, säger både Mikael och Erik.
