Invigningen av Gummifabriken skjuts upp
Ellinor Rostedt

— Det är väldigt tråkigt för Värnamoborna, som har sett framemot invigningen, att de nu går miste om den. Och även för medarrangörerna som har lagt ner mycket tid och energi på att genomföra detta, säger Tobias Hörnquist, som är vd för VKIAB, Värnamo Industrifastigheter AB.

Invigning flyttad

På måndagen tog styrelsen för Värnamo Kommunala Industrifastigheter, VKIAB, beslutet att flytta fram invigningen av Gummifabriken eftersom att färdigställandet inte är klart.

Gummifabriken skulle varit klar den 30 juni men huvudentreprenören har meddelat att delar av lokalerna inte kommer bli klara. De måste nu betala 1,5 miljoner i veckan för varje vecka som färdigställandet fördröjs.

— Gummifabriken kommer fortfarande att hålla budgeten eftersom det är entreprenören som kommer att få betala vite, säger Tobias Hörnquist.

Kommunstyrelsen i Värnamo ser allvarligt på förseningen och skriver i ett meddelande:

”Det här innebär att våra verksamheter inte kan starta som det var tänkt i de nya lokalerna i Gummifabriken och därmed påverkas såväl medborgare och föreningar som externa hyresgäster.”

Invigningen som skulle hållas mellan den 15 och 24 september flyttas nu till våren 2018. Enligt det ursprungliga avtalet skulle Gummifabriken ha varit helt klar och slutbesiktigad den 30 juni i år.

Så sent som den 1 juli undertecknades ett tilläggsavtal mellan VKIAB och entreprenören som innebar att samtliga offentliga lokaler skulle kunna öppnas för allmänheten senaste den 28 augusti. Men så blev det alltså inte. I fredags stod det klart att generalentreprenören inte skulle bli helt klar och efter att ha funderat och diskuterat under helgen bestämde sig VKIAB alltså för att flytta på större delen av invigningen.

LÄS MER: Politikerna mötte missnöjet

I etapp 2 av Gummifabriken byggs bland annat en biograf, ett nytt stadsbibliotek, ett auditorium med plats för fyra besökare , en livescen, en restaurang samt nya lokaler för Kulturförvaltningen.

Biografen, som har tre salonger och plats för 300 personer, kommer att öppna som det var tänkt. På torsdag visas den exklusiva förhandspremiären av ”The Square” – filmen som är inspirerad av Rutan på Flanaden i Värnamo.

Däremot har entreprenören meddelat att auditoriet, centraltrapphuset och delar av biblioteket inte kommer att vara färdigställda som avtalat. I slutet av november beräknar entreprenören att Gummifabriken kan tas i bruk för verksamheterna och allmänheten.

LÄS MER: Kravet: Öppna lokal för unga i Gummifabriken
