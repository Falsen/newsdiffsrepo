Brand i garage med gasflaskor
Ellinor Rostedt

Det var i ett garage som det började brinna under tisdagsförmiddagen i Skinnersdal utanför Jönköping. Intill garaget låg andra byggnader men branden kunde begränsas till garaget.

– Branden släcktes av rökdykare ganska snabbt, säger Michael Simmeborn, inre befäl på räddningstjänsten.

I byggnaden fanns också en gasolflaska som plockades ut av räddningstjänsten.

Ett 20-tal brandmän arbetade med att släcka branden och räddningstjänsten kommer vara kvar och bevaka platsen under eftermiddagen. Ingen person skadades.

Enligt polisen kommer en teknisk undersökning av platsen att göras. Eftersom det fanns intilliggande byggnader kommer händelsen att utredas och en anmälan om allmänfarlig vårdslöshet genom brand har upprättats.
