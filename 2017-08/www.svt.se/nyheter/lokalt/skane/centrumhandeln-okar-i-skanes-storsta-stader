Centrumhandeln ökar i Skånes största städer
Ylva Esping

Omsättningen på Söder i Helsingborg ökade med 15 procent förra året under 2016 jämfört med året innan.

Enligt Helsingborgs Dagblad är det nya storhotellet Radisson Blu Metropol en förklaring.

– Metropol har blivit en magnet som drar till sig folk och är ett gott exempel på hur städer fungerar. Människor vistas inte bara på hotellet och restaurangerna där, utan även andra krogar har fått ett uppsving, liksom detaljhandeln, säger Anna Wiking på Fastighetsägarna Syd till Helsingborgs Dagblad.

Även i Malmö och Lund ökar handeln i centrum, visar rapporten från Fastighetsägarna.

– Genom en strukturomvandling de senaste åren ser vi en återhämtning och antalet butiker och verksamheter i centrum ökar, säger Anna Wiking till Sydsvenskan.

Också i Trelleborgs stadskärna ökar handeln, rapporterar Trelleborgs Allehanda.

Däremot minskade omsättningen i detaljhandeln  i den så kallade yttre ringen av Malmö, där köpcentrum som Emporia och Mobilia ingår, med 5,1 procent under 2016.

Dagligvaror och kulturinstitutioner ökade dock sin omsättning något i den yttre ringen av Malmö.
