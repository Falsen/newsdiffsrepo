Publicerad:22 augusti 2017 09.42Uppdaterad:22 augusti 2017 12.38
Danska polisen: ”Ny info i ubåtsfallet i eftermiddag”
Johan Nilsson/TT

Delar av en död kvinna hittades av en privatperson i går eftermiddag på den sydvästra sidan av ön Amager, som är en del av Köpenhamn. Fyndplatsen är i närheten av det ställe där ubåten Nautilus hastigt sjönk den 11 augusti.

Polisen undersöker nu om det är den svenska journalisten Kim Wall som hittats.

– Det är för tidigt att säga hur lång tid en identifiering kommer att ta, sade polischefen Jens Møller Jensen vid en pressträff i Köpenhamn i går kväll.

LÄS MER: Kvinnokropp hittad av privatperson i havet där Kim Wall försvann

Han tillade att om det är den saknade svenskan som hittats, så kommer anhöriga att underrättas före pressen. När kroppen identifierats kommer den att genomgå en rättsmedicinsk undersökning. Samtidigt kommer polisen att fortsätta att leta efter fler kroppsdelar i området.

Ubåtsägaren Peter Madsen sitter häktad som misstänkt för att ha vållat kvinnans död och polisen tror att han gjort sig skyldig till mord eller dråp. Själv säger han att hon dog i en olycka ombord på ubåten och att han sedan ”begravt” henne till sjöss.
