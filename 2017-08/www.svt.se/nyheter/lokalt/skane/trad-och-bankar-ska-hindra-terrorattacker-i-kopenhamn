Så ska träd och bänkar hindra terror i Köpenhamn
Linda Fridh

Efter att en lastbil körde på 12 personer i Berlin i början av året, har ett stort antal stora betongklossar varit uppställda i Köpenhamn för att skydda mot liknande terrorattacker.

Tanken sedan länge har varit att betongelementen ska göras fina och på sikt även ersättas av annat som kan stoppa fordonsattacker. Det har Köpenhamns Borgarrepresentation bestämt, rapporterar de danska nyheterna TV2Lorry om.

Hur utsmyckningen och ersättningen av betongklossarna ska finansieras är dock ännu inte klart, utan väntas avgöras vid nästa budgetmöte.

LÄS MER: Lastbil körde in i folkmassa i Berlin

– Vi följer de rekommendationer om farthinder som Köpenhamnspolisen har gett oss. Men det är inte terroristerna som sätter dagordningen för vår stad, säger teknik- och miljöborgmästaren Morten Kabell i ett pressmeddelande.

Tanken är att ersätta nuvarande betongsuggor med träd och bänkar och andra saker som kan ha samma effekt som betongklossar, men som samtidigt bidrar till en trivsammare och vackrare stad.

Arbetet väntas påbörjas i september.

LÄS MER: Tio granitblock ska skydda mot terrorattacker

Från och med nästa år väntas de medeltida kvarteren i centrala Köpenhamn spärras av för fordonstrafik. Det är ännu inte klart exakt var avspärrningen kommer löpa men det gäller området innanför Vester Voldgade, Nørre Voldgade, Gothersgade, Kongens Nytorv och Holmens Kanal.

Avspärrningarna kommer ske med hjälp av så kallade pollare, en sorts kraftiga stolpar. Endast ambulanser och brandbilar ska kunna passera området vid behov.

Det rapporterar den danska dagstidningen Politiken på fredagen. I de medeltida delarna av Köpenhamn finns det en förhöjd säkerhetsrisk då det rör sig många fotgängare och cyklister på gatorna.

LÄS MER: Storstäder höjer säkerheten
