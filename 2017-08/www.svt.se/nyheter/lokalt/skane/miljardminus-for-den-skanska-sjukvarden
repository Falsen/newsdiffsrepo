Miljardminus för den skånska sjukvården
Per Lärka

– Ur ett ekonomiskt perspektiv ser det illa ut. Och vi har en fortsatt hög kostnadsutveckling i hälso- och sjukvården, säger verksamhetscontroller Åsa Tranesjö.

Det syns en tydlig trend i den skånska sjukvårdsekonomin under mandatperioden. Från ett minus på 239 miljoner kronor 2015 till ett underskott på nästan 1,2 miljarder i den senaste prognosen för 2017.

Den största enskilda minusposten i prognosen är specialistvårdvalet, som kostat 200 miljoner mer än budgeterat.

– Underskottet ligger främst på den privata vården. Det beror delvis på att det görs mycket i vårdvalen, men vi har inget tak för hur mycket det kan kosta. Vi behöver titta på hur vi kan få en bättre vård som tillgodoser skåningarnas behov bättre än vad den gör nu, säger Anna-Lena Hogerud (S), ordförande i hälso- och sjukvårdsnämnden, som sammanträdde på torsdagen.

Gilbert Tribo (L), vice ordförande i nämnden, lägger all skuld på socialdemokraterna och regionstyrelsens ordförande Henrik Fritzon.

– När socialdemokraterna och Henrik Fritzon tillträdde hösten 2014 släppte han totalt kontrollen över hälso- och sjukvården i Skåne. Vi hade en kostnadsökning som var högst i Sverige, säger Gilbert Tribo och fortsätter:

– Vi är 2000 fler anställda idag jämfört med 2014 och samtidigt producerar vi mindre sjukvård. Vi har bekymmer med vårdplatser som inte är öppna och att människor står i vårdköer.

TV: Se hela inslaget

Anna-Lena Hogerud  försvarar sig med att de skenande kostnaderna för bemanningsföretag minskat med 27 procent den senaste tiden, men att det finns mer att göra.

– Vi måste bli bättre på att få styrning på våra pengar samtidigt som vi behöver ett tillskott av resurser, säger Anna-lena Hogerud.

Förra året försökte det rödgröna minoritetsstyret driva genom en skattehöjning på 30 öre för att få in 800 miljoner kronor till sjukvården. Alliansen och Sverigedemokraterna röstade ned förslaget.

Allt talar för att skatten blir en valfråga för skåningarna nästa år.

– Det är en fråga som absolut kommer att diskuteras i en valrörelse. Vi har landets lägsta landstingsskatt och vi ser att behoven ökar. Det finns ett utrymme i Skåne att betala mer för sjukvården, säger Anna-Lena Hogerud.

Gilbert Tribo vill inte säga hur han ställer sig till en skattehöjning.

– Det är omöjligt att säga just nu, säger Gilbert Tribo som i första hand vill se över hur skattepengarna används.

– Vi måste se hur vi får mer sjukvård för pengarna.
