”Hela partistyrelsen måste gå om Anna Kinberg Batra avgår”
Moa Lundgren

Malmömoderaterna hävdar i pressmeddelandet att skulden för Moderaternas svaga opinionsläge inte enbart ligger på partiledaren, utan på hela ledningen. Anledningen till opinionsläget uppges vara bristen på tydlig politisk riktning.

”Ansvaret för bristen på tydlighet, måste delas av flera”, skriver Malmömoderaterna i pressmeddelandet.

”Om det blir aktuellt med en avgång måste hela ledningen därför prövas”, fortsätter partiföreträdarna.

Pressmeddelandet är undertecknat av Torbjörn Tenghammar, oppositionsråd i Malmö och Carl Johan Sonesson, regionråd i Region Skåne.

Skånes moderater är splittrade i frågan om Anna Kinberg Batra ska vara kvar som partiledare. Tidigare har moderata kommunalråd i Kävlinge och Staffanstorp gått ut och krävt partiledarens avgång.

Ledningen för Skånemoderaterna har uttryckt att Anna Kinberg Batra har stöd från majoriteten av partimedlemmarna i Skåne.

– Min uppfattning är att en majoritet av våra medlemmar stödjer Anna Kinberg Batra. Det är naivt att tro att det blir frid och fröjd i partiet om vi byter ut henne, sade Lars-Ingvar Ljungman, Skånemoderaternas ordförande, igår till SVT.

LÄS MER: Partiledarfrågan splittrar Skånemoderaterna
