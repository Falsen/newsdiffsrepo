Stor uppslutning på marschen mot BB-kaoset
Esfar Ahmad

Med start på Möllevångstorget i Malmö avgick under söndagen det som initiativtagarna kallar ”En arg jävla riks-marsch mot BB-kaoset”.

”Personalen kämpade”

Och det var många som tagit sig till Möllevångstorget för att tillsammans marschera för en trygg och säker förlossningsvård under söndagseftermiddagen.

Emelie Malmström var en av dem som tagit sig dit för att gå med i tåget.

– Jag är här för att det här är en jätteviktig fråga, inte bara en kvinnofråga utan för alla, säger Emelie Malmström strax innan det var dags för avmarsch.

– Det måste utbildas fler barnmorskor och framförallt måste de ha tid att ha rast och de ska ha tid att vara mänskliga på sitt arbete.

Sverker Andreassen var också en av de som deltog i tåget med sin fru och barn.

– Vi är här därför att när vi var inne på förlossningen så märkte vi hur personalen kämpade och hade vi kommit två dagar senare hade vi inte fått plats i Skåne utan fått åka till Danmark, säger han.

– Vi vill ju känna en trygghet och en säkerhet att man får plats på BB.

Saknas platser

Initiativtagarna för marschen i Malmö menar att det är dags att ta kvinnovården på allvar och att läget är akut.

– Vår upplevelse är att det hela tiden försämras och att det blir tuffare och tuffare hela tiden. Nu är det dags med en förändring, säger Maria Eriksson, en av initiativtagarna.

Hon syftar på förlossningar där kvinnor fått åka till andra sjukhus för att det saknas platser på den planerade mottagningen, på barnmorskor som hon menar är utarbetade och på personalbrist.

LÄS MER: Stimulanspaket för att lösa personalbrist

– Jag är en av de kvinnor som har fött barn och haft tur, men jag har många vänner som inte haft det, säger hon.

Nu vill hon se en förändrad förlossningsvård.

– Det finns flera anledningar, kvinnor ska känna sig trygga och veta att de får plats och barnmorskor ska ha en bra arbetsmiljö, säger hon.

Tidigare har SVT Nyheter vid flera tillfällen rapporterat om personalbrist och platsbrist på förlossningsavdelningarna på Skånes sjukhus.

I vintras sa 14 barnmorskor upp sig från förlossningen i Malmö, vilket tvingade Region Skåne att förhandla fram ett lokalt avtal. Strax innan sommaren var det personalbrist på förlossningen i Kristianstad och beskedet där var att kvinnor kan tvingas att föda på andra sjukhus. Sedan i maj har elva barnmorskor sagt upp sig i Helsingborg.

Enligt siffror som SVT Nyheter har tagit fram hänvisades nästan tio procent av de kvinnor som födde barn i Skåne i juli till ett annat sjukhus än det tilltänkta. Motsvarande siffra för juli 2016 är 7,3 procent.

LÄS MER: Kan tvingas att föda någon annanstans

Söndagens marsch för en bättre förlossningsvård är ett nationellt initiativ och demonstrationer hölls på flera håll i landet.

– Det är för många patienter, stressig arbetsmiljö och vi har inte tid för återhämtning. Dessutom har vi alldeles för få kollegor, vilket gör att det är en hög belastning på de som jobbar, säger barnmorskan Pinar Dal.

Hon är en av initiativtagarna till marschen och dessutom representant för Barnmorskeföreningen Malmöhus. Hon berättar att uppropet startade bland de som på olika sätt har upplevelser av förlossningsvården.

– Vi ska ge lika vård för alla, då måste vi kunna se till patienternas behov, säger hon.

Sedan i februari arbetar hon på förlossningen i Lund.

– Det finns mycket som är bra också, allt havererar inte. Men initiativet är taget av personer som varit i systemet och vi vill aktualisera problemen, säger hon.
