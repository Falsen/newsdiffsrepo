Bil körde ner i vallgrav vid Vittskövle slott
Linda Fridh

En bil och dess förare körde ner i vallgraven vid Vittskövle slott på söndagseftermiddagen.

– Personen kom på en väg som tar slut och där man hamnar vallgraven om man inte stannar, säger Johan Sjöberg, inre befäl på Räddningstjänsten nordost, till SVT Nyheter Skåne.

Vallgraven ska inte vara så djup och bilen ska halvvägs ha blivit stående på bottnen. Räddningstjänst och ambulans larmades till platsen.

En traktor på området drog upp bilen och föraren blev omhändertagen av ambulanspersonal.

– Personen fördes till sjukhus men jag tror inte att det rör sig om några allvarliga skador, säger Johan Sjöberg.
