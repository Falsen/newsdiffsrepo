Sjubarnspappa försvann – man döms till sju års fängelse
Moa Lundgren

Det var den 22 juni 2016 som sjubarnspappan försvann. Åklagarens bevisning bygger på indicier. Bland annat har stora mängder av den försvunne mannens blod hittats i den misstänktes bil.

Polisens tekniker har även hittat fragment av en kula på bilgolvet. Tingsrätten drar slutsatsen att mannen blivit skjuten.

Rätten har även hittat fler bevis som tyder på att den åtalade befunnit sig i bilen när den försvunne mannen har dödats. Exempelvis har den dömde mannens fingeravtryck avsatts i pappans blod i bilens framsäte.

Den misstänkte har inte heller kunnat ge en förklaring till varför alla hans kläder och hans mobiltelefoner, som han använde den dag då pappan försvann, är borta.

– Enligt tingsrätten är indicierna sådana att det är ställt utom rimligt tvivel att den tilltalade mannen har utsatt sjubarnspappan för det dödliga våldet i bilen. Tingsrätten anser däremot att det finns rimligt tvivel om hans uppsåt omfattande sjubarnspappans död. På grund av denna osäkerhet döms han inte för mord, utan synnerligen grov misshandel och grovt vållande till annans död, kommenterar chefsrådmannen Dag Cohen i ett pressmeddelande.

Mannen döms till sju års fängelse och ska även betala ett skadestånd till sjubarnspappans fru och fem av hans barn. De anhöriga tilldelas 50000 kronor vardera.

Texten uppdateras.
