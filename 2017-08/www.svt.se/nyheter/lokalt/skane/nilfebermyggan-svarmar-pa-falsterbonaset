Nilfebersmyggan svärmar på Falsterbonäset
Linda Fridh


Varken sol eller blåst biter på nilfebersmyggan. Den är liten och rödbrun och aktiv både i ljus och mörker.

– Det ser ut som att det finns en population av nilfebersmyggor på näset. De har fastnat i fällorna och sitter man ute så kommer de, säger Anders Lindström, entomolog och myggforskare vid Statens veterinärmedicinska anstalt, SVA.

Hur stor population rör det sig om?

– Det är omöjligt att säga exakt. På flera ställen där jag varit är den inte sällsynt, men den finns inte överallt. Jag gick ut och ställde mig vid olika dammar i 10 minuter. Efter några minuter så kommer de. Den är inte sällsynt men inte heller supervanlig. Jag har hittat ett 50-tal bland några hundra myggor.

Anders Lindström tror inte att nilfebersmyggan funnits särskilt länge i Skåne. Den ska ha ökat i Centraleuropa och blivit vanlig i England under senare år och därefter kommit till Danmark och sedan till Sverige.

– Det har med klimatförändringarna att göra och den här myggan utnyttjar det ändrade klimatet för att sprida sig.

Hur farlig är den?

– Myggan i sig är ofarlig även om den kan vara en plåga. Det är bara om den fått i sig nilfebersviruset, ett fågelvirus, som den blir farlig.

Nilfebersmyggan biter både fåglar och människor och det är genom fåglarna myggan får i sig det fruktade viruset. Vanligtvis ger viruset inga symtom alls, men i vissa fall leder viruset till hjärninflammation eller hjärnhinneinflammation, vilket kan ha dödlig utgång.

Hur känns det att bli biten av en nilfebersmygga?

– Jag tycker att det känns som vilket myggbett som helst. Det är en ganska liten mygga. Men en del tycker att de får större utslag efter att ha blivit bitna av den här myggan.

Det har bitvis varit en besvärlig myggsommar i Falsterbo framför allt under juli månad. Myggen trivs i kustnära områden och där vatten blåser in över land. Förutom nilfebersmyggan, har Anders Lindström stött på ljusbandad kustmygga samt saltvattensmygga i området.

– Saltvattensmyggan är känd för att vara jobbig, säger entomolog och myggforskare Anders Lindström.

– Men vi har även hittat tunnelbanemygga i Malmö. Den fanns i Sverige på 1930-talet i Göteborg och på Stockholms Central. Den är ju speciell för den lever under marken och i kloaker. Den kan också sprida nilfebervirus. Det är ju bekymmersamt eftersom tunnelbanemyggan trivs i stora städer där det är mycket folk. Den flyger gärna i källare och lägenheter, säger  Anders Lindström, entomolog och myggforskare vid Statens veterinärmedicinska anstalt, SVA.
