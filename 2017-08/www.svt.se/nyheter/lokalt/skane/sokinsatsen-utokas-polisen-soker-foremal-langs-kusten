Publicerad:20 augusti 2017 08.12Uppdaterad:20 augusti 2017 13.33
SVT Nyheter Skåne
TT

Polisen kommer att fortsätta sökandet längs med Skånes sydkust, efter analyser som visat hur strömmarna gått sedan händelsen.

– Det kan vara föremål eller annat som är intressant för utredningen som flyter i land längst vår sida av sundet, säger Jimmy Modin vid polisen region syd.

LÄS MER: Polisen om Wall och Madsens relation

Under lördagseftermiddagen letade polisen med båt och helikopter och sökandet återupptogs på söndagsmorgonen.

Journalisten Kim Wall är försvunnen sedan i torsdags kväll förra veckan. Då sågs hon ombord på den nu häktade Peter Madsens privatbyggda ubåt när den lämnade hamnen på Refshaleøen i Köpenhamn.

Ubåten, som först anmäldes försvunnen på torsdagen, upptäcktes dagen i efter i Kögelbukten. Där sjönk farkosten och Madsen räddades av en privatbåt.

Helsingør Dagblad har intervjuat de personer som undsatte Madsen. Vännerna var ute och fiskade när ubåten Nautilus siktades. De satte kurs mot den och larmade polis. Men när de närmade sig ubåten kom Madsen upp ur Nautilus torn. En av männen ropade och frågade om Madsen var okej.

– Ja, men kan ni vara snälla och ligga kvar en stund, för jag ska ner och försöka fixa något som kan vara lite farligt, svarade han enligt intervjun.

LÄS MER: Här är familjens vädjan

Madsen försvann ned i ubåten men det gick inte mer än en minut innan han kom upp igen och signalerade att de kunde komma närmare. Därefter gick det snabbt och Nautilus sjönk. Vännerna slängde ett rep i vattnet och lyckades få upp honom.

Han förklarade att han förgäves försökt att reparera ventilen till ubåtens ballasttank, men att ett handtag gått sönder.

Sedan i lördags är Madsen häktad misstänkt för att ha orsakat Walls död.

LÄS MER: Detta har hänt
