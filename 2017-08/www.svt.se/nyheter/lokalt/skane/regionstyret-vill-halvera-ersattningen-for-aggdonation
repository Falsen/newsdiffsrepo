Regionstyret vill halvera ersättningen för äggdonation
Jane Andersson

Fram till 2012 fick den som donerade ägg 3000 kronor i ersättning. Det borgerliga styret höjde då ersättningen kraftigt till 11.000 kronor för att locka fler donatorer och därmed kunna korta köerna.

När hälso- och sjukvårdsnämnden nu sammanträder på torsdag ska man ta ställning till en föreslagen halvering av beloppet. Det rödgröna styret vill att regionen ska följa rekommendationen från SKL, Sveriges kommuner och landsting, på 5.600 kronor. Och kritiken från verksamheten är alltså hård.

– Den höjda ersättningen har utvärderats politiskt tidigare med mycket goda resultat i en välfungerande verksamhet, säger Margareta Kitlinski.

Hon säger att höjningen av ersättningen gjorde att antalet donatorer ökade. Det ledde i sin tur till att kön till äggdonation minskade från två år till åtta månader. Nu befarar hon och hennes kollegor att kötiden kommer att öka igen.

– När höjningen gjordes, så framkom det farhågor om att kvinnor som inte har det så bra ekonomiskt skulle vilja donera på grund av ersättningen, säger Margareta Kitlinski.

– Men undersökningar som gjorts visar att det inte stämmer. Våra donatorer kommer från alla samhällsklasser och alla bakgrunder. Men nu kommer många kvinnor istället att söka sig utomlands och där utnyttja fattiga kvinnor som verkligen säljer sina ägg av ekonomiska skäl. Donatorerna kan söka sig till Danmark som har en ersättningsnivå på 11.000 kronor.

På reproduktionskliniken tycker man att 11.000 kronor är en rimlig ersättning för den som donerar ägg. Donatorn behöver ta ledigt från jobbet i fyra dagar och utsätter sig för en risk genom den hormonbehandling och det operativa ingrepp som måste till.

– Dessutom finns det ingen som ifrågasätter ersättningen till män, säger Margareta Kitlinski.

– En man får 550 kronor när han lämnar sperma. Vi har män som kommer 20 gånger. Då har de kommit upp i 11 000. Det säger ingen något om, trots att de inte utsätter sig för någon risk.

Också från de borgerliga partierna är kritiken hård.

– Att S och MP vill sänka ersättningen utan att gjort någon analys av hur det slår mot blivande mammor är under all kritik, säger Gilbert Tribo (L).

– Det är anmärkningsvärt att de rödgröna vill sänka ersättningen. Detta kommer att slå mot kvinnor som drömmer om att få barn, säger Carl Johan Sonesson (M).

Jämlik vårs

Men Anna-Lena Hogerud (S) som är ordförande i hälso- och sjukvårdsnämnden försvarar förslaget.

– Det är viktigt att vi har en jämlik vård i hela landet, så att vi får ett gemensamt system, säger hon.

– För Region Skåne innebär det en sänkt ersättning för äggdonationer. För andra landsting och regioner innebär det en höjd ersättning.

Hon säger att det är svårt att säga om sänkningen kommer att leda till längre köer.

– Självklart vill vi att köerna ska vara så korta som möjligt och vi kommer att följa utvecklingen noga.
