”Valkadavret visar hur unik Östersjön är”
Fredrik Svenningsson

Det är första gången som forskarna har möjlighet att studera ett valkadaver som sänkts i Östersjöns saltfattiga vatten. Proverna som togs i början av sommaren har nu analyserats och de enda djur som åt på valen var ett fåtal rundmaskar, havsborstmaskar och någon enstaka snäcka.

– Det kan tyckas tråkigt att vi inte hittade så mycket, men det är det faktiskt inte. Det ger bara ytterligare bevis på hur unik Östersjön är, säger marinbiologen Rikard Åhsén, som var med och tog prover vid valen.

LÄS MER: Kan ligga i hundra år

Valen hittades i havet utanför Ystad förra året och sänktes några sjömil utanför kusten. Döda valar på västkusten brukar snabbt bli mat åt hajar, krabbor och andra djur. På några veckor eller några månader är alla mjukdelar uppätna och benen helt exponerade. Men nedbrytningen av Ystadsvalen sköts i huvudsak av bakterier.

– Hela kadavret var täckt av ett vitt lager bakterier som virvlade upp när vi kom nära, säger Rikard Åhsén.

LÄS MER: Stor val flöt utanför Ystad

Östersjön är på grund av det bräckta vattnet en artfattig miljö och Rikard Åhsén menar att resultaten från valkadavret är viktiga för att förstå mer om hur ekosystemen i innanhavet fungerar.

– Östersjön är väldigt sårbar och om man ska kunna skydda och bevara miljöerna så måste man också veta så mycket som möjligt om hur de fungerar.
