Kockumsbranden: Misstänkta nekar fortfarande till brott
Linda Fridh

Två av de tre misstänkta sitter häktade sedan tidigare och på fredagen hölls det häktningsförhandling om den tredje personen. Även han blev häktad på sannolika skäl misstänkt för mordbrand, den högre misstankesgraden.

– Det har påbörjats en teknisk undersökning av byggnaden och man har kunnat gå in i byggnaden för att genomföra den. Prover har skickats iväg för analys. Därefter ska vi analysera resultatet, säger förundersökningsledare Sofia Syrén.

Hon betonar att utredningen är i ett känsligt skede och kan inte lämna ut några detaljer i ärendet.

Hur startade branden?

– Det kan jag inte svara på.

I nuläget är tre personer misstänkta för branden.

– Alla tre förnekar brott, kan jag tillägga, säger Sofia Syrén till SVT Nyheter Skåne på fredagsförmiddagen.

Det är fortfarande oklart hur branden startade. Polisen misstänker att branden är anlagd och har inlett en utredning om mordbrand.

Ingen person kom till skada i branden som bröt ut den 6 augusti på Stora Varvsgatan i Malmö, i en byggnad som tidigare tillhört Kockums industrier.

Hur ser lokalerna ut?

– De är både brand- och rökskadade. Nu får vi se hur lång tid analyserna tar och vad de kommer fram till där, säger Sofia Syrén.
