Vellinge beslutar om tiggeriförbud
Cecilia Klintö/TT

Moderaterna har egen majoritet i den skånska kommunen, så det är ingen tvekan om att det kommer att gå igenom. Men även Liberalerna var positiva till förslaget, när frågan var uppe i kommunstyrelsens arbetsutskott.

Vellinge har inte ovanligt många tiggare, enligt Wutzler, men hon säger att hon har fått många signaler från näringsidkare och andra kommuninvånare om att tiggeriet ställer till problem.

– Det är allt från att man tycker att man blir hindrad från att gå in i butiker, man känner sig påhoppad, till att man gör sina personliga behov i anslutning till platserna, säger hon till TT.

LÄS MER: Vellinge beredda att gå till domstol med tiggeriförbudet

Hon tycker att frågan är så viktig att hon är beredd att driva den i domstol, om länsstyrelsen skulle motsätta sig att Vellinge inför tiggeriförbud i den lokala ordningsstadgan. 2011 var Sala den första kommunen i landet som införde förbud mot tiggeri på allmänplats. Detta satte Länsstyrelsen i Västmanland stopp för, eftersom ett förbud inte ansågs förenligt med ordningslagen.

Detta tror sig Vellingepolitikerna ha löst genom att inte föreslå ett generellt tiggeriförbud, utan i stället begränsa det till några avgränsade områden. Men förslaget väcker protester.

Miljöpartiets ordförande i Vellinge, Angela Everbäck, håller inte med om att det tiggeri som förekommer i Vellinge skulle störa den allmänna ordningen. ”Att förbjuda tiggeri utanför affärerna i Vellinge kommun förändrar inget för dem som känner sig tvungna att tigga. Däremot är risken stor att Vellinge åter förknippas med främlingsrädsla och avståndstagande”, skriver hon i en debattartikel i Sydsvenskan.

LÄS MER: Skarp kritik mot eventuellt tiggeriförbud i Vellinge

Carina Wutzler hoppas att Vellinges förslag ska väcka nytt liv i frågan på riksplanet.

– Jag tycker att hela tiggerifrågan behöver lyftas utifrån de här människornas utsatthet. Det är också ett signalvärde till riksplanet att man behöver ta tag i frågan.

TT: Tycker du att det känns moraliskt rätt att inför ett förbud mot att be om pengar?

– Jag tycker jättesynd om de här människorna, men jag tror att man blundar för problemet, just att de tillhör en utsatt grupp och att de också utnyttjas i stor omfattning. Jag tycker inte att det är en bra situation och jag tror att vi kan hjälpa de här människorna på andra sätt.

Den som vill stödja dem som tigger kan i stället göra detta via ideella organisationer som verkar i tiggarnas hemländer, anser Carina Wutzler.
