Miljözoner splittrar styret i Malmö
Per Lärka

– Det här är ett typiskt ämne som vi vill prata om i den förhandling som sker efter valet, säger Märta Stenevi (MP), kommunalråd i Malmö.

Regeringen väntas snart komma med ett lagförslag om miljözoner för personbilar. Kommuner ska kunna förbjuda dieselbilar eller till och med införa miljözoner där bara el- och vätgasbilar får köra.

Samtliga större kommuner i Skåne är positiva i remissvar om förslaget. Däremot säger samtliga skånska kommuner att det inte är aktuellt att införa miljözoner just nu. Så även Malmö stad.

TV: Se hela inslaget här

-Socialdemokraterna tycker att det är positivt att man får verktyget att kunna införa miljözoner. Men i Malmös fall är det inte aktuellt att införa, säger kommunalrådet Andreas Schönström (S).

-Att helt stänga dörren för vissa typer av fordon är att bara lägga plåster på benbrott och skjuta upp det oundvikliga, nämligen att människor förr eller senare byter bil.

Men socialdemokraternas samarbetsparti är av en helt annan åsikt.

-Jag skulle vilja se en utredning komma igång så fort som möjligt så att vi får ett underlag. Efter det tycker jag att vi kan börja införa miljözoner, kanske i våra nybyggnadsområden, redan med start nästa mandatperiod, säger Märta Stenevi och nämner Nyhamnen, Malmös nästa stora byggprojekt, som lämplig miljözon för enbart el- och vätgasbilar.

Märta Stenevi tycker inte att Malmö ska slopa miljözoner bara för att luftkvaliteten inte ligger över tillåtna gränsvärden för bland annat koldioxid.

-Att bara se strax under gränsvärdena som ett mål tycker jag är extrem låg ambitionsnivå. Vi ska naturligtvis ha riktigt bara luftkvalitet för dem som växer upp i Malmö. Då behöver utsläppen ner ytterligare, säger Märta Stenevi. Det finns all anledning att jobba med de här frågorna och att göra det i snabb takt.

Andreas Schönström har inte hört från miljöpartiets om deras krav på miljözoner.

-Men jag kunde ana det. Det är väl klart så att vi får ta den diskussionen när den kommer, säger han.

Men ni måste väl göra vissa eftergifter för att miljöpartiet ska regera tillsammans mer er?

-Så är det säkert. Den dagen får vi ta diskussionerna om vilka krav de har för att samarbeta med oss.
