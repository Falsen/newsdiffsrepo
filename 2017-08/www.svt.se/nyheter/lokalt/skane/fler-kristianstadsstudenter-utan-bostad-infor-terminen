Fler Kristianstadstudenter utan bostad inför terminen
Ivan Loftrup Ericsson

Petar Petrovic har just börjat på datasystemutvecklingsprogrammet vid Högskolan Kristianstad. Han är nöjd, men en sak oroar honom:

– Jag bor just nu hos en anhörig i Kristianstad, men när han kommer hem om två månader har jag ingenstans att bo, säger han.

Den nyblivne studenten är inte ensam om sitt bekymmer. Faktum är att studentkåren, som hjälper studenter som inte lyckas hitta bostad själv, ser att det i år är fler som behöver hjälp,

– Vi har en bostadsgaranti för de som inte har hittat bostad inom 30 dagar och i fram till idag var cirka 160 personer registrerade hos oss. I fjol var det runt 90 personer, säger Viktor Winberg, vice ordförande i Kristianstads studentkår.

Till skillnad mot många andra lärosäten, så har Kristianstad hittills kunnat möta studenternas bostadbehov. Men i år har högskolan ökat antagningen. 230 fler än i fjol har antagits till utbildningar förlagda på campusområdet och behöver således bostad. Studentkåren tror sig inte klara av att hjälpa alla och det har redan fått konsekvenser

– Det är flera studenter som har meddelat att de hoppar av sin utbildning på grund av att de inte hittar någonstans att bo, säger Viktor Winberg.

Kristianstad kommun, som har runt 600 studentbostäder, är lite tagna på sängen av beskedet. Även om det för tidigt att veta hur många som faktiskt börjar på högskolan, ser kommundirektören allvarligt på om studenter hoppar av utbildningar på grund av bostadsbrist.

TV: Se hela inslaget här

– Det är självklart bekymmersamt och om ökningen av antalet studenter visar sig vara en trend, så ska vi se till att ordna fram bostäder till dem, säger Christer Jönsson, kommundirektör i Kristianstad.

För Petar Petrovic tickar klockan och om inget alternativ dyker upp, tvingas han flytta hem till föräldrarna i Helsingborg.

– Det är en och en halv timmes pendling åt varje håll, så det vill jag helst inte, säger han.
