Polisen: ”Vi får besked i morgon om det är Kim Wall”
Karolina Schützer

– Det finns en torso där både armar, ben och huvud har skurits av medvetet, säger Jens Möller, chef på mordenheten vid Köpenhamnspolisen i ett inspelat uttalande.

Dansk polis har under dagen gjort försök att identifiera den svårt sargade kroppen.

Ännu går det inte att fastställa vem kroppen tillhör.

– Vi kan bekräfta att det är tal om en torso av okänt ursprung. Det finns inget som talar emot att det kan vara Kim Wall, men det vet vi inte ännu, säger Jens Möller.

LÄS MER: Dansk polis: ”Ny info i ubåtsfallet i eftermiddag”

Kroppen är inskickad till DNA-analys och imorgon kan polisen meddela huruvida det är den saknade svenska journalisten som hittaits.

Det pågår även en obduktion av kroppen som kommer att avslutas under tisdagen. Även om det ännu är för tidigt för att kunna säga vem kroppen tillhör, är det ännu inget som talar emot att kroppen kan tillhöra Kim Wall, enligt polisen.

– Längden på torson talar inte emot att det skulle kunna vara Kim Wall, säger Jens Möller.

Flera personer har hört av sig med tips om iakttagelser om andra likdelar, enligt Köpenhamnspolisen. Dessa tips har följts upp av polisen och det pågår fortsatta dykningar vid området där kroppen hittats.

– Hela kustlinjen har sökts av med hjälp av hemvärnet på den sydvästra delen av Amager. Imorgon och de kommande dagarna fortsätter beredskapsstyrkorna att leta i vattnet.

LÄS MER: Det här vet vi om den misstänkte ubåtsägaren

Kim Wall anmäldes försvunnen natten till den 11 augusti efter en resa med Peter Madsens privatbyggda ubåt Nautilus. Till en början uppgav Peter Madsen att han satt i land den svenska journalisten Kim Wall innan ubåten sjönk.

Senare har Madsen i förhör förklarat att hon dog vid en olycka ombord på ubåten och att han begravt henne till sjöss på en ej specificerad plats i Kögebukten utanför Köpenhamn.

Madsen är fortsatt misstänkt för vållande till annans död under ”särskilt försvårande omständigheter”.

LÄS MER: Madsen erkänner olycka på platsen

Texten uppdateras...
