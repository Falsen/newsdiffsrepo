Bil hamnade upp och ned i parkeringsgarage
Moa Lundgren

– När vi kom ner i garaget så var det en bil som låg på taket, säger Jonna Magnusson till SVT.

Flera personer hade samlats kring den upp och ned vända bilen.

– Det är inte jättehögt till tak, och bilen kändes rätt intakt. Det enda vi kunde se var att airbagen hade utlösts. Vi blev inte riktigt kloka på vad som hade hänt.

Larmet kom till polisen strax efter lunch.

Inte heller polisen har fler uppgifter om vad som kan ligga bakom den upp och nedvända bilen. Händelsen är anmäld som en trafikolycka.

– Det är en gåta för mig vad som har hänt. Det kom in som en trafikolycka men det finns inga personskador, säger Anna Göransson, informatör på polisen.

Polisen har ingen misstanke om brott i nuläget.

– Jag gissar att det inte är någon som har vält den eftersom det inte har kommit in som skadegörelse, men det är oklart hur det har gått till.

Bilister på platsen har uppgett för Sydsvenskan att bilen välte efter en krock.

– Jag körde i normal hastighet när den andra bilen smällde in i min sida. Jag mår bra. Men jag fick krypa ut genom bilfönstret, säger föraren till den upp och nedvända bilen till tidningen.
