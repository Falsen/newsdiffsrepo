40 år med lokal radio i Skåne
Fanny Palm

– Vi hade övat hela sommaren och visste väl lite vad vi gav oss in på, men att det skulle bli som det blev vågade vi nog inte drömma om. Vi lyckades nå våra lyssnare på ett sätt som ingen förståsigpåare trodde var möjligt. Vi fick lyssnarsiffror som var bland de bästa i landet, säger Bosse Klaar som var med och startade P4 Kristianstad.

Under de följande 34 åren hann Bosse Klaar prova de flesta rollerna på P4 Kristianstad. Sen sex år tillbaka är han pensionär, men han har många bra radiominnen.

– Snöstormarna på Österlen som jag fick ta del av som reporter på plats. Alla människor man träffade och alla gäster i studion.

Vad är ditt värsta minne?

– När jag orsakade den första och största lyssnarstormen. Jag drog ut termometern ur rumpan på en gris i direktsändning och det kom en massa grejer ur ändan på grisen och en massa konstiga ljud. Det hände när folk satt och åt frukost därhemma, säger Bosse Klaar.

Anders Liljeqvist har jobbat på P4 Kristanstad i 15 år, de senaste nio åren med morgonprogrammet.

– Tekniken har gått framåt, nu kan vi sända med mobiltelefon från hela vårt område. Sen har vi hela sociala mediebiten och jag tycker vi har kommit närmare våra lyssnare också, säger han.

Men frågan är vilken roll P4 kommer ha den kommande 40 åren.

– Vi har nyheter, aktualiteter, underhållning och musik som folk verkligen vill ha och vi är ett sällskap. Den mixen med ett flöde tror jag på, säger kanalchefen Anna Stenberg.

Hon tror att P4 har en viktig funktion att fylla i dagens snabba informationsflöde.

– Vi har rollen att ta fram det som är kollat så att vi faktiskt kommer med uppgifter som stämmer. De är bekräftade och inte bara rykten och de har ingen politisk färg eller annan agenda. Vi gör opartisk och oberoende journalistik och det tror jag blir allt viktigare i framtiden där det finns så många olika sätt att få information på, säger Anna Stenberg.
