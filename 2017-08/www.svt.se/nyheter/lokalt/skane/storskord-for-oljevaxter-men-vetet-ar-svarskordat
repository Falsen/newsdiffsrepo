Nära rekord för oljeväxter men vetet är svårskördat
Adam Bergsten

Rapsskörden ser ut att bli bra i Skåne och bättre än föregående år. Årets säsong har gynnats av omväxlande nederbörd och soldagar. Samtidigt har inte odlarna drabbats lika hårt av insektsangrepp som under 2016. Totalt sett är skörden av oljeväxter den näst största på hela 2000-talet. Det skriver tidningen Norra Skåne.

Även veteskörden ser ut att få en bra kvalitet i Kristianstadstrakten sett till det så kallade falltalet som anger spannmålets jäskapacitet.

– Det kändes som vi hade vädret med oss i våras och i början på sommaren och nu har det bekräftats. Det blir en riktigt bra spannmålsskörd i år, säger Erik Wildt-Persson på Kristianstadortens lagerhusförening till tidningen.

Den senaste tidens regnväder har dock ställt till det för de lantbrukare som fortfarande är i färd med att skörda sitt spannmål. Enligt Ystads allehanda har Löderups lokalförening än så länge bara fått in tio procent av veteskörden. Vetet är känsligt för kvalitetsförändringar och lantbrukarna riskerar att få sämre betalt ifall de tvingas sälja sitt vete som foder istället för till mjöl.

– Än så länge känns det väl under kontroll, men det börjar dra ut på tiden och allteftersom så blir det färre trösktimmar per dag, säger lantbrukaren Anton Lindström till tidningen.
