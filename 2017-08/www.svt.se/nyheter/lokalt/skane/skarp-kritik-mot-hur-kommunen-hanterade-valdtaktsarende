Skarp kritik mot hur kommunen hanterade våldtäktsärende
Adam Bergsten

Revisorerna kritiserar bland annat kommunikationen mellan politikerna och tjänstemännen. De skriver att ”Det är oacceptabelt att nämnden inte anser sig informerad förrän media rapporterat om det. Man har därigenom frånhänt sig sitt ansvar och lagt detta i händerna på förvaltningen”, enligt tidningen.

Kommunrevisionens ordförande Britt Svensson (S) säger också till tidningen att hon tycker att Barn- och skolnämnd Lunds stad har lagt över för mycket på förvaltningen istället för att själva ta tag i saker. Hon vänder sig också mot att alltifrån små incidenter och allvarliga händelser ska ha anmälts som kränkande behandling.

– Det är skillnad på ett litet bråk i korridoren och ett våldtäktsärende. Men allt verkar ha anmälts som kränkande behandling och de har inte tagit tag i de riktigt besvärliga och väsentliga ärendena, säger Britt Svensson till tidningen.

Nämnden ska nu ha ändrat sina rutiner för att kommunikationen ska fungera bättre. Trots det tycker revisorerna att det fortfarande finns saker som behöver förbättras.

Nämndens ordförande Monica Molin (S) säger till tidningen att hon tycker att den kritik som framförs är en bra utgångspunkt för lösningar som ska förhindra att liknande saker inte händer igen.
