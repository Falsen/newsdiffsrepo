Ingen myndighetsflytt till Skåne
Adam Bergsten

Skåne län blev lottlösa när regeringen idag presenterade vilka svenska myndigheter som skulle få nya hemorter. Förhoppningar fanns om att en eller flera statliga verk skulle komma att utgå från en skånsk stad men förhoppningarna kom på skam.

Skånes landshövding Anneli Hulthén hade gärna sett en myndighetsflytt från Stockholm till en skånsk ort. Hennes företrädare Margareta Pålsson jobbade för att få till en flytt av livsmedelsverket. Det hade också Anneli Hultén gärna sett.

– Livsmedelsverket hade inte varit helt fel här nere i SKåne. Vi har en stor del av Sveriges livsmedelsproduktion och mycket finns innanför Skånes gränser, säger Anneli Hulthén.

Hon säger också att det finns möjligheter för statliga verk att husera i flera skånska städer och inte bara i Malmö.

– Skulle man ha det i Kristianstad, Hässleholm eller Ängelholm så ligger det med en ganska kort resa till andra storstäder, säger hon.

Kort efter att presskonferensen med Stefan Löfven (S) och Ardalan Shekarabi (S) avslutats skickade Centerpartiets gruppledare i Malmö Niels Paarup-Petersen ut ett argt pressmeddelande. I det kallar han beslutet att inte utlokalisera något myndighetskontor till Skåne för ”ett svek mot Malmö och Skåne från regeringen”.

– Jag hade hoppats och till viss del förväntat mig ett beslut om att antingen Tullverket eller Migrationsverket skulle flyttas till Skåne. Det är myndigheter som utifrån sin verksamhet med självklarhet borde placeras i Skåne säger Niels Paarup-Petersen (C) i pressmeddelandet.

Regionstyrelsens ordförande i Skåne Henrik Fritzon (S) delar inte Niels Paarup-Petersens kritik.

– Om detta var det sista beskedet så förstår jag. Men vi har ju goda förhoppningar om att Skåne ska komma ifråga igen. Det ska presenteras fler utlokaliseringar redan nu i höst, säger Henrik Fritzon (S).

Han tycker att regeringens utlokaliseringspolitik är positiv. Han säger sig också ha en god dialog med regeringen angående framtida flyttar av myndigheter till skånsk mark.

– Jag har framfört alla goda argument som finns, säger han.

Han vill inte kommentera ifall han hoppas att någon särskild myndighet kan komma att flyttas till Skåne. Men lyfter fram områden som skulle kunna passa.

– Vi har en bred kompetens kring näringslivsfrågor och utbildningskopplade frågor med vårt breda universitets- och högskoleväsende. Likaså natur och livsmedelsfrågor, säger han.

Vad skulle det betyda för Skåne om en myndighet fick sitt säte här?

– Väldig mycket. Vi är faktiskt en an av få regioner som ännu inte har någon central förvaltningsmyndighet. Det skulle också betyda konkreta arbetstillfällen och naturligtvis synen på Skåne, säger Henrik Fritzon (S).
