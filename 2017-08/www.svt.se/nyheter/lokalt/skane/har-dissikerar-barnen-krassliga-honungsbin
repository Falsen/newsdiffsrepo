Här undersöker barnen krassliga honungsbin
Susanne Nord

TV: Se hela SVT Nyheter Skånes inslag här

Barnen från Apelgårdsskolan i Malmö kommer med buss till Torups Bigårdar vid bokskogen. Birger Emanuelsson tar emot dem. Han är naturpedagog i Malmöstad men han är också biodlare.

– Över huvudtaget så är det underskattat vilken nytta bin gör, det är ju inte bara att de producerar honung utan det är hela pollinationen som behövs för våra växter, säger han.

LÄS MER: Honungsbin konkurrerar ut humlor

Att bin har problem med hälsan beror på många orsaker, men en av anledningarna tror biforskare i Lund, nu kan vara att biodlare tar honungen när de tömmer kuporna efter sommaren och ersätter den med enbart sockerlösning. Nu vill de prova att tillsätta mjölksyrabakterier också för att se om bina möjligen mår bättre.

I hela Sverige finns det klasser som är med i projektet. Från Skåne deltar en klass från Apelgårdsskolan i Malmö och en klass från Asmundstorpskolan i Landskrona.

Younus Abdullah berättar att de samlar in bin som de sedan tar med sig till skolan och dissekerar.

– Vi tar ut honungsmagarna och skickar dem till forskarna i Lund, säger han. Bin är min favoritinsekt.

Sanadie Sinanova tycker att de lär sig mycket av att vara ute med bina och ha biologilektion.

– De gör så mycket för naturen och det här kan nog hjälpa naturen, säger hon.

LÄS MER: Bin hotas av massdöd

Katarina Fornell är deras lärare och tycker att det kan vara en viktig del att försöka hjälpa forskarna förstå mer för att hitta alternativ till antibiotika.

– Det kan ju ha betydelse för resten av världen eftersom utan bin får vi ju ingen mat, menar hon.

Eleverna har redan varit ute och tagit prover vid bikuporna i våras men nu är det alltså dags att natta dem för vintern.

Birger Emanuelsson berättar att i två av de åtta kuporna ska de tillsätta mjölksyrabakterier tillsammans med sockerlösningen. I två kupor blir det bara sockerlösning och i två kupor får bina behålla lite av sin honung.

– Till våren får vi se vilka som har klarat vintern och vilka som mår bäst, säger Birger Emanuelsson.

Då kommer eleverna från Apelskolan tillbaka för att ta nya prover och kanske kommer de att ha hjälpt till på vägen med att rädda bina och lära sig mer om deras naturliga skydd mot infektioner.

LÄS MER: Humlor och bin slås ut av jordbruksmedel

Shaker Shikhalzor skär en fem centimeter stor bit av vaxkakan och stoppar i en plastpåse och märker den.

– Nu ska jag skaka av några bin och lägga i en annan påse så att vi kan ta dem med till skolan, säger han.

– Nu får du spruta på mjölksyrabakterierna innan vi ger dem sockerlösningen, säger Birger Emanuelsson.

Han berättar också att bina får på sig av blandningen och sen springer de runt i kupan och på så sätt sprider sig lösningen så att alla får den på sig.

Shaker och Younus hjälps sedan åt med att lägga taket på kupan. Birger Emanuelsson kommer att göra om proceduren ett par gånger till innan det är riktigt vinterbonat.
