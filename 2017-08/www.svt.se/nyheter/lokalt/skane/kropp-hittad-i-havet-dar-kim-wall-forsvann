Publicerad:21 augusti 2017 18.56Uppdaterad:21 augusti 2017 19.58
Kropp hittad i havet där Kim Wall försvann
Ann Edliden

Kroppen hittades enligt polisen på danskt vatten, på sydvästra sidan om Amager som är en dansk ö i Öresund. Det är i närheten av sökområdet där polisen letat intensivt efter den svenska journalisten Kim Wall sedan hon försvann den 11 augusti.

– Det är en privatperson som larmat polisen, säger Henrik Stormer vid Köpenhamnspolisen.

Polisen fick larmet strax innan fyratiden på måndagseftermiddagen. Vid sjutiden kunde polisen inte bekräfta om det är Kim Walls kropp som hittats. De kan heller inte berätta ytterligare detaljer i nuläget.

LÄS MER: Detta har hänt i ubåtsfallet

– Vi fick information om att det låg en kropp i vattnet på sydvästra sidan på Amager. Just nu pågår det en utredning, så jag har inga fler kommentarer nu, säger Henrik Stormer.

Till en början uppgav Peter Madsen att han satt i land den svenska journalisten Kim Wall innan ubåten sjönk.

Senare har Madsen i förhör förklarat att han hon dog vid en olycka ombord på ubåten och att han begravt henne till sjöss på en ej specificerad plats i Kögebukten utanför Köpenhamn.

Enligt Madsens försvarsadvokat hävdar hennes klient att han är oskyldig och att han vill samarbeta med polisen.

LÄS MER: Madsen erkänner olycka på platsen

Parallellt med den danska polisens utredning har svenska polisen haft en utredning om Kim Walls försvinnande

Enligt Calle Persson på polisens ledningscentral har upptäckten av kroppen ännu inte lett till några åtgärder från svensk sida.

– Vi har kontakt med dansk polis och följer vad som händer och är beredda om vi skulle få en förfrågan, säger Calle Persson.

Hur påverkar detta er utredning om en försvunnen person?

–  Ingenting tills vi vet vem kroppen är.

Danska polisen är just nu på plats vid Amager där kroppen hittades och en utredning pågår.

Polisen i Köpenhamn kommer att hålla en presskonferens klockan 20:30.

Texten uppdateras
