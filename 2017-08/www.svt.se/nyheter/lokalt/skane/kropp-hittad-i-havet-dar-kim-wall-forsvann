Publicerad:21 augusti 2017 18.56Uppdaterad:21 augusti 2017 21.01
Kvinnokropp hittad i havet där Kim Wall försvann
Ann Edliden

Kroppen hittades enligt polisen på danskt vatten, på sydvästra sidan om Amager som är en dansk ö i Öresund. Det är i närheten av sökområdet där polisen letat intensivt efter den svenska journalisten Kim Wall sedan hon försvann den 11 augusti.

– Det är en privatperson som larmat polisen, säger Henrik Stormer vid Köpenhamnspolisen.

Polisen fick larmet klockan 15:41 på måndagseftermiddagen. Klockan halvnio på kvällen höll dansk polis presskonferens i Köpenhamn.

– Vi har säkrat kroppen, det är en kvinna, säger Jens Möller Jensen, chef för sektionen för grova brott vid Köpenhamnspolisen på polisens presskonferens.

Enligt polisen är kroppen inte intakt.

LÄS MER: Detta har hänt i ubåtsfallet

Polisen arbetar med att identifiera kroppen och samtidigt letar de fortfarande efter fler spår i området. Det är ännu oklart om det är den svenska journalisten Kim Wall som hittats.

Det finns tecken på att kroppen legat i vattnet en tid, enligt Köpenhamnspolisen men det är ännu oklart när kroppen kan komma att identifieras.

–Vi kan inte säga något konkret ännu, det är för tidigt och vi vet inte om det är Kim Wall, säger Jens Möller Jensen.

Ett stort område är avspärrat på Sydvästra Amager, i anslutning till Kögebukten.

Kim Wall anmäldes försvunnen natten till den 11 augusti efter en resa med Peter Madsens privatbyggda ubåt Nautilus. Till en början uppgav Peter Madsen att han satt i land den svenska journalisten Kim Wall innan ubåten sjönk.

Senare har Madsen i förhör förklarat att han hon dog vid en olycka ombord på ubåten och att han begravt henne till sjöss på en ej specificerad plats i Kögebukten utanför Köpenhamn.

LÄS MER: Madsen erkänner olycka på platsen

Enligt Madsens försvarsadvokat hävdar hennes klient att han är oskyldig och att han vill samarbeta med polisen.

Parallellt med den danska polisens utredning har svenska polisen haft en utredning om Kim Walls försvinnande.

Enligt Calle Persson på polisens ledningscentral har upptäckten av kroppen ännu inte lett till några åtgärder från svensk sida.

– Vi har kontakt med dansk polis och följer vad som händer och är beredda om vi skulle få en förfrågan, säger Calle Persson.

Hur påverkar detta er utredning om en försvunnen person?

–  Ingenting tills vi vet vem kroppen är.

Danska polisen är just nu på plats vid Amager där kroppen hittades och en utredning pågår.

Texten uppdateras
