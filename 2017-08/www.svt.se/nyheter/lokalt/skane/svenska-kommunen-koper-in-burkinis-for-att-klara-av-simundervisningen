Kommunen köper in burkinis – för att klara av simundervisningen
Henrik Sköld

Burkinin är hett diskuterad i många grupper. Enligt flera, däribland Sara Mohammad, ordförande i föreningen Glöm aldrig Pela och Fadime (GAPF), är den en stark symbol för förtryck.

”Religiösa normer och värderingar har alltid hjärntvättat oss att uppfatta dem som något naturligt och eftersträvansvärt. I själva verket är de ofta kvinnofientliga idéer som förtrycker”, skrev hon på SVT Opinion.

Biträdande förvaltningschef Rolf Bengtsson hänvisar till skolans hårda krav på att alla elever ska klara av att simma 200 meter.

– Eftersom det inte finns någon sorts förbud i Sverige mot att bära slöja eller heltäckande klädsel så kan inte heller vi i skolan säga att man inte får klä sig så. Visst finns det en del som tycker att slöja och heltäckande klädsel är ett uttryck för kvinnoförtryck men det är inte skolans ansvar att göra den tolkningen, förklarar han för tidningen.

Rolf Bengtsson anser inte att kommunen genom det agerandet hjälper till att normalisera burkinin, och menar att det vore mer utpekande för eleverna att inte kunna delta i undervisningen.
