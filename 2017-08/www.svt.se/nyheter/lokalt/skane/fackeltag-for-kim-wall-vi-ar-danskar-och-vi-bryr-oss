Fackeltåg för Kim Wall: ”Vi är danskar och vi bryr oss”
Linda Fridh

– Man behöver inte vara anhörig för att bli berörd av det som hänt. Det är förfärligt även för oss vanliga människor som står vid sidan av, säger Anita Jensen, en privatperson som engagerat sig i Kim Walls bortgång. På torsdag kväll nästa vecka anordnar hon ett fackeltåg i Danmark till Kim Walls minne.

– Nere vid vattnet i en by som heter Ishøj finns en väldigt vacker strand med utsikt över Køgebukten där Kim Wall försvann. Det är en unik plats. Efter fackeltåget ska människor stå med facklor längs hela stranden nere vid vattnet. Vi i Danmark bryr oss och vi vill visa respekt och omsorg för Kim och hennes familj och vi sörjer med Sverige, säger Anita Jensen, till SVT Nyheter Skåne på torsdagsförmiddagen.

De närmaste dagarna fortsätter Anita Jensen att samordna programmet för minneskvällen. Hon har varit i kontakt med flera kända både svenska och danska artister och hoppas att någon av dem kan komma och sjunga i samband med fackeltåget.

– Det känns bra i mig att så många som möjligt visar sina känslor och visar att de bryr sig. Jag sänder alla mina tankar till familjen, säger Anita Jensen.

Hur många som väntas delta i fackeltåget, vågar hon inte uppskatta.

Fackeltåget äger rum torsdagen den 31 augusti klockan 19-21 på Ishøj Strand.

Anita Jensen har tidigare arrangerat två fackeltåg i Danmark. Ett för en kvinna som mördades i Herlev 2016 samt ytterligare ett för den mördade polisassistenten i Albertslund i december förra året.

På onsdagskvällen samlades hundratals trelleborgare på Östra Stranden och på Gislövs Strandmark i Trelleborg för att hedra Kim Wall och hennes anhöriga.

– Man vill visa att vi är medmänniskor. Ljus och omtanke kan man inte få för mycket av, säger Susanne Lindbro, en av de boende i Gislövs Strandmark och en av de som tände ljus på stranden för Kim Wall och hennes familj på onsdagskvällen.

Enligt danska TV2 Lorry hölls även en minneshögtid i New York, anordnad av Kim Walls vänner och kollegor, under onsdagen.
