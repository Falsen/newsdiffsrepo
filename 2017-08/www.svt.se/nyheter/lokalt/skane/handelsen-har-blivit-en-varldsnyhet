Händelsen har blivit en världsnyhet
Adam Bergsten

Nyheten har varit högst upp på webbupplagorna av de största nordiska tidningarna under onsdagen. På den norska morgontidningen Verdens Gang dominerade nyheten morgonen. På tidningens webbsida länkades det till en direktsändning om polisens presskonferens. Finska dagstidningsjätten Helsingin Sanomat har stor rapportering om händelsen och detsamma gäller finlandssvenska Hufvudstadsbladet och det isländska Morgunblaðið.

LÄS MER: Polisen: Det är Kim Wall vi hittat

Nyheten har också väckt intresse i Europa.

Brittiska BBC har följt historien och i bevakningen ingår såväl karta med förloppsbeskrivning och bakgrundshistoria om Peter Madsen. Spanska El País, italienska Corriere Della Sera, franska Le Monde och en rad tyska tidningar har rapporterat om händelsen. Bild, Frankfurter Allgemeine Zeitung och Berliner Zeitung hade under morgonen det senaste i händelseutvecklingen på sina webbupplagor.

Den amerikanska nyhetsjätten CNN hade under onsdagsmorgonen händelsen som toppnyhet på sin hemsida. Där skriver de bland annat om den som ”An ongoing mystery” (ett pågående mysterium). Deras amerikanska kollegor på såväl New York Times och Los Angeles Times har liknande artiklar.

The New Zealand Herald hade nyheten högt upp på förstasidan och varnade där sina läsare för det starka innehållet. Även australiska The Sydney Morning Herald och The Times of India har i veckan rapporterat om händelsen.

Här hittar du SVT:s samlade bevakning i Kim Wall-fallet.
