Polisen fick uppgift om Kim Walls död innan Madsen häktades
Calle Berglund

Madsen berättade i tidigt skede för polisens utredare att det skett en olycka på ubåten UC3 Nautilus och att han begravt Kim Wall till sjöss. Det visar rättsdokument som nyhetsbyrån Ritzau begärt ut från Köpenhamns tingsrätt.

Efter att ha räddats ur den sjunkande ubåten 11 augusti uppgav han för polisen att han släppt av Kim Wall vid en restaurang i ett hamnområde i Köpenhamn redan på torsdagskvällen.

– Han har sagt att han lämnade henne klockan 22.30 på Refshaleøen. Sedan har vi fått en annan förklaring, men jag varken kan eller vill säga mer om det, sa Jens Møller Jensen, chef för mordsektionen till TT efter häktningsförhandlingen 12 augusti, som hölls bakom stängda dörrar i Köpenhamns tingsrätt.

Den andra och ändrade förklaringen om Kim Walls död lämnade alltså Madsen till den danska polisen redan innan det första förhöret under häktningsförhandlingen.

Peter Madsen är häktad misstänkt för mord alternativt dråp samt brott mot griftefriden. Han nekar till brott.
