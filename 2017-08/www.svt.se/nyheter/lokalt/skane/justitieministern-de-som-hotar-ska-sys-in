Justitieministern: ”De som hotar ska sys in”
Richard Lööf

– Vi har ju sett en ökning under senare tid och det är helt oacceptabelt att det sker. Det gäller att sätta hårt mot hårt. Så fort man hotar någon ska man sys in, säger justitieminister Morgan Johansson (S).

Regeringen har gett uppdrag till riksåklagaren Anders Perklev att se över straffsatserna för hot mot mot blåljuspersonal, sjukvårdspersonal och personal inom socialtjänsten. Det ska vara klart i juni nästa år.

– Jag ser framför mig att samhället genom straffsatserna ska signalera att vi tar det här på stort allvar, säger Morgan Johansson.

Kritik har framförts från borgerligt håll om att utredningen tar för lång tid. Justitieministern träffar utredaren om två veckor, och då ska de bland annat diskutera tidsplanen. Fram till dess att en ny lagstiftning är på plats får man använda den nuvarande.

– I en akut situation är det viktigt att samarbetet mellan sjukvården och polisen fungerar, så att polisen snabbt kan vara på plats. Det fungerar bra i Malmö, där man har haft sådana här bekymmer långt innan det blev aktuellt i Stockholmsområdet, säger Morgan Johansson.
