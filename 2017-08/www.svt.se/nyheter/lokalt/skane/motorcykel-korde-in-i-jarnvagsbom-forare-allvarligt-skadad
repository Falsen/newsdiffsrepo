MC-förare omkom i olycka vid järnvägsövergång
Moa Lundgren

Polisen fick larmet 12.08. Enligt de första uppgifterna ska det ha rört sig om en motorcykelförare som kört in i en järnvägsbom på Hyltarpsvägen strax väster om Svedala.

– Jag kan bekräfta att det rör sig om en allvarlig olycka, säger Hampus Aronsson, inre befäl på plats.

Föraren av motorcykeln, en 74-årig man, fördes till sjukhus med ambulans och avled senare av sina skador.

Trafikverket har varit på plats för att inspektera bommen.

– Man kunde inte hitta några skador på bommen, nu gör man en utredning av olyckan. Bommarna ska av säkerhetsskäl gå sönder om man kör på dem, men vi vet inte hur olyckan har gått till, säger Beisi Sundin, informatör på Trafikverket.

Under dagen pågår en motor- och veterandag i Svedala där en mängd bilar och motorcyklar ställs ut. Den skadade föraren kom enligt ett vittne i grupp tillsammans med ett annat sällskap på veteranmotorcyklar, när han krockade vid järnvägsövergången.

Vid 17-tiden på lördagskvällen uppgav polisen att föraren avlidit av sina skador. Anhöriga har underrättats.
