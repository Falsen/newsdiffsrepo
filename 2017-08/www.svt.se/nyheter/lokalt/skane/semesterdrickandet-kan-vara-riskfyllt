Så vet du om ditt semesterdrickande är farligt
Fanny Palm

– Kan man inte sluta dricka som man hade tänkt sig efter en semesterperiod med högkonsumtion så är det ju en riskmarkör på att man kanske behöver hjälp. Man kanske vet med sig att det här är inte bra, men fortsätter ändå, säger John Ektor Andersen, överläkare på beroendecentrum i Malmö.

LÄS MER: Nästan var femte man är riskkonsument av alkohol

Femtiotvå procent av de som bor i Sverige dricker mer under sommaren och nästan lika många dricker oftare än annars enligt en SIFO- undersökning som gjorts på uppdrag av IQ, ett företag som ägs av Systembolaget.

– Har man en semesterperiod där man dricker mer än så kan man ju inte påstå att det är farligt i sig, men det kan bli det om det fortsätter, säger John Ektor Andersen.

Sjutton procent av befolkningen hade enligt Folkhälsomyndigheten en riskkonsumtion av alkohol förra året,  vilket innebär att de drack mer än nio standardenheter i veckan för en kvinna och fjorton för en man.

LÄS MER: Starkt samband mellan alkohol och cancer

– Har man en sådan här högre konsumtion under en längre tid så är det ju en mängd både psykiska och kroppsliga besvär som är förknippade med den högre konsumtionen. Leversjukdom, hjärtbesvär, magbesvär, olika cancersjukdomar, infektionssjukdomar, det finns minst ett trettiotal allvarliga sjukdomar som är förknippade direkt med hög alkoholkonsumtion, säger John Ektor Andersen.
