Publicerad:18 augusti 2017 13.16Uppdaterad:19 augusti 2017 17.15
SVT Nyheter Skåne
Henrik Sköld

Den svenska journalisten Kim Wall som senast sågs på en ubåt i torsdags är fortfarande försvunnen. Ubåtsägaren Peter Madsen har häktats misstänkt för vållande till kvinnans död på grund av oaktsamhet. Dansk polis har också sagt att misstankarna om mord alternativt dråp kvarstår.

Under torsdagen meddelade polisen att man nu letar efter en död person, främst i området runt Köge bukt.

LÄS MER: Det här vet vi om den danske ubåtsägaren

Föräldrarna beskriver den fasansfulla veckan då deras dotter försvann som ”de värsta dagarna i deras liv” och hoppas nu att deras brev ska se till att hon hittas.

”Ingen kan föreställa sig vad vi går genom. Kim har arbetat på många farliga platser i sin journalistiska gärning, och vi har många gånger oroat oss för henne. Att något skulle kunna ske i Köpenhamn, bara några få mil från barndomshemmet, kunde vi överhuvudtaget inte tänka oss”, skriver de i brevet som SVT Nyheter tagit del av.

LÄS MER: Polisen: ”Vi letar efter en död person”

Familjen skriver att de är medvetna om att chansen att de får se sin dotter i livet igen är liten, men att de åtminstone kan få klarhet i fallet.

”Nu ser det ut som om det värsta har inträffat. Därför vill vi – Ingrid, Joachim och Tom Wall – vädja till alla som på något sätt kan hjälpa oss att få kunskap i vad som skett”.
