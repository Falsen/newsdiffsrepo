Polisen: Det är Kim Wall vi hittat
Johan Juhlin

Dansk polis har under gårdagen och natten identifierat den svårt sargade kroppen, och bekräftar nu att det är den svenska journalisten Kim Wall.

Beskedet kom via Köpenhamnspolisens twitterkonto tidigt på morgonen under onsdagen.

Vid niotiden inledde Köpenhamnspolisen en kort pressträff som väckte massivt medialt intresse.

TV: Se polisens presskonferens

Där framkom bland annat att polisen använt en hår- och en tandborste från Kim Wall för att säkra hennes dna. Detta matchades sedan med blodspår man hittat ombord på ubåten och kunde även kopplas till den döda kroppen.

– Vi letar fortfarande efter resterande delar av kroppen, säger Jens Møller Jensen, vice polisinspektör och chef för utredningen.

LÄS MER: Mamman om den djupa sorgen

Just dna-träffarna beskrivs som ett genombrott. Man har också kunnat konstatera att någon medvetet försökt sänka Kim Walls kvarlevor i havets djup, bland annat genom att tynga ned kroppen med metall.

Dödsorsaken vill polisen dock inte uttala sig om ännu, utan inväntar obduktionsresultaten.

Utredningen är således långt ifrån klar, och polisen vädjar om att få fortsätta arbetet i fred. Just nu söker man efter blodspår på ubåtsägaren Peter Madsens kläder, men säger att det kan dröja två till tre veckor innan den analysen är slutförd.

Madsen är fortsatt häktad för att ha vållat Kim Walls död ”under särskilt försvårande omständigheter”, men enligt polisen kan den brottrubriceringen komma att ändras.

Läs mer: Detta har hänt i ubåtsfallet

I nuläget spekulerar man inte i motivet och betonar att man arbetar brett. Samtidigt uppmanas allmänheten att fortsatt hålla ögonen öppna och höra av sig med tips om de kroppsdelar som ännu inte hittats.

Kim Wall anmäldes försvunnen natten till den 11 augusti efter en resa med Peter Madsens privatbyggda ubåt Nautilus. I samband med att han räddades från den sjunkande farkosten, uppgav Peter Madsen att han satt i land den svenska journalisten Kim Wall i. Köpenhamn redan kvällen innen.

LÄS MER: Det här vet vi om den misstänkte ubåtsägaren

Senare framkom att Madsen ändrat sin berättelse. I förhör har uppfinnaren förklarat att Kim Wall dog vid en olycka ombord på ubåten och att han ”begravt” hennes kropp till sjöss på en ej specificerad plats i Kögebukten utanför Köpenhamn.

Madsens försvarsadvokat Betina Hald Engmark hade på morgonen sig ännu inte ha talat med sin klient, men medgav att pressen på Madsen ökat väsentligt sedan det slagit fast att den stympade kvinnokroppen verkligen är kvarlevorna efter Kim Wall. Hon uppgav senare under eftermiddagen att hennes klient är ”lättad” över fyndet.

– Min klient och jag är mycket till freds med att fyndet som polisen gjort har kunnat identifieras. Den delen av utredningen är nu på plats, och det är han mycket lättad över, säger Betina Hald Engmark till Ritzau.

På frågan om hur hennes klient kan vara lättad över att Kim Walls kropp har hittats svarar hon:

– Min klient är det för han har ingen annan önskan än att det här blir uppklarat och sanningen kommer fram. Det är fortfarande i min klients största intresse och hans önskan.

LÄS MER: ”Verkar ha handlat i panik”

Styrelsen för Peter Madsens stödgrupp, Raket Madsen Støttegruppe, kommer att upplösa föreningen, skriver Ritzau. Man har kallat till ett extra möte i slutet av september, där detta ska ske.

”Allas vår dröm har brustit. Projektet bleknar i skenet av den meningslösa förlusten av ett människoliv. Vi har inte längre någon önskan om att fortsätta. Förtroendet är borta”, skriver föreningen på sin hemsida.

Föreningen uppmanar också till stöd för organisationen Journalister utan gränser.
