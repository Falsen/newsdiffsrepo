Polisen: Det är Kim Wall vi hittat
Johan Juhlin

Dansk polis har under gårdagen och natten gjort försök att identifiera den svårt sargade kroppen, som saknar såväl huvud som armar och ben, och bekräftar nu att det är Kim Wall.

Beskedet kom via Köpenhamnspolisens twitterkonto tidigt på morgonen under onsdagen.

Vid niotiden inledde Köpenhamnspolisen en pressträff som vi sänder live här på SVT Nyheter.

LÄS MER: Mamman om den djupa sorgen

Där berättade man bland annat att man funnit en hår- och en tandborste ombord på ubåten med dna-spår från Kim Wall. Man ska även ha hittat blodspår ombord.

– Vi letar letar fortfarande efter resten av delarna av kroppen, säger Jens Møller Jensen, vice polisinspektör och chef, som håller i pressträffen.

Just dna-matchningen beskrivs som ett genombrott i utredningen. Man har också kunnat konstatera att man medvetet försökt sänka kroppen, bland annat genom att tynga ned den med metalldelar.

Utredningen är ännu inte klar, och polisen vädjar nu efter att få fortsätta arbetet i fred. Just nu söker man efter blodspår på ubåtsägaren Peter Madsens kläder, men det kan dröja två till tre veckor innan den analysen är klar. I nuläget vill man inte spekulera i motivet och betonar att man arbetar brett.

LÄS MER: Dansk polis: ”Ny info i ubåtsfallet i eftermiddag”

Kim Wall anmäldes försvunnen natten till den 11 augusti efter en resa med Peter Madsens privatbyggda ubåt Nautilus. Till en början uppgav Peter Madsen att han satt i land den svenska journalisten Kim Wall innan ubåten sjönk.

LÄS MER: Det här vet vi om den misstänkte ubåtsägaren

Senare har Madsen ändrat sin historia. I förhör har uppfinnaren förklarat att Kim Wall dog vid en olycka ombord på ubåten och att han ”begravt” henne till sjöss på en ej specificerad plats i Kögebukten utanför Köpenhamn.

LÄS MER: Madsen erkänner olycka på platsen

Styrelsen för Peter Madsens stödgrupp, Raket Madsen Støttegruppe, kommer att upplösa föreningen, skriver Ritzau. Man har kallat till ett extra möte i slutet av september, där detta ska ske.

”Allas vår dröm har brustit. Projektet bleknar i skenet av den meningslösa förlusten av ett människoliv. Vi har inte längre någon önskan om att fortsätta. Förtroendet är borta”, skriver föreningen på sin hemsida.

Föreningen uppmanar också till stöd för organisationen Journalister utan gränser.

Texten uppdateras.
