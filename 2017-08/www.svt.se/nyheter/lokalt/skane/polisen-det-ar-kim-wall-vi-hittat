Polisen: Det är Kim Wall vi hittat
Johan Juhlin

Dansk polis har under gårdagen och natten identifierat den svårt sargade kroppen, och bekräftar nu att det är den svenska journalisten Kim Wall.

Beskedet kom via Köpenhamnspolisens twitterkonto tidigt på morgonen under onsdagen.

Vid niotiden inledde Köpenhamnspolisen en pressträff som väckte massivt medialt intresse.

TV: Se polisens presskonferens

Där berättade polisen bland annat att man använt en hår- och en tandborste från Kim Wall för att säkra hennes dna. Man ska sedan ha hittat matchande blodspår ombord på ubåten som kunnat kopplas till den döda kroppen.

– Vi letar fortfarande efter resterande delar av kroppen, säger Jens Møller Jensen, vice polisinspektör och chef för utredningen.

Just dna-träffarna beskrivs som ett genombrott. Man har också kunnat konstatera att någon medvetet försökt sänka Kim Walls kvarlevor i havets djup, bland annat genom att tynga ned den med metall.

Dödsorsaken vill polisen dock inte uttala sig om ännu, utan inväntar obduktionsresultaten.

LÄS MER: Mamman om den djupa sorgen

Utredningen är således långt ifrån klar, och polisen vädjar om att få fortsätta arbetet i fred. Just nu söker man efter blodspår på ubåtsägaren Peter Madsens kläder, men säger att det kan dröja två till tre veckor innan den analysen är slutförd.

Madsen är fortsatt häktad för att ha vållat Kim Walls död, men enligt polisen kan den brottrubriceringen komma att ändras.

I nuläget spekulerar man inte i motivet och betonar att man arbetar brett. Samtidigt uppmanas allmänheten att fortsatt hålla ögonen öppna och höra av sig med tips om de kroppsdelar som ännu inte hittats.

Kim Wall anmäldes försvunnen natten till den 11 augusti efter en resa med Peter Madsens privatbyggda ubåt Nautilus. Till en början uppgav Peter Madsen att han satt i land den svenska journalisten Kim Wall innan ubåten sjönk.

LÄS MER: Det här vet vi om den misstänkte ubåtsägaren

Senare framkom att Madsen ändrat sin historia. I förhör har uppfinnaren förklarat att Kim Wall dog vid en olycka ombord på ubåten och att han ”begravt” henne till sjöss på en ej specificerad plats i Kögebukten utanför Köpenhamn.

Enligt Madsens försvarsadvokat Betina Hald Engmark håller han fast vid sin förklaring om att det skett en olycka ombord på ubåten, skriver danska Berlingske Tidende.

LÄS MER: Madsen erkänner olycka på platsen

Styrelsen för Peter Madsens stödgrupp, Raket Madsen Støttegruppe, kommer att upplösa föreningen, skriver Ritzau. Man har kallat till ett extra möte i slutet av september, där detta ska ske.

”Allas vår dröm har brustit. Projektet bleknar i skenet av den meningslösa förlusten av ett människoliv. Vi har inte längre någon önskan om att fortsätta. Förtroendet är borta”, skriver föreningen på sin hemsida.

Föreningen uppmanar också till stöd för organisationen Journalister utan gränser.
