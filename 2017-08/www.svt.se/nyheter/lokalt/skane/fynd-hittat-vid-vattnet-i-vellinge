Misstänkt kroppsdel hittad vid vattnet i Vellinge
Esfar Ahmad

Strax innan tolv larmas polisen av en privatperson.

– Vi utreder detta som att det är en del av en människokropp som hittats, men det är inget vi är säkra på, säger kriminalkommissarie Mattias Sigfridsson till SVT Nyheter Skåne.

Den misstänkta kroppsdelen hittades vid strandkanten. Polis har varit på plats sedan lunchtid tillsammans med räddningstjänst och kriminaltekniker.

LÄS MER: Polisen efterlyser Kim Walls kläder

Även dansk polis underrättades enligt Åsa Emanuelsson på polisens ledningscentral.

– Det finns ett ärende som pågår angående en försvunnen person, och man har kontaktat dansk polis, säger Åsa Emanuelsson.

Vid sextiden berättar polisen att området kring strandlinjen är avspärrat och att räddningstjänstens dykare har kontaktats.

– Man letar efter fler fynd som kan vara av intressen, det behöver inte betyda att man bara letar efter kroppsdelar, utan även annat, säger Åsa Emanuelsson.

Det är dock fortfarande oklart vad fyndet som är upphittat är för något.

När får ni visshet?

– Inom kort, under kvällen. Kriminaltekniker och rättsläkare arbetar med detta just nu. Det är inte ett huvud, så långt är vi säkra, säger Mattias Sigfridsson.

Enligt svensk polis är det för tidigt för att säga huruvida fyndet går att koppla samman med ubåtsfallet, där Peter Madsen sitter häktad misstänkt för vållande till annans död under ”särskilt försvårande omständigheter”.

SVT-special: Vad hände egentligen med Kim Wall?

– Vi vet ännu inte vad det är för något och det är för tidigt för att säga vad detta handlar om, säger Åsa Emanuelsson.

Köpenhamnspolisen bekräftar via Twitter att de nåtts av informationen, men att ingen ytterligare information kan lämnas i nuläget.

De meddelar även i ett pressmeddelande att det ”ännu är för tidigt för att säga om fyndet kan kopplas till den danska sökningen efter Kim Wall”.

Texten uppdateras...
