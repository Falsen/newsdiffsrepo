Man skadad i skottlossning i Malmö
Mathias Gerdfeldter

Vid halvtiotiden på onsdagskvällen fick polisen larm om en skottlossning kring Lönngatan i Malmö. På platsen hittades en skadad man.

– När vi kommer till platsen anträffar vi en skadad person utomhus, en vuxen man, säger Fredrik Bratt, presstalesperson vid Skånepolisen.

Mannen fördes till sjukhus med ambulans, men det är oklart hur pass svåra hans skador är.

Polisen har också sänt personal till sjukhuset där mannen vårdas.

– Det gör vi alltid av rutin numera, för att garantera säkerhet för sjukhusets personal och den skadade. Vi vet ju inte om det finns någon hotbild, säger Fredrik Bratt.

Polisen har heller ingen uppgift om några oroligheter vid sjukhuset.

Polis misstänker att skottlossningen skedde utomhus, i närheten av där mannen hittades, och har spärrat av den misstänkta brottsplatsen och tillkallat kriminaltekniker.

Ingen person är i nuläget gripen i samband med händelsen.

– Vi kommer att rubricera händelsen som mordförsök, säger Fredrik Bratt.
