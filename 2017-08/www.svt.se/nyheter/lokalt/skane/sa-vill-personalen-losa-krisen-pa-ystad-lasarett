Så vill personalen lösa krisen på Ystad lasarett
Fanny Palm

De senaste månaderna har sjuksköterskebristen på Ystad lasarett lett till stängda avdelningar, patienter som inte får plats och hjärtpatienter utan övervakning. Till slut fick personalen på avdelning 7 på medicinkliniken, en neurologi- och strokeavdelning, nog och skrev ett öppet brev till politikerna där man krävde åtgärder. De började också arbeta på en egen plan för hur situationen skulle kunna förbättras.

LÄS OCKSÅ: Patienter ligger i bajs och personalen gråter på Ystads lasarett

– Vi vill att våra undersköterskor ska få en möjlighet att utbilda sig till sjuksköterskor, vi kan tänka oss arbetstidsförkortning och att vi förändrar vår våning för att ta in även multisjuka äldre patienter, säger Vivi Löfgren.

Två av politikerna svarade på brevet genom att bjuda in personalen till ett möte för att få ta del av planen.

– När de nu tar med sig detta vill vi lyfta på locket för Ystad lasarett för vi behöver mer resurser och det hoppas vi att vi ska få, säger Vivi Löfgren.

– Det som är glädjande är att de hela tiden tänker på patienterna, att de ser vad som skulle vara möjligt utifrån olika perspektiv, det är inte en lösning utan det finns olika förslag och det är ju konstruktivt, säger Maria Nyman Stjärnskog (S), ordförande i sjukvårdsnämnd Kryh.

Maria Nyman Stjärnskog tror att en hel del av förslagen kan bli verklighet men ger inge löften än. Planen är inte helt färdig än utan ska vidareutvecklas de kommande veckorna för att presenteras för hela nämnden den 21 september.

– Därefter får vi se om det är någonting vi kan ta med oss och lyfta vidare redan här och nu, och om det är någonting som ska in i den budgetprocess som pågår just nu inför nästa års budget.

Med på mötet var också kristdemokraten Per Einarsson, 2:e vice ordförande i sjukvårdsnämnd Kryh.

– Jag tycker att det är konkreta förslag och min förhoppning nu är att det här inte ska vara en pappersprodukt. Det här får man följa och noga ta tillvara på det som kommer från golvet. Det tror jag överlag vi måste bli bättre på, säger Per Einarsson.

Han öppnar också upp för att förslagen kan appliceras på fler arbetsplatser inom Region Skåne.

– Det tänker jag. Grunden måste vara att vi från alla arbetsplatser och divisioner lyssnar på personalen och deras konstruktiva bra förslag, säger han.

Är du beredd att skjuta till mer pengar för att förslagen ska kunna realiseras?

– Jag vill inte börja i den änden men det kommer kanske kosta några pengar, då får vi ha med det, säger han.
