Svenska hundförare bistår den danska polisen
Adam Bergsten

De skånska hundförarna kunde av olika anledningar inte delta i sökandet. Personal har därför kallats in från polisregioner i mellersta Sverige och är specialutbildade i sökandet efter döda kroppar.

– De har en tilläggsdressyr som gör att de kan leta efter människor i vattnet. De söker över vattenytan och då krävs det att det inte blåser, säger Jan Bernhard som är gruppchef för specialsökhundarna i region syd.

LÄS MER: Peter Madsen fortsätter neka

Båtarna som används av hundförarna tål inte alltför hård sjö, något som förhindrade gårdagens sökarbete. Under dagen ska dock arbete vara igång.

– Det är så att de dofter som en avliden människa avger de stiger upp till ytan och då känner hundarna det. Det är givetvis lättare på en å eller i en insjö och det är lungt väder. Ute på havet är det djupare och mer vind så det blir svårare. Men de har ju tränat så det funkar ju, säger Jan Bernhard.

Att svensk polis hjälper den danska motsvarigheten i sådana här ärenden är inte vanligt men det händer.

– Tydligen saknar dansk polis just vattensökhundar, säger Jan Bernhard.
