Så kan Trelleborgs FF ta steget upp i allsvenskan
Bernard Mikulic

Vångavallen i Trelleborg har alltid varit en fruktad och ofta hånad arena. Gammal och sliten men TFF är erkänt hemmastarka.

På tisdag kommer Helsingborgs IF på besök för en match som kan avgöra vilket av lagen som tar steget upp i allsvenskan.

– Det är nånting speciellt här. Jag vet inte om det är att motståndarna tycker att det är för jäkligt att komma hit. Det blåser och är inte den mest förtjusande arenan men vi vet att vi är starka här, säger anfallaren Marcus Pode.

TV: Se hela inslaget här

Målvakten Fredrik ”Fritz” Persson med 17 säsonger i klubben ser också det speciella med Vångavallen.

– Vi har tagit många skalper här och man har läst artiklar från förr om hur vi spelade fotboll till hur tråkigt Vångavallen var. Vi tycker det är jätteroligt att spela här för det är vår hemmaborg. Motståndarna får tycka det är hur tråkigt som helst och hata det hur mycket som helst. Det bara gynnar oss, säger han.

Och laget har lyckats bra hittills i år. Trelleborg ligger på en fjärdeplats men med en match mindre spelad än topplagen. TFF:s formkurva har pekat uppåt både i år och de senaste tre säsongerna. Mittfältaren Kristian Haynes har varit med under den tiden.

– Jag tycker att vi har utvecklat vårt sätt att spela fotboll.  Hur vi tar oss an matcherna. Detta året har det varit tydligt hur vi har tagit taktpinnen i matcherna och vi driver ett eget spel som vi skapar målchanser på, säger han.

– Kulturen i Trelleborgs FF är kvar så klart men vi mixar upp det med lite lir och sen har vi bra moral och karaktär som det alltid har varit i TFF.

Målvakten Fredrik Persson har egna idéer om vad han tror laget behöver för att lyckas.

– Vårt spel ska vara förande. I stället för att vi ska kämpa om bollarna så ska vi vara det spelförande laget och det tillsammans med kärnan att vi kan smälla på när vi verkligen behöver det. Det är det som har varit den stora förändringen, säger han.

Trelleborgs FF ligger just nu en poäng före Helsingborg i tabellen. Det är viktiga poäng som står på spel när Helsingborgs IF kommer till Vångavallen.  Poäng som kan betyda allsvenskan om några månader.

– Det kommer bli en grymt härlig match att få gå ut här och spela och just att det är så mycket på spel och att vi har allt i egna händer. Vi har tredjeplatsen och den ska vi försöka behålla efter denna matchen, säger Marcus Pode.

Tränaren Patrick Winqvist är revanschsugen.

– Sist vi mötte HIF så vann de och de gjorde det bättre än oss i den matchen. Dels handlar det om revansch nu. Vi trivs med att ligga och reta de andra och känner vi att vi är starka så kommer vi att gå för det i varje match, säger han.

– Killarna har satt upp som mål att de ska knipa tredjeplatsen och det stöttar jag till hundra procent.

Kristian Haynes hoppas på bra stämning.

– Det är klart att det är tjusning i  denna matchen. Det är Skånederby. Vi slåss  om den här tredjeplatsen och jag hoppas på en fin inramning och en trevlig match här på Vångavallen, säger han.

En tillfällig läktare byggs på ena kortsidan inför matchen, men frågan är om det kommer att behövas. Publiiksnittet i år ligger på 1371 åskådare. Och inom klubben har man i decennier ställt sig frågan vad som krävs för att trelleborgarna ska komma till Vångavallen.

–  De har varit svårtflirtade under alla år jag har varit här. Jag tror tyvärr inte att det kommer att vara några större förändringar. Vi har en trogen skara som dyker upp i ur och skur och de är vi jättetacksamma för, men övriga trelleborgare är lite svårflirtade, säger målvakten Fredrik ”Fritz” Persson.

Även Kristian Haynes skulle gärna se mer publik.

– Vi får ju fokusera på det vi kan påverka. Det är spelet, resultatet och det som händer på planen. Och det har vi gjort bra. Sen är det upp till trelleborgarna att komma tillbaka till oss. Vi har en trogen publik här men vi behöver ha några till.

Tränaren Patrick Winqvist tror att laget kan locka fram Trelleborgspubliken så att det blir fullsatt i toppmatchen.

–  Ja, vi har gjort allt vi kan i tre år och det har inte gett det yttersta resultatet men de kan nog snart inte hitta anledningar till att inte komma.
