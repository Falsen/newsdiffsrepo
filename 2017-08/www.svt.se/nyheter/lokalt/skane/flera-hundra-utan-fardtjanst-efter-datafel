Okänt fel lämnar hundratals utan färdtjänst
Esfar Ahmad

– Vi har en funktion dit kunderna ringer när bilen inte har kommit eller är försenad. Där är det 30 personer i kö just nu, så har det varit i flera timmar, säger Lars Hellström, affärsområdeschef för Skånetrafikens serviceresor.

Totalt reser mellan 3.500-4.500 personer med serviceresor per dag i Skåne, men strax efter klockan ett på onsdagseftermiddagen hände något.

Skånetrafiken som är ansvarig för sjukresor i samtliga skånska kommuner, och färdtjänsten i 23 kommuner fick samtal efter samtal om bilar som aldrig dök upp.

– Beställningen fungerar, men när vi sen skickar köruppdrag till taxibolagen blir det en störning, säger Lars Hellström.

Enligt Lars Hellström kan felet ha drabbat upp till flera hundra resenärer.

Än så länge är det oklart när problemen är åtgärdade. Under tidig eftermiddag är det många som åker med serviceresor, och på Skånetrafiken kommer man vänta framåt senare på dagen innan en mer genomgående felsökning kan påbörjas.

Då minskar nämligen trafiken.

– Vi har en teori som vi testar nu, där ingår 350 fordon totalt. Felet berör i sådana fall en tredjedel av de fordon som kör med den lösningen, säger Lars Hellström.

Felet drabbar resenärer i hela Skåne, framförallt i de östra och västra delarna, däribland Ängelholm, Östra Göinge, Osby, Ystad och Simrishamn.

Vad händer med de resenärer som inte får en bil?

– Som resenär har man möjlighet att ta taxi, så får man ersättning för det i efterhand, säger Lars Hellström.

Klockan sju på onsdagskvällen var problemet fortfarande inte löst. Enligt Skånetrafikens pressjour är det oklart var felet ligger, men förhoppningen är att det ska vara löst till torsdagen.

– De jobbar på problemet under natten, säger Camilla Bunke på Skånetrafikens pressjour.

Under torsdagsmorgonen meddelade Skånetrafiken på sin hemsida att det ännu inte finns någon prognos om när problemet kan vara löst.
