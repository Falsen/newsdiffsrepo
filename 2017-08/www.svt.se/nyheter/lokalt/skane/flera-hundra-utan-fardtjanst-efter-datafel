Hundratals drabbades – problemen med färdtjänsten åtgärdade
Esfar Ahmad

– Vi har en funktion dit kunderna ringer när bilen inte har kommit eller är försenad. Där är det 30 personer i kö just nu, så har det varit i flera timmar, sade Lars Hellström, affärsområdeschef för Skånetrafikens serviceresor om problemen.

Totalt reser mellan 3.500-4.500 personer med serviceresor per dag i Skåne, men strax efter klockan ett på onsdagseftermiddagen hände något.

Skånetrafiken som är ansvarig för sjukresor i samtliga skånska kommuner, och färdtjänsten i 23 kommuner fick samtal efter samtal om bilar som aldrig dök upp.

– Beställningen fungerar, men när vi sen skickar köruppdrag till taxibolagen blir det en störning, sade Lars Hellström.

Enligt Lars Hellström kan felet ha drabbat upp till flera hundra resenärer.

Under tidig eftermiddag är det många som åker med serviceresor och på Skånetrafiken var man tvungen att vänta till senare under onsdagen innan en mer genomgående felsökning kunde påbörjas.

– Vi har en teori som vi testar nu, där ingår 350 fordon totalt. Felet berör i sådana fall en tredjedel av de fordon som kör med den lösningen.

Felet drabbade resenärer i hela Skåne, framförallt i de östra och västra delarna, däribland Ängelholm, Östra Göinge, Osby, Ystad och Simrishamn.

Vad händer med de resenärer som inte får en bil?

– Som resenär har man möjlighet att ta taxi, så får man ersättning för det i efterhand, sade Lars Hellström.

Under torsdagsförmiddagen meddelade Skånetrafiken på sin hemsida att felet var åtgärdat.
