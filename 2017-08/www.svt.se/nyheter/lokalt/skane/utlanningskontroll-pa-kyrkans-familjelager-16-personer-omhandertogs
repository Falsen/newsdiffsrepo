Polisen tog papperslösa på kyrkans familjeläger
Moa Lundgren

Det var på ett familjeläger för papperslösa flyktingar i norra Skåne, anordnat av Svenska kyrkan Malmö, som polisen under fredagen genomförde en inre utlänningskontroll. Enligt kyrkan ska ett tiotal polisbilar och runt 30 poliser samt hundar ha kommit till platsen och fört bort fem av sex familjer till rättscentrum i Malmö.

Ingripandet ska enligt kyrkan ha gått lugnt till, men upplevts som obehagligt av både familjer och personal.

– Både personalen och familjer blev helt skärrade givetvis, att överhuvudtaget få möta 30 poliser när man tror man är på ett familjeläger är en chockupplevelse, säger Håkan E Wilhelmsson, tillförordnad kyrkoherde i Malmö, till SVT Nyheter.

– Det var ett par civilklädda poliser som knackade på dörren. Under tiden som vår personal stod och pratade med dem så gick annan polis in genom en bakdörr utan att knacka och bildade en ring.

Enligt kyrkan hade ingen personal fått information om kontrollen innan.

– Man använder kyrkan just som ett lockbete för att få in ett tjugotal på en enda gång, det är ingen rim och reson rent samhällsmoraliskt, säger Håkan E Wilhelmsson.

Vad menar du med det?

– De vet ju att det finns somliga organisationer som tar hand om de här sakerna. Här hade de tydligen fått veta att det var ett familjeläger. Varför göra detta i ett sammanhang som de vet är en trygg plats?

Finns det något lämpligare tillfälle?

– Det är polisens sak att avgöra, jag sköter det som är vårt.

Behövs inte kontrollerna för att hitta de personer som inte får vara i Sverige?

– Jo, och det är polisens uppgifter att göra det.  Vi har sagt till familjerna hela tiden att förr eller senare så blir ni utvisade, men under tiden ni väntar så vill vi göra livet drägligt för er, det förutsätter jag att polisen ska förstå.

– Gränspolisen har som uppgift att utvisa de som har ett utvisningsbeslut hängande över sig, men frågan är hur man gör det.

Har ni pratat med polisen?

– Personalen på plats talade med dem men allt var så uppskärrat då så det blev inte mycket till samtal. Jag ska söka kontakt med polisen i veckan.

Polisen bekräftar att flera personer har omhändertagits i ärendet, men vill inte ge ytterligare kommentarer förrän på måndag.

– Jag har talat med den som var ansvarig för insatsen och kan bekräfta att det var 16 personer som omhändertogs enligt utlänningslagen. Det är fortsatt arbete i det här ärendet. Vi kan inte gå ut med mer information innan hela bilden är klar, säger Anna Göransson, informatör på polisen.
