Så hotar kriminella personalen på akuten
Natalie Medic

Den 20-årige mannen har blivit skjuten och vårdas sedan några dagar tillbaka på en lungavdelning i Lund. Men han är aggressiv och utåtagerande. Vid olika tillfällen hotar han personal på avdelningen.

”Jag ska våldta dig din fitta”. ”Jag ska se till att du dör”.

Hans vänner är ofta hos honom. De ger sköterskan blickar som hon upplever som obehagliga.

– Jag känner mig rädd, berättade kvinnan senare i polisförhör.

Händelsen utspelade sig i september förra året och 20-åringen dömdes i somras till böter för olaga hot mot två sköterskor vid sjukhuset i Lund.

Enligt säkerhetshandläggaren på SUS, Marie Jensen, är den här typen av ord och hot vanligt förekommande på sjukhuset när det gäller vården av kriminella, skottskadade patienter. Men långt ifrån alla leder till polisanmälningar eller blir rapporterade till ledningen.

TV: Se hela inslaget här

Statistiken talar sitt tydliga språk: under 2015 vårdades 20 personer för skottskador på Skånes universitetssjukhus. Året efter har siffran stigit till 40 och fram till 22 augusti i år har Malmö vårdat 21 skottskadade personer.

Det innebär 81 skottskadade på 2,5 år bara i Malmö och Lund.

Marie Jensen säger att problem med hot och kränkningar mot vårdpersonal har blivit värre de senaste två åren. Det handlar om de yngre, multikriminella män som ofta ingår i kretsen kring den skjutna patienten, och som inte respekterar reglerna som finns på sjukhuset.

– Majoriteten av de som skottskadas tillhör kriminella grupperingar med en respektlöshet mot samhället. Den enskilda människan har inget värde och framför allt har dessa unga män en kvinnosyn som lämnar mycket att önska, säger Marie Jensen.

– Det handlar med om sublima hot, att man ska bli plockad efter jobbet, att man är hora, slampa. Klart att det kan upplevas som hotfullt.

SVT har tagit del av en interna intervjuer som gjordes kring årsskiftet. I den vittnar personal om hur det är att vårda skottskadade patienter som ofta har en hotbild mot sig.

Där framkommer berättelser om hur stora killgäng står utanför avdelningen och vill komma in. Någon skriker och sparkar på dörren.

Anställda är rädda för att fiender har tagit sig in på sjukhuset. När en kriminell med hotbild vårdas låser man dörrarna – men gängen kan hitta andra vägar in.

”Man är rädd att bli skjuten på jobbet.”

En annan berättar:

”Hot i telefon från en familj som man vet är kriminell och de vill ha ut namn på personal.”

”Folksamling står utanför och man känner sig inte trygg vid hemgång. Känner sig utlämnad.”

”Anhöriga tar med sig kniv och vapen till patienten.”

”Både patienter, antagonister, anhöriga eller kompisar uttalar hot, mordhot, hotar med kniv, säger att man ska leta upp familjen, nämner barn med mera.”

”Sett fyra stycken killar där en var beväpnad i hisshallen. Såg dem i hissen och ringde polisen. Insatsstyrkan kom.”

”Patienten inkommer ibland direkt in i receptionen oftast inburen av närstående. Dessa närstående har oftast skottsäker väst och det är oklart om de är beväpnade.”

Det finns även fruktan hos personal som SVT har pratat med, att uppgörelser ska fortsätta inne på avdelningarna.

För närvarande sitter en högkriminell 20-årig man häktad misstänkt för mord och två fall av mordförsök. I april ska han enligt åtalet också ha hotat ett offer inne på sjukhuset.

Men oftast handlar det om vänner och anhöriga till de skjutna som utgör problem för personalen. Det är kopplat till de regler som finns på sjukhuset. Max två besökare i taget och bestämda besökstider, något gängen har svårt att acceptera enligt Marie Jensen.

Arbetsmiljön har blivit mycket tuffare där hot och kränkningar förekommer allt oftare, och inte enbart från kriminella patienter och deras vänner, säger hon.

– Sjukvården speglar samhället. Det är farligt när det blir en normalitet att vi får den här typen av kränkningar mot oss.
