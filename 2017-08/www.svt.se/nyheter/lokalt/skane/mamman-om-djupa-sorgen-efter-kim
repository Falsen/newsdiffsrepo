Mamman om djupa sorgen efter Kim
Karolina Schützer

”Det är med gränslös sorg och bestörtning vi tagit emot beskedet att kvarlevorna efter vår dotter och syster Kim Wall, har hittats. Vidden av katastrofen kan vi ännu inte överblicka, och mängder av frågetecken återstår att rätas ut.”

LÄS MER: Polisen: Det är Kim Wall vi hittat

I inlägget på Facebook beskriver Kim Walls mamma hur mycket kärlek och stöd familjen fått från kollegor runt om i världen.

”Tragedin har drabbat inte bara oss och övrig familj, utan vänner och kollegor över hela världen. Under de fasansfulla dagar som gått sedan Kim försvann, har vi fått otaliga bevis på hur älskad och uppskattad hon varit, såväl som människa och vän som professionell journalist. Från världens alla hörn kommer bevis på Kims förmåga att vara en person som gör skillnad.”

LÄS MER: Detta har hänt: Ubåtsfallet i Danmark

Ingrid Wall beskriver även hur hennes dotter genom sitt arbete som journalist gav röst åt de svaga i samhället. Bland annat genom reportage från Uganda, Sri Lanka och  det jordbävningsdrabbade Haiti.

LÄS MER: Vännen: Hon hade inte gått in i en situation som känts farlig

”Hon har funnit och berättat historier från olika delar av jordklotet, berättelser som måste skrivas. Kim reste i flera månader i Söderhavet för att låta världen veta vad som händer med befolkningen på de öar som sjunker till följd av atomsprängningar. Hon lät oss följa med till det jordbävningsdrabbade Haiti, till Idi Amins tortyrkammare i Uganda och minfälten på Sri Lanka. Hon gav röst åt de svaga, de utsatta och marginaliserade människorna. Den rösten hade behövts länge, länge än. Nu blir det inte så.”

LÄS MER: Madsen erkänner olycka på platsen
