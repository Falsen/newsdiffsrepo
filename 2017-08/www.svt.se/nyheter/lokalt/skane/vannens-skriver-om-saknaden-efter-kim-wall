Vännen skriver om saknaden efter Kim Wall
Ann Edliden

Kim Walls öde berör människor över hela världen. Som SVT Nyheter redan berättat har Kim Walls mamma i ett inlägg på Facebook berättat om familjens stora sorg efter beskedet att dotterns kropp hittats. Malin Franzén har känt Kim Wall i elva år och när hon talade med SVT efter försvinnandet beskrev hon henne som en ”streetsmart” person.

– Hon är orädd men inte oförsiktig. Hon hade inte gått in i en situation som känts farlig, sa Malin Franzén till SVT nyheter.

Nu skriver Malin Franzén ett inlägg på Facebook där hon hyllar sin vän och skriver att de senaste dryga två veckorna varit oerhört jobbiga för vänner och familj.

Polisen: Det är Kim Wall vi hittat

”För knappt tre veckor sedan satt hon i vår soffa och berättade om sitt nya hus i Kina där det enligt utsago ibland ramlar in katter genom taket, visade bilder på kinesiska t-shirtar med opassande engelsk text, och demonstrerade översättningsappar. Berättade om sin kärlek, om hur många historier det finns att berätta, om framtiden, om sitt liv.”

Malin Franzén och Kim Wall lärde känna varandra för elva år sedan, när de båda jobbade som telefonförsäljare på ett callcenter. Sedan dess höll vännerna kontakten.

”Man lyssnade alltid storögt på henne, för hur många känner man egentligen som kan ge förstahandsinformation om både Ugandas filmindustri, massgravarna på Sri Lanka och Cubas poliskår?”

LÄS MER: Detta har hänt: Ubåtsfallet i Danmark

Hon beskriver också hur Kim Wall kom in på det prestigefyllda Columbiauniversitetet i New York, där hon påbörjade masterprogrammet i journalistik 2012.

”Jag tittade över hennes axel när hon läste sitt antagningsbesked till Columbia, och höll på att svimma när jag såg deras terminavgift, men hon sa bara något i stil med ”ja just det, måste fixa det”. Och det gjorde hon, för det hon åstadkommit har hon gjort på egna meriter, inget har serverats. Trots detta var hon inte överlägsen eller pretentiös (men heller aldrig falskt ödmjuk), och behöll samma humor (utan konkurrens den mest opassande jag stött på).”

SVT Nyheter har fått tillåtelse att använda både text och bild av Malin Franzén.
