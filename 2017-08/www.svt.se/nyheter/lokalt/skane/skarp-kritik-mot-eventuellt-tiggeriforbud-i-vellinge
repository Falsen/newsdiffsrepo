Skarp kritik mot eventuellt tiggeriförbud i Vellinge
Fanny Palm

– Om man inte tigger för att kunna köpa mat till sig själv och sin familj så kan man inte överleva, berättar Vasile Cátálin, som kom till Sverige från Rumänien för två och ett halvt år sen för att söka jobb.

Han hittade inget jobb och började till slut att tigga i Lund. Men det har han lämnat bakom sig, sen fem månader tillbaka har han ett jobb.

– Jag är glad för att mina barn får mat och annat de behöver. Hade jag stannat i Rumänien hade jag inte kunnat ge dem det, säger Vasile Cátálin.

Vasile Cátálin bor på ett härbärge i Lund som drivs av föreningen Hjälp tiggare i Lund. Beskedet om att kommunledningen i Vellinge vill införa ett campingförbud och förbjuda tiggeri utanför kommersiella lokaler har fått ordföranden för föreningen att reagera.

– Det är horribelt, jag tycker att det är förfärligt och jag tycker att det är så konstigt att man som människa tittar ner på någon som är i en extremt utsatt position och säger att jag ska göra allt jag kan för att få bort dig därifrån, säger Joakom Månsson Bengtsson, ordförande i föreningen Hjälp tiggare i Lund.

Joakim Månsson Bengtsson har jobbat med att hjälpa utsatta EU-medborgare i tre år och han menar att deras situation kan få dem att ta till olagliga åtgärder.

– Människor kommer behöva sälja sig eller bli kriminella för det är så pass desperata de är. Om barnen behöver mat i magen och gå till skolan då ber man om hjälp och kan man inte det så måste man ju försörja sig på ett annat sätt, säger Joakim Månsson Bengtsson.

Ordföranden för kommunstyrelsen i Vellinge menar att de som tigger redan idag ofta utnyttjas på grund av deras utsatta position.

– Det tycker inte jag att man får blunda för. Sen är jag väl medveten om att det är oerhört synd om de här människorna och det tycker jag också. Det är också många som bor kvar i Rumänien och Bulgarien som har det oerhört svårt. Jag tror det är bättre att trycka på de här länderna eller stötta ideella organisationer som hjälper de här människorna i sitt hemland, säger Carina Wutzler (M).

Hans Swärd, professor i socialt arbete på Lunds universitet, har i flera år forskat på fattigdom och hemlöshet. Han berättar att flera länder, som Danmark, Norge och Storbritannien har provat förbud mot tiggeri med att det inte har varit särskilt framgångsrikt.

– I London har de haft tiggeriförbud vid bankomater och nära butiker. I Danmark är det också förbudet att tigga men i praktiken är det svårt att efterleva. Polisen har ju viktigare saker att göra än att lagföra tiggare, säger Hans Swärd.

Han menar att ett tiggeriförbud inte är ett sätt att bekämpa fattigdom.

– Jag tror inte det finns färre EU-medborgare i Danmark sedan förbudet infördes men de försörjer sig på att panta burkar och flaskor istället. Man sopar bara problemen under mattan när man har ett förbud mot tiggeri, säger Hans Swärd.

I september ska kommunfullmäktige i Vellinge fatta beslut i frågan och går det igenom är det upp till länsstyrelsen. Blir det ja därifrån kommer Hjälp tiggare i Lund att försöka hitta någon berörd Vellingebo som kan överklaga förbudet, för det är bara de som har rätt att överklaga.

– Jag kommer se på de möjligheterna för det här kan bli katastrofalt om detta smittar av sig till andra kommuner, säger Joakim Månsson Bengtsson.

TV: Se hela inslaget
