Billig tablett sparar liv och pengar vid hjärtinfarkt
Hans Larsson

Hjärtinfarkt orsakas av en blodpropp i hjärtats kärl och är idag en av de allra vanligaste dödsorsakerna.

Även de gånger patienter räddas till livet med en så kallad ballongvidgning av de tilltäppta kärlen, finns risk för svåra komplikationer längre fram, eftersom de blodförtunnande medel som injiceras parallellt kan ge blödningar och i värsta fall leda till en ny infarkt.

– Det är hela tiden en svår balansgång vid behandlingstillfället, att förhindra att en ny proppbildning sker och samtidigt undvika blödningskomplikationer, förklarar professor David Erlinge, överläkare vid sektionen för kranskärlssjukdom på Skånes Universitetssjukhus i Lund.

TV: Se hela inslaget här

Det är mot den bakgrunden hjärtspecialisterna i Lund funnit en bättre strategi. Genom att först ge alla patienter ett effektivt blodförtunnande medel i tablettform med ett dospris på runt 20 kronor kunde de visa att det intravenöst läkemedel för 150 kronor var lika bra som ett för 3500 kronor.

– Men det viktigaste är förstås resultaten. Tabletten ger väldigt låg risk för dödlighet, låg risk för nya infarkter och väldigt låg risk för nya blödningar om den sätts in i god tid. Jag är övertygad om att den behandlingsstrategi vi utvecklat, kommer att införas som rutin i hela Sverige och stora delar av övriga världen, säger David Erlinge till SVT Nyheter.

Tabletten har funnits i några år, nyheten för dagen är en studie gjord vid Skånes Universitetssjukhus under Erlinges ledning där man genom att följa upp över 6000 svenska infarktpatienter kan slå fast dess fördelar. Studien är enligt Erlinge världsunik med tanke på mängden data, insamlad via svenska kvalitetsregister.

– Sverige är ett av få länder i världen som förfogar över tillräckligt bra register för att göra denna typ av studier i offentlig regi, studier som knappast skulle ha blivit gjorda annars eftersom det inte finns några pengar att tjäna. Studien är därmed av stort värde för alla som drabbas av hjärtinfarkt, samtidigt som den kommer att spara stora pengar åt sjukvården, säger David Erlinge.

Erlinge presenterar själv studien på söndagen vid den stora europeiska hjärtkongressen ESC i Barcelona, samtidigt med dess publicering i prestigefyllda tidskriften New England Journal of Medicine.

Rättelse: I en tidigare version av artikeln framgick det att det nyupptäckta sambandet mellan mediciner innebar en bättre behandling. Korrekt är att den nya metoden är lika effektiv som det man använt sig av tidigare men billigare.
