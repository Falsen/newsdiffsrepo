Cannabisträff i Skåne  – arrangörer vill legalisera drogen
Adam Bergsten

Den 23 september kommer en konferens och mässa om cannabis att äga rum i Malmö. Under en dag kommer det hållas paneldiskussioner, seminarier och föreläsningar av forskare och föreningar. Allt för att sätta ljuset på frågan om cannabisens vara eller inte vara i Sverige.

Arrangörerna själva är tydliga med att de förespråkar en legalisering av cannabis. Enligt dem skulle det bland annat bidra till en drastisk minskning av kriminaliteten kopplad till handeln med marijuana och hasch.

Ämnet är naturligtvis kontroversiellt. Både bruk och innehav av cannabis är illegalt i Sverige idag och tätt sammankopplat med tung kriminalitet.

– Så länge det är kriminaliserat är det lättare att få tillgång till cannabis. Väldigt få langare kommer att neka en 13-åring som vill köpa cannabis, säger Wally Johnson som är en av arrangörerna till konferensen och medlem i lobbyorganisationen Avkriminalisera cannabis.

Wally Johnsons förhoppning med konferensen är att den ska öppna upp för samtal om en fråga som han själv menar är väldigt stigmatiserad och i viss mån svårdiskuterad i den offentliga debatten. Han och de andra arrangörerna har jobbat för att bjuda in personer som vänder sig mot en legalisering för att få till en nyanserad debatt.

– Dessvärre har vi fått svårt att få meningsmotståndare som kommer till vårt event. De verkar inte ha ett intresse om att få sin mening hörd, säger Wally Johnson.

Konferensen, säger han, kommer att vara helt drogfri och fokuset i samtalen kommer att kretsa kring medicinsk marijuana och hur det skulle legaliseras i Sverige och effekterna av det.

– Du kan göra vodka av potatis men du kan också göra pommes frites, säger Wally Johnson som en liknelse till hur han menar att cannabis kan vara en råvara till hälsofarliga produkter såväl som medicin.

På Riksförbundet narkotikafritt samhälle, en ideell organisation som arbetar för en restriktiv narkotikapolitik, ser man flera problem med att legalisera droger.

– De två stora hälsofarorna vad gäller droger idag är tobak och alkohol. Inte för att det är farliga jämfört med andra droger utan för att de används så mycket, säger Per Johansson, generalsekreterare på Riksförbundet narkotikafritt samhälle.

Att legalisera fler droger tror han skulle leda till ökat missbruk.

– Vi behöver inte fler lagliga droger, vi har redan stora problem med de lagliga droger vi har idag, säger han.

På förbundet har man inte hört talas om den planerade konferensen i Malmö.

Per Johansson tror att det fram tills nyligen har funnits en enighet i debatten mellan länder, något som nu är på väg att förändras.

– Nu har delstater i USA fattat beslut om att legalisera cannabis. FN:s narkotikakonventioner är inte lika starka längre. Folk tänker att om USA kan, varför skulle inte vi i Sverige kunna?, säger han.

– Vi har ett internationellt narkotikaförbud, det har uppstått ur en nödvändighet.
