16-åriga Isadora fotograferar sitt Malmö
Kenneth Sundin

Hon kom in i projektet genom Malmö Stads program Ung i sommar.

– Jag hamnade på Stadsarkivet och trodde att jag skulle hålla på med pappersarbete men så blev det detta, säger Isadora Ducic.

Sammanlagt jobbar 40 ungdomar mellan 16 och 19 år med att dokumentera varje hörn av staden. Det här ska resultera i en utställning och vernissage 11 augusti men också ställas ut under Malmöfestivalen under sensommaren.

Bakom initiativet står Malmö Stad och Stadsarkivet. Malmöungdomarna bistås av tre handledare varav Jesper Klemedsson är en. Han jobbar normalt som dokumentärfilmare och stillbildsfotograf i Central- och Sydamerika.

– Där är jag mest inriktad på mänskliga rättigheter och sociala frågor och ser fotot som ett verktyg för att berätta historier. Men nu är det skönt att som handledare stå vid sidan om och se hur ungdomarna med sina bilder berättar om verkligheten.

Varje deltagare får sig tilldelat en stadsdel som ska dokumenteras. Isadora Ducic fick Bellevue med sina exklusiva villor.

– Inte riktigt mitt område, jag brukar ju hänga i centrum, på möllan eller slottsparken, säger hon i telefon när hon går omkring i området för att hitta intressanta människor.

Hon har tidigare gillat att fotografera naturen så detta är inte helt nytt.

– Men med detta har jag blivit jätteintresserad av att fotografera människor.

Genom ungdomarnas ögon ska varje hörn av staden speglas och bilderna ska berätta om samtiden men skapar också framtidens historia menar Jesper Klemedsson.

– De tar bilder som vi inte trodde de kunde, vi får bara hoppas att vi att inte förstör deras nya sätt att se saker på.
