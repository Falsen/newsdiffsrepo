Madsen erkänner: ”Skedde en olycka på ubåten”
Joel Malmén

Den danske entreprenören och ubåtstillverkaren Peter Madsen uppger att Kim Wall dog efter en olycka på ubåten, enligt ett pressmeddelande från Köpenhamnspolisen.

Madsen har i förhör förklarat att han begravt henne till sjöss på en ej specificerad plats i Kögebukten utanför Köpenhamn.

I pressmeddelandet skriver Köpenhamnspolisen att de nu skaffat sig en bild av ubåtens rutt i Kögebukten och Öresund. Sökinsatsen fortsätter med understöd av dykare och fartyg med sonarutrustning.

Svensk polis har under helgen genomfört sökinsatser från såväl fartyg som helikopter, och kommer att fortsätta under måndagen.

Peter Madsens advokat Betina Hald Engmark säger till danska TV2 att Madsen nu samarbetar med polisen och vill ge dem all information de behöver för att utreda fallet.

– Just nu är han lättad över att den nya informationen har kommit ut till allmänheten. Men han är fortfarande mycket påverkad av situationen, säger Betina Hald Engmark.

Att han ändrade sin historia där han först hävdade att han släppt av Kim Wall i hamnen förklara advokaten så här:

– Folk reagerar olika när de har drabbats av en traumatisk upplevelse.

Hon betonar dock att hon bara talar i allmänhet, eftersom hon inte kan kommentera Peter Madsens anledning att ändra förklaring på vägen på grund av att förhandlingarna i rätten hålls bakom stängda dörrar.

LÄS MER: Detta har hänt i ubåtsfallet i Danmark

”Den misstänkte har för polisen och i rätten förklarat att det inträffat en olycka ombord på ubåten, som har orsakat Kim Walls död, och att han därefter begravt henne till sjöss på en ospecificerad plats i Kögebukten”, skriver polisen i pressmeddelandet.

Ubåtens färd ska ha skett helt och hållet i danskt farvatten, enligt Köpenhamnspolisen. Den ska ha färdats i den sydliga delen av Öresund samt i de norra och västliga delarna av Kögebukten. Det har skett dykningar på rutten och det kommer att ske fortsatta dykningar i dag, skriver TT.

LÄS MER: Polisen om Wall och Madsen: ”Haft en professionell kontakt”

– Vi tror han talar sanning när han säger att hon dött i ubåten, säger Köpenhamnspolisens presstalesman Steen Hansen till TT.

Han vill inte svara på om detta enligt den misstänkte skulle ha skett på torsdagen eller fredagen.

Polisens misstanke om dråp alternativt mord är kvar, skriver TT. Peter Madsen häktades misstänkt för att av oaktsamhet ha orsakat Kim Walls död.

”Det är med sorg och bestörtning som vi mottagit beskedet om en kollegas död. Våra tankar är med Kim Walls familj”, säger Journalistförbundets ordförande Jonas Nordling i en kommentar, enligt TT.
