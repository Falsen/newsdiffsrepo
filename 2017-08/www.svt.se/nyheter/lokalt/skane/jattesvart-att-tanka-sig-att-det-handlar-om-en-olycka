”Jättesvårt att tänka sig att det handlar om en olycka”
Per Lärka

– En normal reaktion när det händer en olycka till sjöss är att ringa sjöräddningen eller 112, säger Alhem.

– Osvuret är bäst. Jag har inte tillgång till förhörsuppgifter. Men det är jättesvårt att tänka sig att det handlar om en olycka. Han har inte bara dumpat kroppen, han har också styckat den.

Peter Madsen har sagt att Kim Wall dött till en följd av en olycka på ubåten. Fyndet av torson från Kim Wall stärker inte Madsens version, enligt Sven-Erik Alhem.

– Han har försämrat sin rättsliga position genom det här makabra fyndet.

LÄS MER: Vad hände egentligen med Kim Wall?

Att Peter Madsen själv sagt att han ”begravt” kroppen i Öresund, är enligt Alhem intressant.

– Det är hans egna ord. Det visar vad han har för uppfattning. Det är ett makabert synsätt, säger Sven-Erik Alhem.

Det finns liknande rättsfall i Sverige. Två läkare friades 1988 från misstankar om mord på en prostituerad kvinna. Eftersom vitala organ saknades gick det inte att fastställa dödsorsaken. Tingsrätten ansåg däremot att det bevisats att de styckat kroppen, men brottet mot griftefriden var preskriberat.

LÄS MER: Mamman om djupa sorgen efter Kim

Sven-Erik Alhem ser likheter med det rättsfall som nu pågår i Öresund.

– Det finns den aspekten på detta, säger Sven-Erik Alhem, som också ser skillnader.

– Här är det så koncentrerat, det är två personer på en ubåt. Knappast att man styckar en kropp på en ubåt efter en olycka.

Enligt Alhem krävs det ett omfattande polisarbete för att det ska leda till en fällande dom för mord.

– Det är viktigt att alternativa scenarier och bisarra hypoteser kan elimineras. Därför är det viktigt ha enormt ingående förhör, där polisen i detalj går in på ”varför du nu säger så när du tidigare sa så”, säger Sven-Erik Alhem.

LÄS MER: Detta har hänt i ubåtsfallet

Madsens advokat kommenterar till nyhetsbyrån Ritzau:

– Min klient och jag är mycket till freds med att fyndet som polisen gjort har kunnat identifieras. Den delen av utredningen är nu på plats, och det är han mycket lättad över, säger Betina Hald Engmark.

På frågan om hur hennes klient kan vara lättad över att Kim Walls kropp har hittats svarar hon:

– Min klient är det för han har ingen annan önskan än att det här blir uppklarat och sanningen kommer fram. Det är fortfarande i min klients största intresse och hans önskan.
