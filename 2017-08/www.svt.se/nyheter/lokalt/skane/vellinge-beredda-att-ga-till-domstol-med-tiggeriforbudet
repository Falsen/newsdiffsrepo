Vellinge beredda att gå till domstol med tiggeriförbudet
Gunilla Fritze

– Om länsstyrelsen stoppar oss kommer vi att gå till domstol för att få saken prövad, säger Carina Wutzler (M), kommunstyrelsens ordförande i Vellinge kommun.

Sala kommun införde redan 2011 ett lokalt tiggeriförbud men länsstyrelsen i Västmanland rev upp beslutet. Nu försöker Vellinge få igenom ett tiggeriförbud utanför kommersiella lokaler, som butiker, restauranger och kaféer. De vill också hindra de som tigger att campa på kommunens mark.

– De som tigger måste ha någonstans att bo. Det förekommer att de slår läger eller bor i sina bilar och det skapar problem, säger Carina Wutzler.

Hon tycker det saknas ett tydligt regelverk som kommunen kan använda när de vill avhysa personer som bor mer än ett dygn på en plats som inte är en regelrätt campingplats.

– Det är inte så det ska fungera att man kan slå läger, börja hänga upp tvätt och grilla på offentliga platser. Vi kommer att skriva in ett generellt campingförbud i våra lokala ordningsföreskrifter, säger Carina Wutzler.

De nya reglerna diskuterades och formulerades på kommunstyrelsens arbetsutskott. Moderaterna, som har egen majoritet i Vellinge, fick stöd av Liberalerna och när kommunstyrelsen har sagt sitt går frågan vidare till beslut i av kommunfullmäktige i slutet på september. Det blir sedan länsstyrelsen som ska förkasta eller godkänna de nya formuleringarna i Vellinges lokala ordningsföreskrifter.

Sveriges kommuner och landsting, SKL konstaterar att ”utrymmet för att i lokala ordningsföreskrifter förbjuda tiggeri är begränsat, men att en sådan möjlighet troligen finns”.

– Det handlar mycket om formuleringar. Kommunen måste göra detta på ett proportionerligt sätt och inte ta i för mycket. Det går inte att ha ett generellt tiggeriförbud i hela kommunen, säger Henrik Wenander, docent i offentlig rätt på Lunds universitet.

Han berättar att en kommun försökte införa förbud mot alkoholintag på offentliga platser men att det inte gick. Sala kommun fick heller inte igenom sitt tiggeriförbud eftersom det var för generellt.

– Det är länsstyrelsen som får göra en bedömning av vad som är rimligt att skriva i de lokala ordningsföreskrifterna, säger Henrik Wenander.

Kommunen kan överklaga länsstyrelsens beslut om de inte får igenom sina formuleringar och då blir nästa steg en domstolsprövning.

När kommunstyrelsens arbetsutskott reviderade ordningsförskrifterna på sitt senaste sammanträde kom de fram till formuleringen ”Tiggeri är förbjudet i Vellinge kommun”. Denna formulering kommer sannolikt att skrivas om till ”Tiggeri är förbjudet i anslutning till offentliga och kommersiella lokaler”, enligt Carina Wutzler. Eventuellt kommer det även att finns med en karta där de ”tiggerifria zonerna” markeras.
