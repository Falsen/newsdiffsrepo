Skånska Johanna i Houston: ”Det är väldigt, väldigt tragiskt”
Gunilla Fritze

Johanna och hennes man Jason Purcell bor i en lägenhet på andra våningen i Houston. De sålde sitt hus och är glada för att de nu bor i en lägenhet där det finns elektricitet och rinnande vatten.

– Vi är lyckligt lottade som är torra och bor i en lägenhet som fungerar. Många vänner och kolleger har fått överge sina hus, säger Johanna.

Hon flyttade från Ystad till Houston för tolv år sedan för att studera på universitetet. Hon bor och arbetar sedan dess i staden som flera gånger har drabbats av kraftiga oväder, som gjort människor hemlösa och orsakat dödsfall.

– Vi är vana vid orkaner den här tiden på året. Det har regnat konstat sedan i lördags men det är skönt att vi slipper kraftiga vindar den här gången, säger Johanna Purcell.

Harvey har graderats ned till tropisk storm. Den är den starkaste storm som har slagit till mot Texas på de senaste 50 åren.

Johanna Purcell berättar att flygplatser, butiker och skolor håller stängt och att bensin och vatten tog slut på fler håll redan på fredagen när många började bunkra.

– Jag arbetar hemifrån och vi har mat och vatten hemma eftersom vi veckohandlade innan ovädret drog in, säger Johanna Purcell.

I slutet på veckan behöver hon åka på en konferens med jobbet. Hon arbetar på ett läkemedelsföretag och hoppas att regnet ska upphöra så vägar och flygplatser kan öppnas igen.

– Jag kom hem med det sista flyget från New Orleans i lördags, sedan stängde flygplatsen. Nu behöver jag flyga härifrån på torsdag och hoppas att flygplatsen ska öppna igen. Tills dess stannar jag, min man och vår hund här hemma. Vi klarar oss men det är fruktansvärt att se och tänka på alla som inte har någonstans att ta vägen.

Kommer ni att stanna i Houston?

– Ja, det planerar vi men om min man som är ingenjör får jobb någon annanstans flyttar vi kanske, säger Johanna Purcell från Ystad.
