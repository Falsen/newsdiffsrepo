Skola tvingas till väktare och staket efter hot
Adam Bergsten

Slussens skolgård i Kristianstad har sedan en tid tillbaka varit ett tillhåll för ungdomsgäng som både säljer och använder sig av narkotika. På kvällar och helger har ungdomsgängen dessutom ägnat sig åt vandalisering. Krossade rutor har varit en vanlig syn som mött de anställda på skolan när de kommit till jobbet om morgnarna. Nu tvingas skolan sätta upp ett två meter högt staket för att hålla gängen utanför området, något som Kristianstadsbladet rapporterade först om.

I april tvingades Vilans fritidsgård slå igen efter en lång tids vandalisering och trakasserier. Personalen arbetade under en stor stress efter flera inbrott och skjutningar mot lokalen. Vid ett tillfälle kastade någon in en sten genom en ruta när det fanns människor i lokalen.

– Tänk om någon fått en sten i huvudet? Personalen jobbar i enorm stress och är utsatta för oacceptabla attityder. Vi känner oss väldigt utsatta, sade Margareta Osiecka då till SVT Nyheter Skåne.

Slussen, tidigare Vilans skola, är Kristianstad kommuns verksamhet för mottagande av nyanlända barn. Där finns förskolelärare som tillsammans med barnens föräldrar gör en pedagogisk kartläggning om barnens förmågor i skolan. På platsen finns också en öppen förskola och en resursskola för elever med särskilda behov.

När skolverksamheten drog igång igen i augusti uppstod problem. Gängen som tidigare hade sökt sig till skolgården på kvällar och helger har under sommaren börjat hänga där redan under eftermiddagarna. När personalen återvände till sin arbetsplats efter sommarens semester upplevde de gängens närvaro som hotfull när de skulle gå hem från jobbet.

Skolgården är på sina håll skyddad från insyn tack vare träd och buskar. Kristian Nilsson, som är enhetschef på Slussen, tror att det kan vara en av anledningarna till att skolgården blivit ett populärt tillhåll. Ibland är gängen beväpnade och den otrygga stämningen ledde så småningom till att en väktare hyrdes in för tre veckor sedan.

– Mitt alternativ var att skicka hem personalen eller ta hjälp av väktare, säger Kristian Nilsson.

Väktarens jobb är att avvisa personer som inte är behöriga att vistas på skolans område. För väktarens del är det ofta inga problem att avvisa enskilda personer. Men när gängen blir större blir det svårare för en ensam person att hålla ordning.

– Då kan det bli hotfullt. Även väktarna har problem med sin avvisning, säger Kristian Nilsson.

Väktarna har fått ta emot direkta hot från personer som inte velat avvisas. Polisen tillkallas ibland men enligt Kristian Nilsson tar det ofta för lång tid innan de hinner det fram.

– Det spelar ingen roll om de kallar på polisen. De säger att de inte är rädda för dem.

Den ökade säkerheten i form av en väktare har trots allt gjort att personalen känt sig tryggare men åtgärderna har inte varit tillräckliga. Om några veckor kommer ett två meter högt staket att byggas kring området och grindarna kommer att vara låsta nattetid.

– Det känns inte riktigt verkligt. Egentligen vill man att en skolgård ska vara öppen så att man kan vara där och spela fotboll och basket. Det stänger man ute skolungdomarna från nu, säger Kristian Nilsson.

Han säger sig tro att det nya staketet kommer att bidra till en lugnare miljö på skolan. Men han hade helst sett att man tog till kraftigare åtgärder som på allvar tog tag i problemet med ungdomsgängen där många är i 20-årsåldern men vissa inte är äldre än 12 år.

– Det kommer inte lösa det faktiska problemet att man har ungdomar som missbrukar. Man knuffar bara runt det, säger Kristian Nilsson.

Enligt Andreas Poppius som är säkerhetschef på Kristianstads kommun. Var det inget svårt val att välja att sätta upp staketet.

Dels eftersom vi lägger ner rätt stora summor i att reparera skadegörelse och dels att det har förekommit hot mot personalen. Så i slutänden blir det billigare med ett staket än att fortsätta betala skadegörelsen. Vi känner oss tyvärr tvingade till det, säger Andreas Poppius.
