”Jag vet inte ens hur många stygn de sytt”
Esfar Ahmad

Cecilia, som vill vara anonym, födde sitt första barn på förlossningsavdelningen i Malmö i början av juli.

Hon och hennes man hade förberett sig noga genom att läsa på och gå på förlossningsträffar.

De hade hört att situationen inom förlossningsvården var pressad.

Värkarna började en torsdag och de åkte in till förlossningsavdelningen men blev hemskickade med smärtstillande tabletter.

Först på fredagen fick de plats på förlossningsavdelningen. När krystvärkarna började fanns ingen personal vid deras sida.

– Vi var själva i rummet när förlossningen började, säger Cecilia.

LÄS MER: Stimulanspaket för att lösa personalbrist

Kort därefter kom tiotalet vårdpersonal in till dem.

– De rusade in i rummet. Jag förstod knappt vad som hände. Det var väldigt traumatiskt.

I efterhand har hon förstått att barnets hjärtslag hade saktat ned, vilket gjorde att förlossningen var tvungen att ske skyndsamt.

Cecilia klipptes upp och barnet drogs ut med sugklocka

– Jag fick inte se när de klippte navelsträngen heller.

Efter förlossningen blev hon sydd av en barnmorska. Stygn som kort därefter gick upp.

Cecilia berättar att hon uppsökte gynakuten, men där hänvisades hon till mödravårdcentralen. Där kunde de inte ge henne en läkartid förrän i mitten av september.

– Det är ingen som har informerat mig om det sår som jag har efter förlossningen. Jag vet inte ens hur många stygn de sytt, säger Cecilia.

Vad har du gjort med såret då?

– Ingenting, vad ska jag göra? Det är så situationen ser ut.

Hon har i efterhand försökt att ta kontakt med sjukhuset för att prata med en läkare eller ansvarig barnmorska, men väntar fortfarande på svar.

Barnet mår bra idag men Cecilia känner sig orolig över att inte veta exakt vad som orsakade dramatiken under förlossningen.

– Jag vet inte varför det blev så bråttom, Jag vet inte varför hjärtslagen blev låga, eller vad de gjorde när de sedan gick iväg med min dotter, säger hon.

LÄS MER: Kan tvingas att föda någon annanstans

Sex veckor efter förlossningen har hon fortfarande smärtor i underlivet och svårt att sitta.

– Jag tror att detta hände för att det var alldeles för få personal. Det var inte så att de satt och fikade när de inte var med mig, men det var säkert många andra som var i samma situation där.

Skånes Universitetssjukhus vill inte kommentera Cecilias erfarenhet av vården.

– Vi kommenterar aldrig enskilda fall men alla kvinnor som föder får en återbesökstid. Det finns också en obstetrisk akut öppen dygnet runt dit man kan åka, säger Anna-Lena Boive pressansvarig på SUS.
