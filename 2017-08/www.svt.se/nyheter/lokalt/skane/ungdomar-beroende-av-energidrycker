Unga i sociala medier: ”Energidryck gör oss beroende”
Edina Hrustik

Ända sedan de lanserades har energidrycker varit ifrågasatta. I en tråd på sociala medier fylls kommentarsfälten med berättelser från unga som upplever att de blivit beroende av drycken:

”Jag är fullkomligt beroende, dricker minst 12 om dagen.”

”16 dagar fri från energidryck. Drack ett flak (24 st) i veckan.”

”Man blir van, men får hjärtklappningar då och då, men fortsätter ändå.”

– Det är livsfarligt, jag förstår inte hur de vågar, säger barnläkaren Peter Munkhammar när han ser kommentarerna.

Peter Munkhammar arbetar på barnhjärtcentrum i Malmö. I möten med sina patienter avråder han alltid från att dricka energidryck. Detta eftersom man kan drabbas av besvär vid överkonsumtion, men även vid mindre mängder.

– Hjärtat slår fort, det rusar. När man ligger ner och vilar så kan pulsen vara lika hög som när man småjoggar. Man kan även drabbas av bröstsmärtor, panikångest och oro, säger Peter Munkhammar.

De senaste siffrorna från Sveriges Bryggerier visar att försäljningen av energidrycker fortsatte att öka även under förra året, och enligt Peter Munkhammar är det en växande trend bland unga.

19-åriga Evelina Id från Malmö dricker två till tre burkar varje dag, främst i samband med träning.

– Jag tycker att det är lagom. På burkarna står det att rekommendationen är 2-3 burkar per dygn, men mina kompisar tycker jag dricker för mycket. Jag har funderat på avvänjning i tio dagar, och sedan börja igen. Men jag tror inte att jag kan sluta dricka det helt, det är något med det, det är gott.

Skulle du säga att du är beroende av det?

– Ja, det skulle jag säga att jag är, säger Evelina Id.

Enligt Livsmedelsverket motsvarar koffeinhalten i en burk energidryck (250 ml) ungefär en kopp kaffe. Men det finns idag energidrycker där en burk motsvarar tre koppar kaffe, och det säljs även shots som innehåller koffein i hög koncentration. Det är mycket lättare för barn och unga att överdosera koffeinet i energidrycker, eftersom de inte utvecklat tolerans mot det.

Förutom koffeinet så menar Peter Munkhammar att det även är ämnet taurin i energidrycken som kan vara hälsofarligt, men att det saknas tillräckligt med studier kring effekterna av den.

– Vi vet inte det idag så låt oss ta reda på det. Tills dess, var återhållsam med att fronta upp den i butiker som en nyttig dryck som ger mycket energi, för det är ingen nyttig dryck, säger han.
