Förening lämnar lokal på Ystadvägen efter skjutningen
Sofia Hermansson

Det var natten till söndag den 13 augusti som en person började skjuta inne i en föreningslokal på Ystadvägen i Malmö. I lokalen befann sig ett 70-tal personer och tre män träffades av skotten.

LÄS MER: Skottlossning i föreningslokal i Malmö – flera skadade

Efter händelsen väljer nu en av föreningarna, MUST, att flytta sin verksamhet från lokalen. Sedan 2010 har föreningen hyrt en lokal av Malmö Stad och Fritidsförvaltningen på femte våningen.

Skottlossningen natten till söndag inträffade i samma trappa där MUST har sin lokal och blev droppen för föreningen som nu lämnar sina nycklar tillbaka den 31 augusti.

– Medlemmarna känner sig rädda och vi har inte ens varit i lokalerna sedan det här hände, säger Bilal Karabudak som är ordförande i Malmös unga svenska turkar, till SVT Nyheter Skåne.

– Det har varit kontinuerliga brister sedan vi flyttade in, men den här skjutningen är helt över gränsen.

Enligt Bilal Karabudak har det funnit brister sedan flera år tillbaka, något han också påtalat för Malmö Stad och fritidsförvaltningen.

– Det har legat spyor utanför vår dörr, fimpar och luktat äckligt på söndagarna när vi har kommit. Jag filmade även detta och skickade till fritidsförvaltningen redan 2011, säger Bilal Karabudak.

Nu flyttar föreningen till en annan kvarterslokal och kommer inte att besöka Föreningarnas hus något mer.

LÄS MER: Malmö Stad hyrde ut lokalen – förening kan ha brutit kontraktet

Johan Hermansson, direktör på fritidsförvaltningen, ser allvarligt på det som inträffat och att hyresgäster vill lämna lokalen.

– Det är allvarligt om någon känner sig orolig och jag upplever att det är en känsla många vi delar när det skjuts i vår stad, säger Johan Hermansson.

Tidigare i veckan har fritidsförvaltningen varit i kontakt med en annan förening som aviserat att de ville lämna Föreningarnas hus.

– Vi satte oss ned och pratade om det, vi är ju måna om att föreningslivet ska känna sig trygga i sina lokaler.

Vad kommer ni göra fortsättningsvis för att alla ska känna sig trygga?

– Vi har regler som gäller och vi avser säkerställa att dessa hyresvillkor efterföljs. Vi kommer ha möten där vi pratar och lyssnar på föreningarna men också tydliggör hur vi ser på vikten att hyresvillkoren efterlevs.

LÄS MER: ”Det känns obehagligt, man kan ju komma emellan”
