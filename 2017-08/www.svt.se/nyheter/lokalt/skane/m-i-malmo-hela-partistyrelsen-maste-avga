M i Malmö: Hela partistyrelsen måste avgå
Linnéa Gustafson

Anna Kinberg Batra meddelade sin avgång under en presskonferens på fredagsmorgonen. Redan under torsdagen ansåg Malmömoderaterna att även partistyrelsen bör avgå i samband med partiledaren. Kommunalrådet Torbjörn Tegnhammar kommenterade Anna Kinberg Batras avgång i SVT Nyheters livesändning under fredagen:

– Det är en tråkig situation, men det var väntat med tanke på vad som pågått senaste dagarna. Jag förstår att s ituationen blir fullständigt ohållbar för henne med tanke på hur diskussionen gått de senaste dagarna, säger Torbjörn Tegnhammar (M), oppositionsråd i Malmö.

LÄS MER: Elva distrikt vill byta partiledare – så tycker förbunden län för län

Malmömoderaterna står fast vid att hela partiledningen nu borde lämna av två anledningar:

– Partiet behöver reagera genom att ta ett helt omtag. Hela partistyrelsen måste nu ställa sina platser till förfogande. Dels för att ansvaret för opinionsläget är delat inom partiets ledning – det är många andra utöver Anna Kinberg Batra som har ansvar för partiets politiska utveckling och vilken framtoning partiet ska ha.

LÄS MER: Partiledarfrågan splittrar Skånemoderaterna – ”riskerar att skada partiet”

– Sedan är det dessutom så att nu när en ny partiledare ska väljas är det rimligt att den personen får möjlighet att bygga ett starkt lag runt omkring sig. Det handlar inte om en person, politik är ett lagspel, säger Torbjörn Tegnhammar (M).

Det är nu ett år kvar till valet. Vad behöver Moderaterna göra?

– Vi behöver se till att en unik moderat linje framträder i svensk politik. Vi behöver betona det generella moderata framtidshoppet och att vi vill bygga ett Sverige för de svenskar som gör rätt för sig. En traditionell moderat linje behöver framträda. Jag tycker att det har varit svårt för många väljare att se skillnad på oss och andra partier de senaste åren. Vi behöver spetsa till oss.

Vem ska ta över nu tycker du?

– Det kan jag itne svara på, nu får vi främst se vilka som är tillgängliga och här i Malmö och Skåne får vi sätta oss ner tillsammans och prata om hur vi ska bidra för att ta det här partiet framåt inför valet 2018, säger Torbjörn Tegnhammar.

LÄS MER: De kan ta över efter Kinberg Batra

LÄS MER: Experten: Det krävs av en ny moderatledare
