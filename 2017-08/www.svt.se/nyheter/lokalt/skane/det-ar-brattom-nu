Professor kritiserar regeringens insatser för grundvattnet
Olle Palm

Danska forskare och myndigheter har i detalj kartlagt var landets grundvatten finns och hur de geologiska förutsättningarna ser ut. En av metoderna kallas SkyTEM och är ett helikopterburet geofysiskt system. Under helikoptern hänger en spole som sänder ut elektromagnetiska vågor. En tredimensionell bild skapas sedan av jorden, berget och grundvattnet i det undersökta området. Samma metod har använts på Öland och Gotland i Sverige.

Torleif Dahlin är professor i teknisk geologi vid Lunds Tekniska Högskola och han menar att satsningen måste genomföras i stor skala även i Sverige.

– Jag tror att vi måste satsa minst lika mycket som Danmark har gjort. Vi måste bestämma oss för om det är okej att vi förstör dricksvattenresursen för kommande generationer eller om vi istället ska skydda vårt viktigaste livsmedel.

TV: Därför blir det vattenbrist i Sverige

Hotet mot grundvattnet är tudelat. Grundvattennivåerna minskar över hela landet, främst i sydöstra Sverige, med återkommande vattenbrist på bland annat Öland och Gotland.

– Hittills har framför allt östra Sverige drabbats, men vi måste se om vårt hus i Skåne också. Till stor del är det människans påverkan som skapat problemet. Dikning och uträtade vattendrag gjort att regnvatten snabbt rinner ut ur området där det fallit och inte hinner bilda nytt grundvatten. I städerna ger hårdgjorda ytor samma effekt, säger Torleif Dahlin.

Kvalitén på grundvattnet är nästa stora problem. Länsstyrelsen i Skåne har gjort en kartläggning som visade att det fanns bekämpningsmedel i 22 av 27 provtagna brunnar. Dessutom fortsätter gamla soptippar och industritomter att läcka ut gifter.

– Föroreningarna från soptippar läcker långsamt ut. Det kan ta tiotals år innan föroreningarna har hunnit ner till grundvattnet, men om man inte åtgärdar det vid källan blir det mycket svårare, eller omöjligt, att ta tag i det, säger Torleif Dahlin.

LÄS MER: Vatten förgiftades i Kallinge

I en överenskommelse med Vänsterpartiet beslutade regeringen i juni att satsa 200 miljoner kronor på att förebygga torka och kartläggningar av grundvattenresurser i Sverige. Av de 200 miljonerna går 25 miljoner till kartläggning och övervakning av det hotade grundvattnet under tre år.

Danmark är ett föregångsland när det gäller kartläggning av grundvattnet. Det är fler länder än Sverige som ligger efter, enligt Torleif Dahlin. Ämnet är ett av flera som kommer att diskuteras på den internationella konferens som Lunds Tekniska Högskola är med och anordnar i Malmö 3-7 september.

Torleif Dahlin menar att svenska politiker måste lära av det danska exemplet, även om det tar emot att lägga miljarder på kartläggning av grundvattnet.

– Det krävs ju att man ser det hela i ett långt perspektiv, längre än en mandatperiod i riksdagen. Vi måste se det på 10 eller 100 års sikt. Det handlar om att skydda dricksvattnet för kommande generationer.

Ansvarig för området är näringsminister Mikael Damberg (S). Han vill i dag inte ge någon kommentar.
