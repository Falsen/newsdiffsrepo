Kreativa möten sätter färg på betongen
Lisa Ovesen

I södra Helsingborg finns slitna industriområden med ödetomter och övergivna hus. Men där ligger också allaktivitetshus, värmestuga för hemlösa, Studiefrämjandet, Rönnnowska skolan, Stadsarkivet och en rad små och större företag. Under förberedelserna för lördagens målande av de fyrtio bropelarna har många lokala aktörer samarbetet, förklarar Helena Taps.

-Eleverna från Rönnowska har hjälpt till med olika praktiska saker, Öresundskraft har också stött oss och Stadsarkivet visar just nu en utställning om hur bron byggdes vars pelare nu målas.

Tanken är att skapa möten mellan olika grupper i staden, få till en kulturell mångfald i ett område som annars inte upplevs som särskilt attraktivt och tillgängligt.

-Vi har fått ett fantastiskt gensvar, konstaterar Helena Taps.

Under lördagen var den skuggiga asfalten under den tunga betongbron omvandlad till en festplats med väldoftande matvagnar, musik och på marken stod förstås massor av sprejburkar i stora kartonger. En av de fyrtio målarna var Johan Silvergrund från Helsingborg, som redan målat en stor del av ”sin” bropelare vid halvtolvtiden. Han hanterade vant sprejburkarna, men så har han också målat graffiti sen 1980-talet.

-Fast jag har för länge sen slutat att måla på tågvagnar och lliknande.  Nu målar jag bara på lagliga platser.

Han skissar aldrig i förväg utan allt skapande sker spontant,. Det är också den del av lockelsen med graffiti, förklarar han.

Det är ett sätt att ”få ut” det som finns därinne.
