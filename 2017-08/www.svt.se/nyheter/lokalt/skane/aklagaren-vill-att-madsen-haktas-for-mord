Åklagaren vill att Madsen häktas för mord
Olle Palm

Idag är Peter Madsen enbart häktad för grovt vållande till annans död. Efter att delar av Kim Walls kropp nu hittats, vill åklagaren ändra rubriceringen. Det skriver bt.dk.

Åklagaren Jakob Buch-Jepsen säger till tidningen att man senast den 5 september kommer att begära Madsen häktad även för mord och brott mot griftefriden.

Omhäktningsförhandling i målet ska ske i Köpenhamns tingsrätt den 5 september. Då kommer åklagaren också kräva att Peter Madsen genomgår en rättspsykatrisk undersökning.

Peter Madsen nekar till anklagelserna om mord och vållande till annans död.

LÄS MER: Fackeltåg för Kim Wall: ”Vi är danskar och vi bryr oss”

Vita skor, en svartvit blommig kjol och en orange blus – Köpenhamnspolisen efterlyser nu Kim Walls kläder som varken fanns i ubåten eller på den torso som hittats i Öresund.

Dykare söker i havet och längs strandkanten på Amagers kust letas det också. Särskilt öns sydkust, i området där torson hittades i början av veckan, är extra intressant sökområde för Beredskapsstyrelsens värnpliktiga.

– Men man letar i princip i det mesta av Kögebukten, säger Jens Møller, förundersökningsledare vid Köpenhamnspolisen, till Ritzau.

LÄS MER: Polisen efterlyser Kim Walls kläder

Cyklister, båtfolk och andra som rör sig i området uppmanas att hålla ett extra öga.

– Om någon har upplysningar som man tror kan vara intressanta för polisen, så ska man inte tänka att allt är uppklarat nu. Vi vill fortfarande mycket gärna ha hjälp, sade Jens Møller inför ett gigantiskt pressuppbåd i går.

Strax före den pressträffen stod det klart att torson och blodspår i ubåten gav träffar i dna-analysen som jämfördes med Kim Walls hårborste och tandborste.

Uppfinnaren Peter Madsen, som sitter häktad för att ha vållat Kim Walls död under särskilt försvårande omständigheter, har i rätten sagt att han ”begravde” henne till sjöss sedan hon dött i en olycka ombord på hans egenhändigt byggda ubåt.

Dödsorsaken är fortfarande okänd och polisens misstankar om att häktade Peter Madsen gjort sig skyldig till mord alternativt dråp kvarstår.

SVT-SPECIAL: Vad hände egentligen med Kim Wall?

Att hitta fler av Kim Walls kvarlevor är viktigt för att slå fast en dödsorsak, konstaterar Frank Jensen som tidigare arbetat som operativ chef för den danska polisens underrättelsetjänst.

– Om man inte hittar de sista delarna, och torson inte ger så många upplysningar om vad som hänt, så handlar det om att ha konkreta bevis och en indiciekedja som kan styrka vad som hänt, säger han till danska TV2.
