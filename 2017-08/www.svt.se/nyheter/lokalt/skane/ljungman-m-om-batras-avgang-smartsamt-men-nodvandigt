Ljungman (M) om Kinberg Batras avgång: ”Smärtsamt men nödvändigt”
Lisa Ovesen

Som de flesta moderata politiker lyssnade Lars-Ingvar Ljungman till den direktsända presskonferensen idag på förmiddagen där Anna Kinberg Batra meddelade sitt beslut att lämna sitt uppdrag som partiledare. Beslutet att avgå fattade hon dock redan igår kväll. Då var hon också i kontakt med flera ledande partikollegor.

– Ja, jag har  känt till beslutet en tid, säger Lars-Ingvar Ljungman.

LÄS MER: Anna Kinberg Batra avgår som partiledare för Moderaterna

Han har tidigare uppmanat sina partikamrater att sluta med ”krypskyttet” mot Anna Kinberg  Batra.  Två skånska kommunalråd har krävt att hon ska bytas ut: Pia Almström i Kävlinge och Christian Sonesson  i Staffanstorp. Men efter att elva länsförbund plus ungdomsförbundet Muf krävt henner avgång anser Lars-Ingvar Ljungman således att situationen till slut blivit ohållbar för henne.

Malmömoderaterna gjorde på torsdagen också ett eget utspel där de krävde att hela partistyrelsen ska bytas ut om den moderata partiledaren går. Torbjörn Tenghammar,  moderat oppositionsråd i Malmö, står idag fast vid det uttalandet.

– Anna Kinberg Batra bär inte ensam ansvaret för att det inte finns en moderat linje i svensk politik idag. Därför bör hela partistyrelsen ställa sina platser till förfogande.

Att Anna Kinberg Batra nu avgår visar att hon tar ansvar för partiets framtid, konstaterar också Torbjörn Tenghammar.

– Hon ger partiet möjlighet att bygga upp en ny starkare ledning.

LÄS MER: Se Anna Kinberg Batras motgångar

Att den nya partiledaren ändå redan idag sitter i partiledningen är dock ”högst troligt”, enligt Torbjörn Tenghammar.

– Men nu får partiet möjlighet pröva alla i partistyrelsen igen genom ett ny valprocess.

Lars-Ingvar Ljungman vill dock inte uttala sig om även partistyrelsen bör avgå. Han är ordförande i valberedningen som nu ska utse nya kandidater till partiledarposten

– Jag avvaktar tills valberedningen sagt sitt.

Carl Johan Sonesson är regionråd i Skåne och sitter bland annat som andre vice ordförande i regionstyrelsen. Han var inte förvånad över Anna Kinberg Batras besked.

– Utifrån den situation som har blivit där det är elva stycken förbund som inte stöttar henne och MUF så spelar det egentligen inte så stor roll att hon har ett förtroende hos oss i Skåne och övriga tio förbund. För man kan inte leda ett parti in i en valrörelse om hälften inte har förtroende. Så jag var ju ganska övertygad om att pressträffen skulle handla om just det här, säger Carl Johan Sonesson

Fotnot: Klockan 12 på fredagen ska alla ledande M-politiker ha en telefonkonferens om Anna Kinbergs Batras beslut att avgå.
