Ljungman (M) om Kinberg Batras avgång: ”Smärtsamt men nödvändigt”
Lisa Ovesen

Som de flesta moderata politiker lyssnade Lars-Ingvar Ljungman till den direktsända presskonferensen idag på förmiddagen där Anna Kinberg Batra meddelade sitt beslut att lämna sitt uppdrag som partiledare. Beslutet att avgå fattade hon dock redan igår kväll. Då var hon också i kontakt med flera ledande partikollegor.

– Ja, jag har  känt till beslutet en tid, säger Lars-Ingvar Ljungman.

LÄS MER: Anna Kinberg Batra avgår som partiledare för Moderaterna

Han har tidigare uppmanat sina partikamrater att sluta med ”krypskyttet” mot Anna Kinberg  Batra.  Två skånska kommunalråd har krävt att hon ska bytas ut: Pia Almström i Kävlinge och Christian Sonesson  i Staffanstorp. Men efter att elva länsförbund plus ungdomsförbundet Muf krävt henner avgång anser Lars-Ingvar Ljungman således att situationen till slut blivit ohållbar för henne.

Carl-Johan Sonesson (M), regionråd, anser att hela processen gått för fort.

– Hade vi inte forcerat det här hade hon kunnat sitt kvar över valet. Vi skulle haft is i magen väntat på att opinionssiffrorna börjat gå upp igen, anser han.

Detsamma säger Torbjörn Tenghammar (M), kommunalråd i Malmö.

– Det är inte strategiskt briljant att byta partiledare ett år före valet. Och vi har anledning att fundera över om hon bedömts särskilt hårt för att hon är kvinna. Den här kritiken om att hon är stel, den utsätts inte manliga partiledare för på samma sätt

TV: Se hela inslaget här

Malmömoderaterna gjorde på torsdagen också ett eget utspel där de krävde att hela partistyrelsen ska bytas ut om den moderata partiledaren går. Torbjörn Tenghammar,  moderat oppositionsråd i Malmö, står idag fast vid det uttalandet.

– Anna Kinberg Batra bär inte ensam ansvaret för att det inte finns en moderat linje i svensk politik i dag. Därför bör hela partistyrelsen ställa sina platser till förfogande.

Att Anna Kinberg Batra nu avgår visar att hon tar ansvar för partiets framtid, konstaterar också Torbjörn Tenghammar.

– Hon ger partiet möjlighet att bygga upp en ny starkare ledning.

LÄS MER: Se Anna Kinberg Batras motgångar

Att den nya partiledaren ändå redan i dag sitter i partiledningen är dock ”högst troligt”, enligt Torbjörn Tenghammar.

– Men nu får partiet möjlighet pröva alla i partistyrelsen igen genom en ny valprocess.

Lars-Ingvar Ljungman vill dock inte uttala sig om även partistyrelsen bör avgå. Han är ordförande i valberedningen som nu ska utse nya kandidater till partiledarposten.

– Jag avvaktar tills valberedningen sagt sitt.

Redan i övermorgon håller beredningen ett första möte i Stockholm.

– Vi känner en press att det ska gå fort. Men vi vill ju också att så många som möjligt ska känna sig involverade.
