Skånska vattenprojekt får regeringspengar
TT

Regeringen och vänsterpartiet har kommit överens om att satsa 600 miljoner kronor de nästa år på att göra haven och sjöarna renare. Även under 2019 och 2020 tillför man pengar. Man vill bland annat satsa mer pengar på att sanera haven från miljögifter, minska övergödningen och stävja nedskräpningen i sjöar och hav.

Bland annat föreslår regeringen 25 miljoner om året i tio år för att komma tillrätta med miljörisker från de 17 000 vrak som ligger runt Sveriges kust. Runt Skånes kust finns nio akut miljöfarliga vrak, och det är flest i landet.

Även arbetet med att rensa havet från så kallade spökgarn – fiskeredskap som fortsätter att fånga fisk lång tid efter att de förlorats – får pengar. Spökgarnsprojektet på Marint centrum i Simrishamn leder arbetet med att rensa kusterna från spökgarn.

– Det är inte en dag för tidigt och väldigt välkommet att man tar ett helhetsgrepp eftersom så många av frågor som rör marin miljö hänger ihop och påverkar varandra, säger Madeleine Lundin, utvecklingsansvarig på Marint centrum i Simrishamn.

Där är man klar med kartläggningen av spökgarn från yrkesfiske i södra Östersjön men behöver pengar för att fortsätta städa upp och för att ta reda på hur mycket garn som finns i norra Östersjön. Marint centrum vill också göra en kartläggning av fiskeredskap som använts för privat bruk.

– Det kan rör sig om garn, nät och mindre ryssjor som också kan vålla skada, säger Madeleine Lundin.

Regeringen nämner också landets våtmarker i sin satsning. I Skåne har våtmarkerna minskat med 90 procent på 200 år, i takt med att andelen jordbruksmark ökat. Bristen på våtmarker gör landskapet känsligt för översvämningar och redan i juni berättade regeringen att man vill satsa pengar, 300 miljoner, även där.

LÄS MER: Östersjön ska rensas på spökgarn

Jonas Johansson på Kävlingeåns och Höje å:s vattenråd, som arbetar med att anlägga nya våtmarker, är försiktigt positiv:

– Pengar är den begränsande faktorn för oss. Bara det inte blir för krångligt att söka pengarna, säger han.
