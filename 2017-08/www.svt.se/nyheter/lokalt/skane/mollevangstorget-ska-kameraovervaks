Möllevångstorget ska kameraövervakas
Jane Andersson

Möllevångstorget har tidigare varit kameraövervakat, men det var några år sedan. Nu är det alltså dags igen. På tisdagen sa Länsstyrelsen ja till sex nya kameror på tre platser runt torget.

– Det fanns starka skäl till att säga ja, säger Henrik Kvennberg som är ansvarig handläggare på Länsstyrelsen.

– Dels är det en påtagligt brottsutsatt plats, dels har polisen visat att man också satt in andra åtgärder.

Kameraövervakning är ett intrång i integriteten och därför får det inte vara den första åtgärden. Polisen har ökat sin närvaro runt torget och har också inlett samarbete med andra aktörer – och därför säger Länsstyrelsen ja.

Kamerorna kommer att vara igång dygnet runt och polisen får spela in och spara bilderna. Men det finns villkor. Kamerorna får inte filma bostäder och gästerna på uteserveringarna, man får inte använda kamerorna till avlyssning och bilderna får bara sparas i max två månader.

Tillståndet gäller fram till och med juli 2019

Och Andy Roberts som är chef för lokalpolisområde norr i Malmö är glad över beslutet.

– Det här betyder mycket för vårt brottsförebyggande arbete, säger han.

– Det gör att vi kan förhindra brott, vi ser när det är på väg att blossa upp. Och vi kan också med hjälp av bilderna få bevis för vad som verkligen hänt.

Han betonar att det inte räcker med kameror. Det är viktigt att ha poliser på plats också som syns i området.

Det har alltså funnits kameror vid Möllevångstorget tidigare. Då klagade polisen på att kvaliteten på bilderna var så dålig att de inte gick att använda.

– Det har hänt mycket sedan dess, säger Andy Roberts.

– Teknikutvecklingen har gått framåt något enormt. Idag har vi kameror som vi kan filma med på natten och som ger bra kvalitet på bilderna då också.

Tidigare så har det varit mycket diskussion kring kameraövervakning på allmän plats. Andy Roberts säger att det känns lite som att opinionen är på väg att svänga.

– Jag tror det beror på situationen i Sverige och i världen. Ta terrordådet i Stockholm. Polisen hade inte kunnat gripa gärningsmannen så snabbt om det inte funnits bilder på honom. Detsamma gäller nu i Barcelona. Där visade bilderna tydligt hela händelseförloppet.

– Jag tror att det här gör att många känner att kamerorna är inte där för att samhället ska övervaka oss, utan för att förebygga brott och skapa trygghet.
