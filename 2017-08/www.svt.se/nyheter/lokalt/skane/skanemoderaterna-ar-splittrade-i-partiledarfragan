Så splittrar partiledarfrågan Skånemoderaterna
Gunilla Fritze

Det moderata kommunalrådet Pia Almström har gått ut och krävt Anna Kinberg Batras avgång, liksom Solnas kommunalråd Pehr Granfalk (M) och Danderyds kommunalråd, Olle Reichenberg (M), enligt Dagens industri.

Skånemoderaterna har haft frågan uppe på ett internt möte.

– Min uppfattning är att en majortet av våra medlemmar stödjer Anna Kinberg Batra. Det är naivt att tro att det blir frid och fröjd i partiet om vi byter ut henne, säger Lars-Ingvar Ljungman.

Skånemoderaterna hade möte i fredags. Pia Almström var inte med på det mötet.

– Det är klart att den här frågan kom upp. Det finns en oro med tanke på opinionsläget men vi vet att våra medlemmar inte tycker om när vi slåss internt. Det är risk att detta skadar partiet, säger Lars-Ingvar Ljungman.

Han har inte pratat med Pia Almström men säger att det är konstigt att hon med flera inom partiet reser krav på partiledarens avgång utan att presentera en ny kandidat till posten.

– Vi ska ha en stämma i höst men där finns inga valfrågor på agendan, säger Lars-Ingvar Ljungman.

Är det fler ledande moderater i Skåne som kräver Anna Kinberg Batras avgång?

– Inte så vitt jag vet men det kan ju finnas de som tycker det men inte har sagt det offentligt, säger Lars-Ingvar Ljungman.

Vi söker Pia Almström för en kommentar men har ännu inte fått kontakt med henne. Moderaternas ordförande i Kävlinge, Johan Ericson, hänvisar till ett uttalande på Facebook som han och Pia Almström har gjort:

”Vi är bekymrade över utvecklingen inom vårt parti. Vi hade hoppats på en nystart efter Reinfeldt-eran med Anna Kinberg Batra. Den nystarten kom inte och utvecklingen har gått åt fel håll.”

– Vi ser en negativ utveckling och vi anser att det i stor utsträckning beror på att Anna inte når ut till folk på det sätt som vi hade hoppats, skriver Johan Ericsson till SVT Nyheter Skåne.

Anna Kinberg Batra sa på Moderaternas pressträff på onsdagsförmiddagen att hon inte tänker avgå. Se på SVT:s nyhetsklipp.
