Partiledarfrågan splittrar Skånemoderaterna – ”riskerar att skada partiet”
Gunilla Fritze

Det moderata kommunalrådet Pia Almström i Kävlinge har gått ut och krävt Anna Kinberg Batras avgång, liksom Moderaterna i Staffanstorp. Även Solnas kommunalråd Pehr Granfalk (M) och Danderyds kommunalråd, Olle Reichenberg (M) kräver partiledarens avgång, enligt Dagens industri.

Skånemoderaterna har haft frågan uppe på ett internt möte.

– Min uppfattning är att en majoritet av våra medlemmar stödjer Anna Kinberg Batra. Det är naivt att tro att det blir frid och fröjd i partiet om vi byter ut henne, säger Lars-Ingvar Ljungman.

Skånemoderaterna hade möte i fredags. Pia Almström var inte med på det mötet.

– Det är klart att den här frågan kom upp. Det finns en oro med tanke på opinionsläget men vi vet att våra medlemmar inte tycker om när vi slåss internt. Det är risk att detta skadar partiet, säger Lars-Ingvar Ljungman.

Han har inte pratat med Pia Almström men säger att det är konstigt att hon med flera inom partiet reser krav på partiledarens avgång utan att presentera en ny kandidat till posten.

– Vi ska ha en stämma i höst men där finns inga valfrågor på agendan, säger Lars-Ingvar Ljungman.

Är det fler ledande moderater i Skåne som kräver Anna Kinberg Batras avgång?

– Inte så vitt jag vet men det kan ju finnas de som tycker det men inte har sagt det offentligt, säger Lars-Ingvar Ljungman.

Vi söker Pia Almström för en kommentar men har ännu inte fått kontakt med henne. Moderaternas ordförande i Kävlinge, Johan Ericson, hänvisar till ett uttalande på Facebook som han och Pia Almström har gjort:

”Vi är bekymrade över utvecklingen inom vårt parti. Vi hade hoppats på en nystart efter Reinfeldt-eran med Anna Kinberg Batra. Den nystarten kom inte och utvecklingen har gått åt fel håll.”

– Vi ser en negativ utveckling och vi anser att det i stor utsträckning beror på att Anna inte når ut till folk på det sätt som vi hade hoppats, skriver Johan Ericsson till SVT Nyheter Skåne.

Moderaterna i sydöstra Skåne har ingen samsyn i partiledarfrågan, enligt Christer Akej (M), tidigare riksdagsledamot och kommunalråd i Simrishamns kommun.

– Det finns säkert lite olika synpunkter. Det är onekligen ett allvarligt läge och börjar avgångskrav resas offentligt så blir situationen ohållbar, säger Christer Akej.

Hans Wallmark (M), riksdagsledamot och försvarspolitisk talesperson.

– Jag varken vill eller bör uttala mig eftersom jag sitter i partistyrelsen men jag konstaterar att diskussionen kring vår partiledare överskuggar andra viktiga diskussioner, säger Hans Wallmark.

Han bor i Ängelholm och följer vad som händer i Skåne.

– Jag instämmer i det som Lars-Ingvar Ljungman har sagt i den här frågan, säger Hans Wallmark.

Anna Kinberg Batra sa på Moderaternas pressträff på onsdagsförmiddagen att hon inte tänker avgå. Se på SVT:s nyhetsklipp.

Även hos Moderaterna i Staffanstorp går de ut med att de saknar förtroende för Anna Kinberg Batra (M).

I en skriftlig kommentar undertecknad Christian Sonesson, kommunstyrelsens ordförande och Margareta Pauli, ordförande i Staffanstorp skriver de att decemberöverenskommelsen legat som en ”våt filt över hela oppositionsarbetet”.

Vidare menar de att även i mötet med kommunens väljare, saknar partiledaren stöd.

”Det finns tyvärr inga tecken på att det blir bättre framåt heller. Trots att Anna Kinberg Batra har många förtjänster som person, räcker hon tyvärr inte till som partiledare för Moderaterna”.
