Klart för ombyggnad av Kockums varvshallar
Linda Fridh

Kockums varvshallar och den övriga historiska industribebyggelsen från 1900-talets början, ska få nya funktioner. På torsdagen antog stadsbyggnadsnämnden detaljplanen för östra delen av Varvstaden. Lägenheter, kontor, hotell, kafé, restaurang, affärer, bio och teater kommer byggas på tomten.

Det handlar om 31 650 kvadratmeter som ska byggas om. Stadsbyggnadsnämnden räknar med att ombyggnationen ger plats för omkring 700 nya jobb. Planen ger också möjlighet att bygga 180 lägenheter i ett flertal nya bostadshus med butikslokaler i markplan.

Områdets historiska av arv i form av ruffig industrimiljö är viktig att bevara, poängteras i planen. Till exempel ska man inte i onödan rensa bort historiska spår och detaljer som skyltar, tekniska installationer, beslag, kranar och så vidare.

Varvsstaden är en viktig länk mellan centrum och Västra hamnen och stor vikt har lagts vid tillgängligheten. Idag är området stängt för allmänheten men det kommer att öppnas med en gång- och cykelbro från Beijerskaj och ett attraktivt kajstråk i söderläge vid Varvsbassängen.

– I Malmö finns en skatt av fantastiska miljöer att omsorgsfullt utnyttja när vi bygger staden för framtiden. Nu gör vi en tidigare stängd del av staden tillgänglig för alla Malmöbor och knyter därmed ihop Västra hamnen med centrum, säger Märta Stenevi (MP), kommunalråd och ordförande i stadsbyggnadsnämnden.

– Malmö ligger vid havet, något som kanske inte alltid märks. Genom Varvsstaden stärks kopplingen mellan centrum och havet och ännu en del öppnas upp för Malmöborna, säger vice ordförande Sofia Hedén (S).
