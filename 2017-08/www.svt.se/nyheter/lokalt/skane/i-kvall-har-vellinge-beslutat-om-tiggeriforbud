Vellinge har beslutat om tiggeriförbud
Gunilla Fritze

Det var tre partier i kommunstyrelsen som röstade för ett tiggeriförbud: Moderaterna, Liberalerna och Sverigedemokraterna. Röstsiffrorna blev tio för och tre emot. De som röstade emot förslaget var Socialdemokraterna, Miljöpartiet och Nya listan.

Förslaget innebär att det ska införas ett förbud mot tiggeri på fem platser i kommunen från och med första januari 2018.

De ”tiggerifria zonerna” blir Stora och Lilla torg i Vellinge, västra delen av Bäckatorget i Skanörs centrum och i Skanörshamn, den öppna platsen utanför biblioteket i Höllviken och på Nyckelhålstomten mitt emot biblioteket.

– Det blev en diskussion i kommunstyrelsen men vårt förslag gick igenom, säger Carina Wutzler (M), kommunstyrelsens ordförande i Vellinge.

Kommunfullmäktige kommer att behandla ärendet den 20 september. Det blir sedan länsstyrelsen som ska förkasta eller godkänna de nya formuleringarna i Vellinges lokala ordningsföreskrifter.

– Om länsstyrelsen stoppar oss kommer vi att gå till domstol för att få saken prövad, säger Carina Wutzler (M), Vellinge i en tidigare intervju med SVT Nyheter Skåne.

Hon säger på tisdagskvällen att hon står fast vid det beslutet och att hon får höra från andra kommuner att de tycker att det är bra att Vellinge driver frågan.

– De flesta som hör av sig tycker att vi gör rätt som inför ett tiggeriförbud och de undrar hur vi formulerar oss i våra föreskrifter. Men det finns naturligtvis även de som tycker det här är olyckligt, säger Carina Wutzler.

Vad säger du till de som säger att Vellinge kan få en stämpel liknande den som fanns när Vellinge inte tog emot några flyktingar?

– Idag tänker och jobbar vi annorlunda med flyktingmottagningen så det är inte rätt att dra paralleller till tiggerförbudet.

Vellinge vill också inför nya campingregler och skriver in det i de lokala ordningsföreskrifterna.

– De som tigger måste ha någonstans att bo. Det förekommer att de slår läger eller bor i sina bilar och det skapar problem, säger Carina Wutzler.

Men går det att införa ett sådant beslut utan att det krockar med allemansrätten?

– Det är inte så det ska fungera att man kan slå läger, börja hänga upp tvätt och grilla på offentliga platser. Vi kommer att skriva in ett generellt campingförbud i våra lokala ordningsföreskrifter, säger Carina Wutzler.
