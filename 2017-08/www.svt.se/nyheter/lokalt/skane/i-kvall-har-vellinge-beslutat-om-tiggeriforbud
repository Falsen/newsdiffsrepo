Vellinge har beslutat om tiggeriförbud
Gunilla Fritze

Det var tre partier i kommunstyrelsen som röstade för ett tiggeriförbud: Moderaterna, Liberalerna och Sverigedemokraterna. Röstsiffrorna blev tio för och tre emot. De som röstade emot förslaget var Socialdemokraterna, Miljöpartiet och Nya listan.

Förslaget innebär att det ska införas ett förbud mot tiggeri på fyra platser i Vellinge, Höllviken och Skanör. Carina Wutzler (M), kommunstyrelsens ordförande har sagt att det ska vara i anslutning till offentliga och kommersiella lokaler, som butiker, restauranger och kaféer.

Exakt var de ”tiggerifria zonerna” kommer att vara är inte preciserat.

Kommunfullmäktige kommer att behandla ärendet den 20 september. Det blir sedan länsstyrelsen som ska förkasta eller godkänna de nya formuleringarna i Vellinges lokala ordningsföreskrifter.

– Om länsstyrelsen stoppar oss kommer vi att gå till domstol för att få saken prövad, säger Carina Wutzler (M), Vellinge i en tidigare intervju med SVT Nyheter Skåne.

Förslaget är att ändringen gäller från 1 januari 2018.

Vellinge vill också inför nya campingregler och skriver in det i de lokala ordningsföreskrifterna.

– De som tigger måste ha någonstans att bo. Det förekommer att de slår läger eller bor i sina bilar och det skapar problem, säger Carina Wutzler.
