Vellinge har beslutat om tiggeriförbud
Gunilla Fritze

Det var tre partier i kommunstyrelsen som röstade för ett tiggeriförbud: Moderaterna, Liberalerna och Sverigedemokraterna. Röstsiffrorna blev tio för och tre emot. De som röstade emot förslaget var Socialdemokraterna, Miljöpartiet och Nya listan.

Förslaget innebär att det ska införas ett förbud mot tiggeri på fyra platser i Vellinge, Höllviken och Skanör.

De ”tiggerifria zonerna” blir Stora och Lilla torg i Vellinge, västra delen av Bäckatorget och hamnen i Skanör, utanför biblioteket i Höllviken och på Nyckelhålstomten.

– Det blev en diskussion men vårt förslag gick igenom, säger Carina Wutzler (M), kommunstyrelsens ordförande i Vellinge.

Kommunfullmäktige kommer att behandla ärendet den 20 september. Det blir sedan länsstyrelsen som ska förkasta eller godkänna de nya formuleringarna i Vellinges lokala ordningsföreskrifter.

– Om länsstyrelsen stoppar oss kommer vi att gå till domstol för att få saken prövad, säger Carina Wutzler (M), Vellinge i en tidigare intervju med SVT Nyheter Skåne.

Förslaget är att ändringen gäller från 1 januari 2018.

Vellinge vill också inför nya campingregler och skriver in det i de lokala ordningsföreskrifterna.

– De som tigger måste ha någonstans att bo. Det förekommer att de slår läger eller bor i sina bilar och det skapar problem, säger Carina Wutzler.
