Flera bilbränder i Malmö under natten
Erik Wikén

Vid klockan 23.45 fick Räddningstjänsten det första larmet efter att det brann på en pappersförvaring utanför en ICA-butik, rapporterar Sydsvenskan.

Bara 45 minuter senare kom ytterligare ett larm efter att flera personbilar och en husbil brann på en parkering på Stenåkersvägen i stadsdelen Oxie.

Kort därefter larmades Polis och räddningstjänst till ytterligare en brand på Oshögavägen, i samma stadsdel, då en hel garagelänga och flera bilar stod i brand.

Boende i närheten av den brinnande garagelängan fick evakueras under natten och flera villor har fått rökskador, uppger polisen.

En 26 årig man greps under natten, misstänkt för mordbrand.
