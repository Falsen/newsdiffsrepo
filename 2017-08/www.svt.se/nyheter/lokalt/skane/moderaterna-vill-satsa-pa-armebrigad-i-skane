Moderaterna vill satsa på armébrigad i Skåne
Gunilla Fritze

Moderaterna vill på tio år fördubbla försvarets budget. De vill att två procent av BNP ska gå till försvaret.

– Vi vill satsa på en armébrigad i Skåne. Det är viktigt att alla delar av Sverige skyddas, säger Hans Wallmark, försvarpolitisk talesperson för Moderaterna.

Han säger att två armébrigader är under uppbyggnad och att en tredje bör stationeras i Revingehed i Skåne.

– Vi behöver stärka vårt försvar i Sydsverige och det bör ske både åt öster och väster, säger Hans Wallmark.

När kan det finnas en armébrigad i Skåne?

– Jag räknar med att den kan börja byggas upp 2020 om vi får igenom vårt förslag, säger Hans Wallmark.

Chefen för P7 i Revingehed, överste Stefan Smedman välkomnar Moderaternas förslag.

– Det kommer att bli lättare att leda våra markoperativa förband om vi får en skånsk brigad.

Det kommer enligt Stefan Sedman att ta tre-fyra år att bygga upp en brigad och 35-45 personer kommer att behöva anställas.

Moderaterna vill även satsa mer pengar på hemvärnet och på sikt investera i fler u-båtar och ytstridsfartyg i Karlskrona.
