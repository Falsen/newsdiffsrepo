Två bilsprängningar i Malmö
TT

Vid 01-tiden kom ett larm om en smäll i södra Rosengård. Polispatrullerna fann senare en parkerad bil med sprängskador, skriver Sydsvenskan.

Ett område runt bilen och gatan spärrades av i väntan på bomb- och polistekniker.

Polisen rubricerar händelsen som allmänfarlig ödeläggelse.

Ytterligare en bilsprängning skedde vid 01-tiden på en gata nära Östra kyrkogården.

Polisen hittade en sprängskadad skåpbil parkerad utanför en mindre industrilokal.

På parkeringen låg det bildelar utspridda och skåpbilens tank hade gått sönder av explosionen, skriver tidningen. Även denna plats har spärrats av.

Polisen uppger för Kvällsposten att det är kraftiga fyrverkeripjäser som använts vid bilsprängningarna.

Vid 23-tiden på söndagskvällen kom också ett larm om en explosion på Sörbäcksgatan. Polisen lokaliserade en krossad ruta till en inglasad balkong, skriver Kvällsposten.
