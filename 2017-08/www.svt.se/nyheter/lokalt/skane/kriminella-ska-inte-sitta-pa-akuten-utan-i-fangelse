”Kriminella ska inte sitta på akuten utan i fängelse”
Natalie Medic

Inhägnade sjukhusområden där bara behöriga släpps in. Särskilda kliniker där kriminella ska vårdas i anslutning till fängelse. Hårdare straff för dem som hotar personal på sjukhus.

Det är några av den senaste tidens förslag för att få stopp på hot och kränkningar mot sjukvårdspersonal från gängkriminella.

Sedan 2015 har över 80 personer vårdats för skottskador på sjukhusen i Malmö och Lund. Oftast ingår de skjutna i kriminella konstellationer med yngre män. Vänner och anhöriga är många, och vill ta sig in på sjukhuset tillsammans med sin kompis.

Sjukhuspersonal har vittnat om hot och konflikter som uppstår i samband med att vänner och anhöriga vill besöka sin skjutne vän och få information.

Det krockar med regler om besökstider och skapar oro om de kriminella vännerna är beväpnade, eller tillhör motståndarna.

Sedan flera år tillbaka kommer polisen per automatik till akuten i Malmö efter en skottlossning och spärrar av. Akuten låses nattetid och besökare måste visa ID.

Men detta räcker inte, menar den moderata oppositionen i Region Skåne.

Mer måste till för att stoppa de kriminella från att hota och kränka vårdpersonalen – och föreslår ”gated hospitals”:

– Vi har inte haft det begreppet tidigare i Sverige men det handlar om att hägna in sjukhusområdet och ha en vakt som släpper in behöriga, säger oppositionsledaren i Region Skåne, Carl Johan Sonesson (M).

Varför har ni lagt det här förslaget?

– Det är mycket gäng som rör sig på området. Både patienter och personal är oroliga och har gett uttryck för det, då har vi lagt förslag att man måste se över säkerheten och ytterst kanske man måste hägna in området, säger han.

Den senaste tiden har de politiska förslagen kring frågan blivit allt fler i takt med att personal och medier uppmärksammat frågan.

Ska man anpassa en hel institution efter några fåtal kriminella?

– Vi måste fundera på vad som är det viktigaste: ett öppet sjukhusområde eller se till att det finns bevakning och att man hägnar in med en vakt för att skapa trygghet. Jag tycker att tryggheten är det viktigaste här, säger Carl Johan Sonesson.

Men förslaget går inte hem hos S-ledningen i Regionen.

– Jag tycker inte det är en bra idé. Sjukhuset är en del av staden det finns i, och man måste titta bredare än så. Enligt mig ska kriminella inte sitta på akuten utan i fängelse, säger regionsrådet Joakim Sandell (S) och menar att de politiska förslag som kommit på nationell nivå är exempel på att få bukt med problemen. Fler poliser, hårdare vapenlagar och polishögskola i Malmö är några exempel som Joakim Sandell lyfter fram.

Men ni har ansvaret för personalen här och nu, vad kan ni göra?

– Det är viktigt att vi sätter in insatser och fortsätter jobba med detta. Men sjukhuset är ingen ö i samhället och vi måste komma till rätta med tryggheten i hela samhället och då är det polisiära insatser som behövs.

Delar av M-förslaget,  att öka kameraövervakningen på sjukhusområdet, tycker Joakim Sandell att man kan titta närmare på.

– Men jag tror inte man löser problematiken med att bygga stängsel runt sjukhuset.
