Avspärrningar hävda efter larm på Malmö airport
Esfar Ahmad

Larmet kom in till polisen vid tvåtiden på tisdagseftermiddagen och enligt polisens ledningscentral rörde det sig om en kvarlämnad plastpåse utan känd ägare.

– Vi kontrollerar alltid bagage och andra saker som inte verkar tillhöra någon. Det ingår i de säkerhetsrutiner som finns, säger Maya Forstenius på polisens ledningscentral.

Plastpåsen var kvarlämnad vid terminalen på flygplatsen. Malmö Airports presstjänst bekräftade vid halvtre-tiden att ett område på hundra meter var avspärrat.

– Bombtekniker är på plats och en undersökning pågår. Flygtrafiken går som vanligt men passagerare slussas via en annan ingång, säger Josabeth Sahlenius, pressansvarig på Swedavia.

Strax efter tretiden hade bombtekniker undersökt plastpåsen, som visade sig vara ofarlig.

– Det är rutinmässigt när det handlar om en flygplats att vi utför kontroller. Det är för att säkerställa att det inte finns något som kan skada allmänheten, säger Åsa Emanuelsson på polisens ledningscentral.
