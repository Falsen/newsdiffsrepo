Blodprov kan visa på bästa sättet att gå ner i vikt
Richard Lööf

– Tidigare har man trott att alla ska äta samma slags kost. Men vi har funnit att man kan säga vilka som bör skära ned på fettet och vilka som bör undvika kolhydrater, säger Mads Fiil Hjoth, forskare på Köpenhamns universitet.

LÄS MER: Halva Sverige har övervikt eller fetma

De som har en normal reglering av socker får rådet att i högre grad skära ned på fettet och inte vara så rädda för kolhydrater. De som har höga nivåer av blodsocker, och kanske riskerar att utveckla diabetes typ 2, bör vara försiktiga med kolhydrater och inte vara så rädda för fett. De senare bör också tänka på att få i sig mycket fiber.

Undersökningen har gjorts i samarbete med flera universitet runt om i världen. Resultaten har publicerats i den amerikanska tidskriften ”American Journal of Clinical Nutrition”.

LÄS MER: Svenska politiker måste agera mot fetman

Sex stora försök, där försökspersonerna åt efter olika sunda kosttyper, studerades och utvärderades. Man fann att blodsockernivån var utslagsgivande för vilken kosttyp som ledde till störst viktminskning.

– För många människor kan rätt agerande utifrån dessa blodprover leda till en viktminskning som är 6-7 gånger större än om de äter fel kost, säger Anders Astrup, institutionsledare på Institutet för idrott och kost vid Köpenhamns universitet.

– Nu är det blodprov vi har studerat, och vi kan sannolikt få fram ännu mer förfinad information genom att analysera avföring och genetik. Jag tror att det här är det första allvarliga steget mot att vi gör kostråden mer personliga, säger Mads Fiil Hjorth.

LÄS MER: Därför ska du inte skuldbelägga människor med övervikt
