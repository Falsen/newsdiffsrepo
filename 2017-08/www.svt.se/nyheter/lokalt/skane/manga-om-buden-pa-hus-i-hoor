Många flyttar ut från storstäderna
Sofia Hermansson

Det röda torpet på en grönskande höjd strax utanför Höör lockade många nyfikna och köpvilliga spekulanter till visning.

Endast på förhandsvisningen var över 20 sällskap anmälda. Ett allt vanligare scenario om man ska tro mäklarna i området.

– Du får ju ett slott härute jämfört med ett renoveringsobjekt i Lund, säger Erik Timner som är fastighetsmäklare med fokus på just Höör med omnejd.

Intresset för Höör har ökat snabbt och det är främst under de senaste två åren mäklarna har märkt av en förändring både vad gäller efterfrågan och prisutveckling, enligt Erik Timner.

– Det är ju helt galna budgivningar ibland, så husen blir lite för dyra på budgivningarna. Men det finns inte så många objekt ute så då blir det så.

Utropspriset på det röda torpet som ligger ute till försäljning och visas denna dag är 1,9 miljoner, vilket också råkar vara snittpriset enligt Svensk Mäklarstatistik på en villa i Höör.

Trots en budgivning där slutspriset med största sannolikhet blir högre, kan man konstatera att man har mycket att vinna på att bosätta sig utanför de större städerna, främst fler kvadratmeter till lägre priser.

I det här fallet landade slutpriset på 3.450.000 kronor. Ett bevis på att allt fler verkar ha fått upp ögonen för Höör.

Majoriteten av publiken består av barnfamiljer, inte sällan från just Malmö och Lund, där bostadspriserna är höga för både hus och bostadsrätter.

Vad är det då som lockar med Höör? Ska man tro spekulanterna själva – som till största del består av barnfamiljer i 30-årsåldern – är det både närheten till naturen och de smidiga pendlingsmöjligheterna till Malmö och Lund.

– Det är just närheten till naturen, lugnet och att det finns bra skolor, tror jag, säger Ola Gustafsson till SVT Nyheter Skåne.

Han är själv bosatt i Höör sedan tidigare och har inga planer på att lämna trakterna med sin fru Johanna och barn.

För Ingela Sandberg, som tagit sig ända från Smygehamn, är det den fjärde visningen i området.

– Jag jobbar i Malmö och det är ju bara en kort cykeltur till tågstationen, så det är jättebra.

– Jag tycker om naturen och just det här huset var ju väldigt charmigt och fint, så jag hoppas att det inte springer iväg alltför mycket, men vi får väl se, säger hon.
