Slutsjunget för Lisa och Karin på öppna förskolan
Esfar Ahmad

1998 började Lisa Lindell bygga upp den öppna förskolan i Föräldrarnas Hus vid Folkets Park i Malmö. Två år senare började Karin Hallbäck Stigendal jobba där.

– Musik är viktigt för språkutvecklingen så för oss har det varit en viktig del, säger Lisa Lindell, förskollärare.

Lisa och Karin har jobbat ihop i 17 år och de beskriver det lite som ett långt äktenskap. De har medvetet jobbat med att skapa en plats där alla ska känna sig välkomna, oavsett kön, ålder och nationalitet.

De har skapat sångstunder för föräldrar och barn som blivit smått legendariska. Mamma Julia har tagit med sig sonen Elmer för första gången på torsdag som är näst sista dagen som Karin och Lisa jobbar ihop.

– Någon sa till mig att jag skulle komma hit eftersom det var deras sista vecka och att de var legendarer, säger hon.

De båda förskollärarna har aktivt jobbat för en jämlik förskola och har det saknats en sång där både mammor och pappor finns med har de helt enkelt skrivit en egen sång.

– Vi vill att alla ska känna sig inkluderade och vi vill att alla slags familjer ska känna att de hör hit inte bara normen om kärnfamiljen, säger Karin Hallbäck Stigendal.

De berättar att de är både genuscertifierade och hbtqcertifierade och för några år sedan när samhället ville att pappor skulle ta ut fler föräldradagar startade de en pappagrupp. Det innebar att en dag i veckan fick bara pappor komma dit.

– Vi fick ju kritik för det eftersom många tyckte att det var diskriminerande, säger Lisa.

Tillsist hörde hon av sig till Diskrimineringsmannen (DO) som sa att eftersom målet var jämlikhet så var det i sin ordning.

Satsningen blev en succe och efter sex år kunde de lägga ner verksamheten eftersom förskolan blivit helt jämnställd. Nu är det till och med så att det är fler pappor än mammor där vissa perioder.

De föräldralediga i Malmö har fått vara i god tid till sångstunderna eftersom det bara får vara max 70 där.

– Vi sätter upp en flagga vid dörren när det är fullt och det är många som kommer med andan i halsen för de har sprungit för att hinna innan flaggan kommer upp, säger Karin.

Nu ska Lisa gå i pension och Karin ska jobba vidare på en annan förskola.

– Efter sjutton år ihop vill jag ju inte vatra kvar här utan Lisa, säger Karin.

De hoppas båda att de som tar över fortsätter med musik annars vill de låta sina efterträdare skapa en egen inriktning.

Ernesto är på förskolan med sin son Dante. Han har två äldre barn också som är fjorton och elva år. De har båda varit på Lisa och Karins sångstunder.

– Jag kommer att sakna dem, hela vår familj gillar ju Karin och Lisa och deras sånger, säger han.

– Vi köpte ju deras skiva för länge sedan och nu sitter hela familjen i bilen och sjunger med i texterna.
