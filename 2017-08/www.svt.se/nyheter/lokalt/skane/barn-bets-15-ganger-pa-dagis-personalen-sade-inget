Barn bets 15 gånger på dagis – personalen sade inget
Agnes Henriksson

Det var när Jannica skulle duscha av sonen på tisdagskvällen som hon upptäckte såren.

– När jag försökte dra av honom tröjan så fastnade den och jag tänkte: vad är det nu för kladd han har fått på sig? Men så fick jag av tröjan och såg att han hade bitmärken över hela ryggen. Ser jag i syne eller tänkte jag, berättar Jannica Sjödin.

Det blev en kväll på akuten för familjen. Förutom femton bitmärken på ryggen, varav flera såriga, upptäckte läkare också bitmärken på sonens huvud och röda blodkärl under ögonen.

– Enligt läkaren vi träffade har de uppstått när han skrikit så högt och så länge och ansträngt sig så att blodkärlen har brustit. Någon har bitit min son så det gått hål på honom och det har alltså pågått länge. Var fanns pedagogerna?, säger Jannica Sjödin.

Ingen av de tre pedagoger som var på förskolan när Jannica hämtade sin son hade sagt något om att han hade blivit biten när hon hämtade sonen på förskolan på eftermiddagen.

– En helt vanlig hämtning. Vi morsade som vanligt, ingen sade någonting, säger Jannica Sjödin.

Peter Wahlström är utbildningschef för det aktuella förskoleområdet.

– Jag har ju sett bilden på alla betten och var och en som tittar på den måste bli bestört. Det är fruktansvärt och vi kommer att gå till botten med detta. Att ett barn blir bitet när det är på förskolan händer ofta, men då handlar det ofta om ett bett som sker i ett obevakat ögonblick, säger Peter Wahlström.

Förskolechefen har startat en utredning där man först och främst kommer att prata med föräldrarna och personalen som arbetade under gårdagen.

Enligt Peter Wahlström har utredningen påbörjats under onsdagseftermiddagen och att man först måste försöka förstå när och var händelsen har inträffat.

– Det finns tydliga rutiner som säger att personal inte ska lämna barn ensamma, inte vara för långt bort från barnen när man är ute och att det alltid ska vara personal på plats i vilorummet när barnen vilar. Det är sådana situationer där ett sådant här bitande skulle kunna ske, säger Peter Wahlström.

Mamman Jannica Sjödin satt under onsdag eftermiddag i telefonkö till polisen för att göra en polisanmälan av förskolan.

-– Jag behöver hjälpa av polisen för att förstå vilket brott det kan vara frågan om och i så fall vad som är den rätta brottsrubriceringen. Jag vill att det utreds om det är personal eller chefen som har ansvar för det som har hänt säger, Jannica Sjödin.

Utbildningschef Peter Wahlström har anmält händelsen till förskolenämnden i Malmö och kommer inom några dagar att lägga fram sin utredning. Då ska han också presentera förslag på hur problemet ska undvikas i framtiden.

Peter Wahlström har inga uppgifter om att bemanningen var ovanligt låg på förskolan under gårdagen.

– Jag vet inte om bemanningen var på det ena eller det andra sättet eller om det var vikarier eller ordinarie personal som arbetade, säger han.

Ska föräldrar med barn i förskolor i Malmö vara oroliga för att samma sak kan hända deras barn?

– De får helt enkelt känna sig trygga i att vi hanterar detta ytterst seriöst. Det finns ingen anledning att tro att de skulle upprepas nu när vi fått upp ögonen för det, säger utbildningschef Peter Wahlström.

Jannica Sjödin kommer aldrig mer att lämna sin son på den aktuella förskolan.

– Vi har bett om en omplacering och har fått löfte om vi ska få det så snabbt som möjligt. Till dess är jag hemma med min son, säger hon.
