Hässleholm stoppar skolors utlåning av burkini
Ylva Esping

Majblommeföreningen i Hässleholm skänkte tre burkinis som har lånats ut till flickor i simundervisningen.

Nu tänker Hässleholms skolor inte längre sköta utlåningen.

– Den stora debatten har påverkat. Det är inget som hindrar att elever fortsätter att bada i burkini. Men utlåningen ska inte ske i skolans regi, säger Eva Andersson, chef för barn- och utbildningsförvaltningen i Hässleholm.

Varför vill ni inte längre låna ut burkinis?

– Vi har tagit beslutet utifrån debatten, säger Eva Andersson.

Majblommeföreningen i Hässleholm köpte tre stycken burkinis för två år sedan. De heltäckande baddräkterna lånas ut till elever som inte deltar i simundervisningen om de måste visa bar hud och hår.

Katarina Andersson, kassör i föreningen, säger att hon inte vet hur föreningen ska agera nu eller om det är möjligt för föreningen att själv sköta utlåningen.

– Vi är en liten ideell förening. Jag är själv lärare och vi ställs inför de här bekymren. Det är inte barnen som bestämmer vad de ska ha på sig utan deras föräldrar som inte tillåter dem att vara med i simundervisningen, säger Katarina Andersson.

Burkinis lånas ut främst till högstadieelever i Hässleholm och ger dem en möjlighet att få godkända betyg i idrott, menar hon.

– Det finns många olika anledningar till att barn inte visar sina kroppar, till exempel att de inte är nöjda med hur de ser ut. Det finns tjejer som badar i stora badshorts, säger Katarina Andersson.

Lokalföreningen i Hässleholm får stöd Majblommans generalsekreterare Lena Holm.

– Det är inte barn som ska bana vägen för att ändra värderingar i ett samhälle. Barnen ska inte behöva ta smällen. Vuxna ska ta sitt ansvar, säger Lena Holm.

Då skulle man kunna invända att föräldrarna inte tar sitt ansvar som vuxna, om de inte låter barnen delta i simundervisningen?

– Ja, men vi har religionsfrihet och det finns ingen lag som säger att man inte får använda burkini, säger Lena Holm, generalsekreterare i Majblomman.
