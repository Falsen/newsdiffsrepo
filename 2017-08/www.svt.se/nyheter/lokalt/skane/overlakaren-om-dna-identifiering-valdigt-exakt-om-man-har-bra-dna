Publicerad:22 augusti 2017 11.43Uppdaterad:22 augusti 2017 12.01
Överläkaren om DNA-identifiering: ”Väldigt exakt om man har bra material”
Adam Bergsten

Martin Csatlos är överläkare på Rättsmedicinska enheten i Stockholm. Han jobbar bland annat med att göra dödsfallsutredningar och identifieringar åt polisen. När en död kropp påträffas finns det olika metoder för att bestämma identiteten.

– Man tittar på kroppens yttre. Finns det något som kan ge ledtrådar om vem det här är? Det kan vara tatueringar eller sjukliga förändringar. Kön, ålder och grova skattningar av yttre attribut, säger Martin Csatlos.

Ifall det inte skulle gå att känna igen personen genom yttre attribut går det att jämföra den avlidnes tänder med röntgenbilder från tidigare tandläkarbesök. En sådan undersökning genomförs av rättstandläkare även kallade rättsodontologer.

Den danska polisen meddelade på sin presskonferens att kroppen som påträffades i vattnet under måndagen saknade huvud.

– När man har till exempel sargade kroppar är det vanliga att man närmar sig identifieringen från flera olika områden. Så även om en person har en helt specifik tatuering så skulle man säkerligen undersöka även DNA för att säkra identifieringen med flera olika metoder, säger Martin Csatlos.

Tiden som en kropp har legat i vattnet har betydelse för hur säkert ett resultat kan bli, men enligt Martin Csatlos har kroppar påträffats efter flera år i vatten som trots det kunnat identifieras med hjälp av DNA.

– Jag har väldigt stor tilltro och tillit till den rättsgenetiska enheten som genomför identifieringar med DNA. Den är väldigt exakt om man har bra DNA. Det beror på liggtiden men den blir mer och mer finkänslig den här metoden. Vi  brukar få en bra bild, säger han.

– En kropp som kan ha legat i tio till tolv dagar i vattnet förefaller ha en hög sannolikhet att kunna identifieras.

LÄS MER: Direkt efter räddningen – nämnde inte Kim Wall

Att identifiera en kropp med hjälp en DNA-analys kan ta lång tid men vid prioriterade fall kan processen skyndas på.

– Det aktuella fallet är ju väldigt speciellt och medialt bevakat så jag gissar att man ligger i startgroparna för att göra allt så fort som möjligt.

Hur lång tid en DNA-analys tar beror delvis på hur snabbt man kan få tag på jämförelsematerial att matcha mot den avlidna. Det kan vara spår från en tandborste eller liknande. Man kan också använda sig av DNA från en förälder eller ett syskon.
