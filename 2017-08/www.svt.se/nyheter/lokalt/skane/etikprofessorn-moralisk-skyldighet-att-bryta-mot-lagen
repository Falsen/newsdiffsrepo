Etikprofessorn: Moralisk skyldighet att bryta mot lagen
Johan Juhlin

Carl-Henric Grenholm är professor emeritus i etik, och dessutom präst i Svenska kyrkan. Han har reagerat starkt på gränspolisens tillslag mot kyrkans familjeläger för papperslösa i Malmö, då fem familjer fördes bort.

LÄS MER: Gränspolisen såg det som ett lämpligt tillfälle

– Inom kyrkan har det länge varit en självklarhet att på olika sätt ge stöd åt papperslösa. Rätten att söka en fristad är en är en viktig del av den kristna etiken och människosynen.

Grundproblemet, enligt Carl-Henrik Grenholm, är att många fått avslag på sin asylansökan på orättfärdiga grunder. Inte minst de som med risk för sina liv ska skickas tillbaka till Afghanistan.

– I dessa fall står etiken helt enkelt över lagen. Inte minst händelserna under andra världskriget visar att vi har en moralisk skyldighet att bryta mot lagar som är uppenbart orättfärdiga.

LÄS MER: 12.000 gömmer sig undan avvisning

Carl-Henrik Grenholm menar att samhället förändrats och att polisen tidigare respekterat att kyrkan av humanitära skäl hjälpt papperslösa att hålla sig undan myndigheterna. Han ser nu ett trendbrott. I linje med en hårdare politik börjar även polisen gå hårdare fram.

Som exempel, förutom det som nu hänt i Skåne, ger han Alsike kloster utanför Uppsala. Där det varit känt länge att människor som olovligen vistas i Sverige kunnat gömma sig, och även där har polisen skärpt sina insatser.

LÄS MER: Stor rädsla på Alsike Kloster

Enligt Carl-Henrik Grenholm är det många inom kyrkan som är upprörda över utvecklingen – att kyrkan inte längre ses som en fredad zon. Han anser att dock att upprördheten inte bör riktas mot polisen, vars jobb är det är att upprätthålla lagen. I stället bör den riktas mot politikerna som fattat beslutet att stänga Sveriges gränser.

-  Just nu har Sverige ett regelverk som uppenbart strider mot asylrätten, och politikerna verkar göra allt för att minimera flyktingmottagandet ytterligare, säger han.

– Men jag har samtidigt svårt att se denna hårdare politik hålla i sig under särskilt lång tid. Det finns en gammal svensk humanitär tradition som jag hoppas vi kommer tillbaka till.
