Hjärnskadade Eleonora får bara en timmes assistanshjälp i veckan
Lisa Ovesen

För snart två år sedan föddes Eleonora och till en början verkade allting ha gått bra. Vid en rutinkontroll strax innan familjen skulle lämna BB tyckte läkaren dock att dottern vred ansiktet åt sidorna på ett oroväckande sätt. Några månader senare kom diagnosen. Eleonora har en ytterst ovanlig kromosonavvikelse.

– Hon kan inte röra sig, inte äta, inte kommunicera överhuvudtaget, berättar Rickard Lundqvist.

Varje dag drabbas Eleonora också av flera epileptiska anfall och varje anfall kan vara livshotande.

– Hon har mycket slem i halsen och när kroppen krampar kan hon få svårt att andas. Vi måste övervaka henne ständigt.

Familjen har därför ansökt hos Försäkringskassan om att få assistans dygnet runt. Häromdagen svarade Försäkringskassan att vården av Eleonora berättigar till en timme och tio minuters hjälp i veckan. Till exempel kan matningen via sond inte betraktas som ett ”grundläggande behov”, enligt Försäkringskassan.

– Endast matning som sker via munnen är att betrakta som grundläggande behov, berättar Rickard Lundqvist. Därmed är sondmatningen inte berättigad till assistans. Sondmatning är istället att betrakta som sjukvård och därmed faller ansvaret i första hand på föräldrarna.

Eleonora matas fyra gånger per dag och sammanlagt tar matningen, som sker långsamt via en en knapp på magen, omkring sex timmar, berättar mamma Emma Aldin.

SVT Nyheter har varit i kontakt med Försäkringskassan som inte vill kommentera beslutet. Det är dock inte bara familjen Lundqvist som ifrågasätter Försäkringskassans tolkning av lagen när det gäller just matning. Efter flera överklaganden ska Högsta Förvaltningsdomtolen inom kort pröva om lagen kan tolkas så att även matningen via sond kan betraktas som en grundläggande behov och därmed berättiga till assistans.

Tills vidare klarar familjen skötseln av Eleonora genom att mamma Emma Aldin, som är miljöinspektör, beviljats tillfällig föräldrarpenning året ut.

– Det är en ständig oro. Allt kan verka lugnt och så plötsligt blir det fullt kaos om Eleonora får ett anfall, berättar Emma Aldin. Då skulle jag behöva fler händer att hjälpa mig.

Familjen har också ansökt om kommunalt stöd och väntar på svaret från Malmö stad. Det finns inget om hopp om att Eleonoras tillstånd en dag förbättras.

– Hon blir tvärtom bara sämre och sämre, berättar. Det är tungt att vi ändå måste kämpa för att få hjälp och kanske överklaga flera gånger. Om vi sen får ett bifall kan det vara försent, säger Richard Lundqvist.
