Det här vet vi om den danske ubåtsägaren
Erik Wikén

Peter Madsen, född 1971, är bland annat känd som en av två grundare till det privata rymdfartsprogrammet Copenhagen Suborbitals som arbetar för att skicka människor ut i rymden.

Under många år specialiserade han sig på att bygga olika typer av raketmotorer och har flera gånger prisats för sitt arbete med projektet. I hemlandet går han under smeknamnet ”Raket-Madsen”.

LÄS MER: Familjen: Det är med stor bestörtning vi har tagit emot beskedet

Peter Madsen har även gjort sig känd för att konstruera ubåtar. Den ubåt, UC3 Nautilus, som under fredagsförmiddagen sjönk i Öresund byggdes som ett hobbyprojekt av en grupp entusiaster med Peter Madsen i spetsen.

Journalisten Thomas Djursing, som skrivit en bok om Peter Madsen, har besökt båten UC3 Nautilus.

– Han är stolt över sitt arbete och vill visa upp det. Därför har många, många journalister följt med på hans ubåt, vissa har till och med dykt med honom, säger Thomas Djursing.

Det tog tre år att färdigställa ubåten som är 17,8 meter lång, väger 40 ton och kostade motsvarande 1,9 miljoner svenska kronor att bygga. Den sjösattes den 3 maj 2008, som en av världens största hemmabyggda ubåtar, i Köpenhamn.

LÄS MER: Kriminologen: Han har något att dölja

2011 nominerades rymdfartsprogrammet Copenhagen Suborbitals till World Technology Award. Året därpå fick projektgruppen den danska tidningen Politikens pris ”Årets vision”.

Rymdprojektet har tilldelats ytterligare två priser och i oktober 2014 fick Peter Madsen utmärkelsen ”Aldrig som de andra” för sitt arbete.

LÄS MER: Detta har hänt i ubåtsfallet i Danmark
