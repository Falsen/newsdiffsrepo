Fåtal tiggare drabbas av Vellinges förbudszoner
Kenneth Sundin

I Vellinge centrum utanför ICA sitter sedan flera månader en ung kvinna och tigger. Fast hon har ingen mugg, hon tar emot i handen. Detta av folk som dessutom ofta kramar henne. Och det är lätt att förstå varför. Hon sopar utanför butiken och hjälper gamla damer med varorna till bilarna.

Hans Olsson träffar SVT Nyheter utanför butiken och han är upprörd över att hon efter årsskiftet skulle kunna avhysas från området.

– Detta är illa. Det är ingen stor sak att hon sitter här och tigger. Hon jobbar ju, lite som när jag var liten och fick 25 öre för samma sak.

– Det är nästan symptomatiskt att Sveriges kanske rikaste kommun går i bräschen för ett sådant här beslut. Jag tycker det är tråkigt, säger Mauritz Cederberg som också passerar platsen.

TV: Se hela inslaget om tiggerförbudet här

De flesta Vellingebor som SVT Nyheter pratar med är starkt kritiska till kommunstyrelsens beslut. Men kommunalrådet Catarina Wutzler (M) säger att hon bara mött stöd för planerna på tiggerifria zoner.

– Man uppskattar att vi lyfter och vågar ta i frågan bland Vellinges invånare men också bland invånare i andra kommuner, säger hon.

En ung man med cykel, Lukas Ifvarsson, tycker att det är tråkigt att tiggarna förlorar en del av sin inkomst, men står ända bakom beslutet.

– Det ser ändå bättre ut i Vellinge om det inte sitter en massa människor överallt och i alla hörn och tigger pengar från andra, säger han.

Beslutet antogs av en majoritet av moderater, liberaler och sverigedemokrater i kommunstyrelsen och handlar om fyra områden med förbudszoner på olika ställen i Vellinge. Förbudet kan komma att träda ikraft vid årsskiftet, men först ska det beslutas även i kommunfullmäktige den 20 september och därefter godkännas av länsstyrelsen.

– Det finns möjlighet för oss att överklaga länsstyrelsens beslut och eftersom lagstiftningen är oklar så är det viktigt att vi gör det, om det behövs. Samtidigt skickar vi en signal till riksplanet att här behövs en tydligare reglering för att låta kommunerna hantera den här frågan, säger Carina Wutzler.

Enligt kommunpolisen Jörgen Sjåstad och kommunalrådet kommer tre eller fyra tiggare i Vellinge att drabbas av förbudet. Han tror inte att det i så fall kommer att bli några problem med avhysning av tiggare i zonerna.

Vilka problem har ni haft med dem hittills?

– Det har ju varit lite klagomål från allmänheten om att vi inte gör vårt jobb, säger han.

När SVT Nyheter intervjuar Carina Wutzler i Skanörs centrum sitter en tiggande kvinna med en konservburk med några slantar i bakom henne, utanför en bankomat.

– Jag känner mig inte bra med att jag inte får sitta här. Men ge mig ett arbete istället så är det bättre, säger kvinnan som vill vara anonym.
