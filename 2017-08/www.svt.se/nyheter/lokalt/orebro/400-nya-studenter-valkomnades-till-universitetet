Nya örebrostudenter välkomnades till universitetet
Jennie Wahlgren

I dag blev studenterna på Örebro universitet 4.000 fler. Enligt Universitet är det nu totalt cirka 15.000 studenterande.

Men för flera av de studenter som välkomnades i dag, drog terminen igång redan för en vecka sedan.

– Vi har varit här en vecka men det har varit en jättebra vecka. Nu börjar det på riktigt, säger studenten Mattias Djurstedt från Vimmerby, som pluggar biovetenskapligt program med inriktning entrepenörskap.

Även för Josefin Carling från Borås, som studerar Kemi med inriktning forensik, har terminen pågått en vecka.

– Det känns bra, det känns som man har lite koll på läget nu.

Varför valde du linjen?

– Jag tyckte det lät som en intressant linje och kände att jag ville satsa på detta.

För Ina-Marie Åberg från Örebro, var det redan i dag dags för terminens första tenta.

– I dag hade vi vår första riktiga tenta, så nu sitter vi och tar igen oss.

För Amanda Mattsson som börjat plugga till sjuksköterska var det första dagen i dag.

– En blandning av spänning och nervositet. Jag tänker att det här är ett steg i rätt riktigt att göra något man faktiskt vill.

*Rättelse: På måndagen skrev vi att 4.000 nya studenter skulle tillkomma och att det redan i dag går 15.000 studenter på Örebro universitet. Det var uppgifter som kom från ett uttalande från rektorn på Universitets Facebooksida. Men enligt Universitetet är det totalt 15.000 studerande.
