Skolskjutsbråket: ”Jag vet fortfarande inte hur barnen kommer hem idag”
Åsa Svennebäck

På torsdagen var det terminsstart för barnen i Lekebergs kommun. En start som föregåtts av ilska och protester bland föräldrar över det nya systemet med skolskjutsar.

Istället för egna skolskjutsar har kommunen slutit ett avtal med Länstrafiken om att barnen ska få åka linjetrafik till skolorna. Något som inte alls gått så smidigt som man hoppats vare sig det gäller restider eller information.

LÄS MER: Plötsligt blev bussresan fyra gånger så lång för skolbarnen

För Satu Sandberg dröjde det ända fram till onsdagkvällen innan hon fick besked om att alla barn beviljats skolskjuts.

– Men jag vet fortfarande inte hur min 6-åring och 10-åring ska komma hem, det har vi inte fått veta.

LÄS MER: Ändring i skolskjutsarna i Lekeberg kan dröja

De fem barnen som går på Hidinge skola och Lekebergsskolan har dessutom fått långa restider med flera byten efter att kommunen lagt över skolskjutsarna till Länstrafikens linjetrafik.

– Några börjar 8:40 men får ta bussen 7:10 för att åka några kilometer. Det blir ohållbart!

Kommunen har lovat att komma till rätta med skolbusstrafiken så fort som möjligt och under tiden har familjen nu valt att skjutsa sina barn till skola respektive busshållsplats.

– På det sättet slipper de sitta nästan en timma på bussen och gå upp onödigt tidigt. Men så här kan vi inte hålla på i en hel termin, konstaterar Satu Sandberg. Vi vill ha besked snabbt för om det inte blir någon ändring så flyttar vi barnen till skolor inne i stan.
