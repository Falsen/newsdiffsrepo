Rekordstora anslag till projekt för unga
Monika Bruhn

Under 2016 fick föreningar i Örebro län 17,6 miljoner kronor från Arvsfonden till nyskapande projekt riktade till barn, unga och personer med funktionsnedsättning. Det var en ökning med 9,3 miljoner kronor jämfört med 2015.

Mest pengar fick Föreningen Linde ridskola, med 5,4 miljoner kronor för att bygga ett ridhus i Lindesberg.

– Projekten som får stöd från Arvsfonden ökar delaktigheten och minskar utanförskapet – det är bra för demokratin. I år hoppas vi på ännu fler ansökningar från föreningar i Örebro län, för det finns fortfarande många nya idéer som förtjänar att växa, säger Hans Andersson, enhetschef på Arvsfonden i ett pressmeddelande.

Arvsfonden har rankat Sveriges län utifrån hur mycket projektanslag som betalades ut per invånare under förra året. Örebro län kom på en åttonde plats med totala projektanslag på 60 kronor per invånare.

Mest pengar fick man i Jämtland med 132 kronor och minst hamnade i Södermanlands län med 14 kronor per innvånare.

– Vi vill gärna ge stöd till fler projekt som underlättar etableringen av nyanlända barn och unga, och öka deras delaktighet i samhället. Vi vill också gärna ha in fler ansökningar som involverar äldre med funktionsnedsättning. Det finns många goda idéer, men ofta saknas pengar, och då kan Arvsfonden bidra, säger Hans Andersson.
