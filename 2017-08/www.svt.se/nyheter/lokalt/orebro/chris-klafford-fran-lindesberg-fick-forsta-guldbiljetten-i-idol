Chris Kläfford från Lindesberg fick första guldbiljetten i Idol
Louise Gustavsson

Det var tidigt i våras som Chris Kläfford från Lindesberg stod framför Idoljuryn och framträdde och responsen var omedelbar.

– Min audition var väldigt lugn, jag sjunger så pass mycket så jag blev inte så nervös. Sen blev jag helt överväldigad av responsen, det var bara massa positivt, säger Chris Kläfford.

Det är dock inte första gången Chris ställer upp i musiktävlingen. Redan 2015 var han med och tog sig då till semifinal, men där tog resan slut den gången.

Inför årets säsong har han inga specifika målsättningar.

– Jag är inte speciellt tävlingsinriktad, att jag måste vinna. Jag gör det här för att jag tycker det är fantastiskt roligt, säger han.

Chris sysslar huvudsakligen med musik även till vardags och skriver mycket egen musik. Under sommaren har han varit fullt upptagen med spelningar och har inte hunnit bygga upp någon nervositet.

– Jag har inte tänkt på det så mycket utan försöker leva i nuet. Nu är det många som skrivit och hört av sig, det är kul med så mycket positiv respons.
