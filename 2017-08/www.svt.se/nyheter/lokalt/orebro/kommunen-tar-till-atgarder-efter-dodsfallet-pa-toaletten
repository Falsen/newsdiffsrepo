Kommunen tar till åtgärder efter dödsfallet på toaletten
Jennie Wahlgren

På den offentliga toalett i Askersund, där en man avled den 19 augusti, fanns ett larm inkopplat. När man trycker på det tjuter det och blinkar en lampa utanför, som påvisar att någon tryckt på knappen för att påkalla hjälp.

– Det är vi som medmänniskor som kan hjälpa till där. Hör man det här så kan man använda sig av numren som finns. Det finns två nummer som är uppskrivna på en skylt vid toaletten. Ett som är till vatten- och gatujour och sedan är det ett till fastighetsjour, säger Jessica Kärrlander, säkerhetssamordnare i Askersunds kommun.

LÄS MER: Man dog på offentlig toalett – ingen agerade på larmet

Den butiksägare som försökte tillkalla hjälp, då en man befann sig inne på toaletten, ringde båda nummer.

– Det var ju ett olyckligt missförstånd där för man ringde ju vatten- och gata. I det avtalet med SOS så ingår inte att öppna dörrar utan det är ju om man har problem med vatten, avloppet eller städning, säger Jessica Kärrlander.

– Men vi har ju ytterligare ett avtal med SOS gällande fastighetsjouren där öppning av toalett till exempel ingår. Man kan ju se över om vi behöver förtydliga det i det avtalet, men det var ju ett missförstånd mellan SOS och inringaren som båda tolkade situationen som att man hade ringt fel, säger hon.

Anser ni att kommunen har brustit i era rutiner?

–  Egentligen inte, det var ett olyckligt missförstånd och hade samtalet kommit rätt, till fastighetsjouren, hade ju de tagit det här larmet och åkt ut och hjälpt till.

Kommunen har haft ett möte med inblandade aktörer och enligt Jessica Kärrlander ska man ta till konkreta åtgärder.

– Till exempel sätta upp en nyckel utanför toaletterna så man lätt kan känna att man kan öppna toaletten. Vi ska se till att det blir tydlig information vid dörrarna var man ska vända sig vid olycka. Vi ska se över hur larmet ser ut, kanske lite tydligare lampa och de tekniska bitarna kring larmet.

och när det gäller avtalet med SOS, på vilket sätt ser ni över det?

– Vi ska se över vad det står lite mer konkret ingår i det avtalet, det är det vi ska kika på.
