Snart kan du träffa arbetsförmedlaren hemma
Åsa Svennebäck

I höst kan arbetssökande i Lindesberg, Hällefors, Ljusnarsberg och Nora välja att få stöd från sin arbetsförmedlare via telefon eller webb i stället för att besöka en arbetsförmedling, det meddelar Arbetsförmedlingen i ett pressmeddelande.

Redan idag går det att skriva in sig på Arbetsförmedlingen via webben. Nu ska arbetssökande även kunna ha sitt första planeringssamtal med en arbetsförmedlare via telefon eller videosamtal.

Den som inte behöver mer fördjupat stöd från Arbetsförmedlingen kan även välja att få fortsatt service och handläggning via telefon eller webb.

– Vi är glada att vi nu kan komplettera vår service lokalt med service via telefon och webb, eftersom vi vet att det är något som efterfrågas av våra arbetssökande, säger Zila Conejeros, sektionschef på Arbetsförmedlingen i Lindesberg.

Den här utökade servicen via telefon och webb ska införas successivt i hela landet och väntas vara fullt utbyggd under 2019. Den 4 september är det bland annat dags för arbetssökande i Lindesberg, Hällefors, Ljusnarsberg och Nora.
