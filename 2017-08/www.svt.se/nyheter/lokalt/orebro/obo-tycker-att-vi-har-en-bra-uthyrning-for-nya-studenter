Öbo: ”Tycker vi har en bra uthyrning för nya studenter”
Cathrine Gustavsson

– Vi tycker att vi har en bra uthyrning för nya studenter. Vi lovar dem ett tak över boendet så de inte behöver tacka nej till en erbjuden studieplats, säger Elisabeth Edewald, Öbos uthyrningschef.

Studenten Adam Lundblad från Strängnäs var tidigt ute med att söka bostad i Örebro. Han sökte via Blocket och hade flera bostäder att välja mellan. Det blev ett förstahandskontrakt på en etta.

– Jag bor hos en privat hyresvärd. Det tog fyra dagar innan jag fick svar på min annons och jag hade lite att välja mellan, säger Adam Lundblad.

På Örebro studentkår är terminsstarten alltid en hektisk tid, inte minst när det gäller att hjälpa till med boende för de studenter som inte kan fixa det själva.

– Bostadssituationen ser ljusare ut i år än vad det gjort tidigare år. Det har ju byggts mycket de senaste åren, vilket är jättebra, säger Linnéa Eriksson, vice ordförande på Örebro studentkår.

– Samtidigt märker vi att trycket på bostäder är högt så här inför terminsstarten på hösten. Många ringer och är oroliga för att de inte fått boende ännu.

På studentkåren är akutboende ett sätt att hjälpa till. Redan i måndags kunde de hjälpa åtta personer, men man räknar med att det hårda trycket kommer nästa vecka när de flesta studenter kommer till universitetet. Akutboende kan vara en enkel madrass, men det ska finnas möjlighet att laga mat och att sköta sin hygien. Max fram till den 20 oktober ska studenter vara beroende av akutboende, sedan ska det finnas en annan lösning.

– Vi söker hela tiden fler privata hyresvärdar som kan erbjuda akutboende, säger Linnéa Eriksson.
