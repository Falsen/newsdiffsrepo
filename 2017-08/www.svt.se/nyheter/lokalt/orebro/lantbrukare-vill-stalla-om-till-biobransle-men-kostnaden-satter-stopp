Publicerad:20 augusti 2017 13.17Uppdaterad:20 augusti 2017 16.07
SVT Nyheter Örebro
Johannes Weckström

Det är strax dags för omladdning av bränsle i pannan som förser spannmålstork och hus på gården med varmvatten.

Förr vrålade en oljepanna här, men numera är det den dieseldrivna baklastaren som Håkan tar till för att mata in en rundbal med halm i brännkammaren.

Halmen kommer från gårdens egen spannmålsproduktion. Det är en åtgärd av många som har gjorts på gården för att minska klimatavtrycket.

– Miljöfrågorna har alltid intresserat mig. Det är en del i företagandet som vi måste titta på. Det är ett intresse som jag har haft sedan lång tid tillbaka, säger Håkan Wahlstedt.

Han är engagerad i föreningen Odling i balans sedan snart 20 år. En förening som i det konventionella jordbruket verkar för att minska klimatpåverkan. Gården har steg för steg anpassats efter rådande rön med olika åtgärder förutom bytet av värmekälla.

Exempelvis täckta gödselbrunnar, plöjningsfri odling, alternativfoder till grisarna och kantzoner mellan åkermark och vattendrag för att minska utsläpp av kväve och bekämpningsmedel.

Just bränslefrågan följer han som miljöintresserad med extra stort intresse och har nu valt att köra sina maskiner på HVO – vätebehandlade vegetabiliska oljor.

Produkten är ett så kallat ”drop-in”-bränsle. Med det menas att det kan blandas i vanlig fossil diesel, eller helt köra maskinerna på. Men det är än så länge bara ett försök.

– För den här gården skulle det innebära en merkostnad på ungeför 30.000 kronor per år. Det är lite väl mycket pengar för en lantbrukare att betala frivilligt, säger han.

– Jag har gjort det här som ett test för att se om det fungerar bra och det har det gjort, säger Håkan Wahlstedt.

Han tror det är möjligt att få fler lantbrukare att hoppa på tåget och ändra till biobränsle.

- Vi skulle kunna producera en hel del biobränsle på gårdarna, och om man kan visa att det är ekonomiskt fördelaktigt, då kommer många att följa med.

– Vi måste få ett konkurrensneutralt sätt att jobba med de här energifrågorna så att man gynnar det icke fossila på något sätt. Hur man skall göra det vet jag inte, men på något sätt måste vi få bort den fossila energianvändningen och öka bioenergianvändningen, säger Håkan Wahlstedt.
