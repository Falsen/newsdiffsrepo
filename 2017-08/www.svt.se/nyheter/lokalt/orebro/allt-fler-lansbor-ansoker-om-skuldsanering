Allt fler ansöker om att bli skuldfria
Jennie Wahlgren

I november förra året trädde nya skuldsaneringslagar i kraft som bland annat innebär att det går att ansöka på webben och att det efterfrågas färre uppgifter.

Enligt Kronofogden är det i samband med de nya lagarna som den stora ökningen av antalet ansökningar om skuldsanering skett.

Under första halvåret fick myndigheten in 345 ansökningar från Örebro län, jämfört med 146 stycken under samma period förra året.

Även totalt sett i landet skedde det mer än en hundraprocentig ökning av antalet ansökningar under årets första halvår. Ökningen har samtidigt gjort att väntetiderna hos Kronofogden blivit längre och att de som ansöker får vänta allt längre på sina beslut.
