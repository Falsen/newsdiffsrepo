Folkfest i Segersjö när SM i fälttävlan avgörs
Jennie Wahlgren

Totalt ska 80 ekipage delta i fälttävlan som består av grenarna hoppning, terrängritt och dressyr. Redan på fredagen smygstartade tävlingarna i dressyr.

– Segersjödagarna är jättestor i år och SM i fälttävlan större än något år tidigare med runt 80 startade. Det gör att man fått starta redan i dag, säger Birgitta Ekblad, informationsansvarig för evenemanget.

Många svenska ryttare samlas för att tävla och enligt arrangören själv är det stora hemmahoppet Rebecka Tell, som rider för Segersjö Fältrittklubb.

På söndag avslutas tävlingarna med terrängritt.

– Det brukar vara det som lockar mycket folk. Men det här är också mycket mer än en hästtävling, med mässa, saluhall och lokala livsmedelsproducenter, säger Birgitta Ekblad.

Segrare i årets upplaga blev Anna Nilsson på hästen Candy Girl från Tågarportens Ryttarförening.
