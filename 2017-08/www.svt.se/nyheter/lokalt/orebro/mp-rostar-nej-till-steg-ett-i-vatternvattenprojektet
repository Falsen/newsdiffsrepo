Flera kommuner säger nej till steg ett i Vätternvattenprojektet
Jennie Wahlgren

Vätternvattenprojektet skapades för att ansluta åtta kommuner som ska ta sitt dricksvatten från Vättern. Men när den första fasen inleds med bolagsbildning råder det politisk osäkerhet i frågan i flera kommuner.

På fredagen meddelade kommunstyrelsens ordförande i Nora, Solveig Oscarsson (S),  att hon kommer att föreslå att kommunen inte går in i bolaget Vätternvatten AB.

Hon får stöd av kollegan i Lindesberg, Irja Gustavsson (S) som tänker göra samma sak i sin kommun.

– Vi behöver utreda alternativ, skriver båda ordförande i ett pressmeddelande. Lindesberg och Nora kommuner väljer en fördjupning i frågan för att kunna ta ställning till ett framtida gemensamt åtagande.

LÄS MER: Klart för fyra mil lång dricksvattenledning

Flera partier i de båda kommunerna har gått ut och stöttar förslaget att inte gå in i bolaget.

– Det är inget beslut vi kan hasta fram, säger Miljöpartiets ordförande Jasmine Ivarsson i Nora som vill att en lokal utredning görs. Vi känner att vi måste avvakta den utredning som kommer igång, med de lokala förutsättningarna.

Även Centern tänker rösta nej till bolagsbildningen enligt na.se

– Det är ekonomin som avgjort, säger Jonas Kleber och Helena Vilhelmsson (C) till tidningen.

Kan förorda projektet senare

Det är alltså Fas 1 av Vätternvattenprojektet, själva bolagsbildningen, som de politiska företrädarna sätter sig emot.

Om de däremot kommer förorda projektet i slutänden kan de inte ge svar på i dagsläget.
