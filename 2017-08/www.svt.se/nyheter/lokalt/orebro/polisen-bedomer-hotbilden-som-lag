Prideparaden – Polisen bedömer hotnivån som låg
Åsa Svennebäck

På lördag kväll samlas tusentals personer för att delta i en traditionella Prideparaden genom centrala Örebro. Något som föranlett extra säkerhetsarbete – men inte främst på grund av att det handlar om Pride.

– Läget i världen är ju sådant att vi ser över säkerheten eftersom det handlar om stora folksamlingar, säger Annika Laestadius, chef för lokalpolisområde Örebro. Arrangören är formellt ansvarig för säkerheten och vi har samarbetat kring den här frågan.

Bland annat kommer det därför att finnas synliga hinder utefter paradrutten som ska förhindra att fordon tar sig in i folkmassan. Men mer vill Annika Laestadius inte säga – av säkerhetsskäl.

Men i grunden bedömer polisen att hotnivån kring arrangemanget är låg.

– Vi har extrapersonal som arbetar för att det inte ska bli några störningar, säger Annika Laestadius men vi gör bedömningen att det är väldigt liten risk.

Polismyndigheten kommer också att ha representanter som inte arbetar utan deltar i Prideparaden för att visa sitt stöd.

– Jag har tidigare år själv deltagit och det har varit en härlig stämning och varit väldigt lugnt, avslutar Annika Laestadius.
