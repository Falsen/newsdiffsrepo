SOS Alarm: ”Borde ha kontaktat jouren”
Jennie Wahlgren

När butiksägaren larmade om att en man som mådde dåligt befann sig inne på en toalett i Askerunds kommun och inte kunde komma ut, ringde han båda de journummer som står uppskrivna på en skylt vid toaletten.

– Vi har olika typer av jourtjänster och avtal och när det här första samtalet kommer in är det på fel journummer. I det här läget hänvisade vi till polisen, säger Linda Bengtsson, som är presschef på SOS Alarm.

– Sen finns det ett annat nummer man kan ringa, till kommunens fastighetsjour, där är det ett avtal med SOS alarm, det är här det blir ett missförstånd mellan den som svarar och den som ringer in.

Enligt Linda Bengtsson uppstod ett missförstånd när samma operatör svarar igen.

– Där borde SOS ha skapat ett ärende och dokumenterat och informerat jouren i Askersunds kommuns fastigheter.

Hur ser ni på missförståndet?

– Det är självklart inte bra när det blir missförstånd, tyvärr är det något som händer i bland. Vi gör tusentals bedömningar när personer ringer in och har behov, det här är vårt ansvar att se till att behovet överensstämmer med avtal vi har beroende på hur vi ska agera.

Hon säger också att SOS Alarm i dag inte har några instruktioner från kommunen om hanteringen av larmen från offentliga toaletter. Men att de självkart skulle ha informerat kommunens jour.

Gör ni några åtgärder nu?

– Absolut, vi har en dialog med Askersunds kommun om hur vi ska hantera larmen, vi har också gått igenom ärendet och händelseförloppet med alla inblandade.
