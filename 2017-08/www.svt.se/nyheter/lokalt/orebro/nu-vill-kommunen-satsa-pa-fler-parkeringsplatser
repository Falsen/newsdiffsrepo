Nu vill kommunen satsa på fler parkeringsplatser
Åsa Svennebäck

Örebro kommun har provat olika metoder för att komma till rätta med problemet med parkeringsplatser i staden utom egentligen en sak – att bygga fler.

Det kan komma att ändras i och med ett nytt förslag från de styrande politikerna i Socialdemokraterna, Centern och Kristdemokraterna om att bygga kommunala parkeringshus på flera platser i Örebro, enligt P4 Örebro.

Planen är att bilda ett kommunalt parkeringsbolag som ska bygga flera parkeringshus i staden och på nybyggda områden.

– Det övergripande syftet är att underlätta parkering helt enkelt för vi kommer inte ha plats för bilarna om vi inte bygger parkeringshus som är effektiva. Och effektiva parkeringshus ska gärna vara stora, det säger kommunalråd Björn Sundin (S).

Oppositionsrådet Anders Åhrlin (M) tror inte att förslaget är så bra som det låter.

– Jag tror inte att socialdemokraternas ambitioner är att göra det enkelt att ha en bil, utan jag tror att de vill försvåra för det i någon form av politiskt syfte.
