Riksväg 51 fick stängas av efter trafikolycka
Åsa Svennebäck

18:20 kallades räddningstjänsten till Kvarntorpsronellen på riksväg 51 efter att en personbil kört av vägen och kört in i en lyktstolpe.

– Det är oklart hur bilen har hamnat i diket, säger inre befäl Kenneth Cederström på Nerikes Brandkår. Just nu är fokus på att hjälpa föraren i bilen.

Under tiden som ambulanspersonal arbetar kommer vägen att vara avstängd i östlig riktning medan det går bra att passera i västlig riktning.

– Vi får se hur lång tid det tar att bärga bilen men just nu står den inte i vägen för trafiken, avslutar Kenneth Cederström.

Enligt polisen var föraren en 87-årig man. Han fördes till USÖ i ambulans. Skadeläget är oklart.

Vid 19:20 meddelade Trafikverket att det åter var full framkomlighet på platsen.
