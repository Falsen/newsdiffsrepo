Axel Kjäll tar klivet fram som huvudtränare
Åsa Svennebäck

På onsdagen presenterade ÖSK sin nye huvudtränare. Inte så överraskande väljer klubben att låta assisterande tränaren Axel Kjäll ta över ansvaret för det allsvenska laget.

Tränarbytet kommer att ske så fort som möjligt.

– Det kommer att bli bäst för alla, säger Simon Åström, VD i ÖSK fotboll. Det vill även nuvarande tränare Alexander Axén.

Förre huvudtränaren stannar bara veckan ut. Sen tar Axel Kjäll över.

– Skulle det behövas har Alexander Axén sagt att han kan stötta, men vi får se hur det blir.

Men även om många spått att Axel Kjäll skulle ta över laget har valet föregåtts av en gedigen rekryteringsvända.

– Vi har dels undersökt vilka tränare som finns på marknaden och även gjort flera intervjuer. Men den som bäst levde upp till kravspecifikationen var Axel Kjäll, säger Simon Åström.

Axel Kjäll beskrivs som den nya generationens tränare med gedigen utbildning som vill utveckla både sig själv och spelarna med en tydlig metodik och analys på hur man arbetar.

– Det var väldigt många fina ord och komplimanger, säger Axel Kjäll! Jag är mycket glad och stolt över att sitta här. Dels för att jag själv varit verksam här i många år men också för att det finns många duktiga personer som jobbar runt laget, både på planen och på kontoret.
