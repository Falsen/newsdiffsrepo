Musik- och filmfestivalen bygger ut med arena för kreativitet
Åsa Svennebäck

För åttonde året i rad startar festivalen Live at Heart som från och med i år inte bara handlar om musik och film. Nu kompletteras evenemaget med en tredje del – Live at Heart Creative.

TV: Se hela inslaget

– Live at Heart växer som mötesplats och nu vill vi sätta fokus på idéer för framtiden, säger Åke Lundström, VD för Live at Heart. Med så här många kreativa och innovativa människor på plats behöver vi göra utrymme för människor att lyssna på varandra. Det kommer att skapa nya idéer, vilket kan leda till nya lösningar och företag.

Rent praktiskt handlar det bland annat om att det i programmet också kommer att erbjudas Kids Hack där barn provar programmering, robotvisning med Örebro universitet, meetups med olika IT-företag och en investeringsdag där entreprenörer möter investerare.

– Satsningen på Live at Heart Creative är superkul och helt i linje med vår fortsatta satsning på att få fler kreativa startupföretag, säger Niclas Molinder på Creative House. Vi tror också starkt på att hitta nya former för samarbeten och det känns spännande att få göra det här tillsammans med Live at Heart.
