Legendarisk skate-tävling lever igen
Åsa Svennebäck

På lördagen var det dags för tävlingsomgångerna i Millencolin open. Skateboardtävlingen genomfördes första gången 2002 då Örebrobandet Millencolin firade 10-årsjubileum.

Tävlingarna genomfördes på Brädcentralen i Örebro fram till 2010 då de helt enkelt växte ur lokalerna och lades i träda.

Beslutet att blåsa liv i tävlingen igen kommer efter anläggningen av den nya skateboardparken i Örebro. Och beskedet har tagits emot med jubel.

Daniel Nätterdal på föreningen Örebro skateboard har varit med sen starten och är arrangör av årets upplaga.

– Det här är något som Skateboardsverige har längtat efter! När Millencolin la upp ett Facebookklipp på hemsidan om att tävlingen var tillbaka blev det 30.000 visningar på en kvart! säger han till na.se.

Men lika många som kommer för att se tävlingarna kommer också för att hänga och träffa andra skejtare på flera olika platser i stan.

– Det är det som är unikt med tävlingen, säger Erik Ohlsson, gitarrist i Millencolin. Annars är det ofta bara de som tävlar som dyker upp, här är det många som kommer för gemenskapen och stämningen.

Tävlingarna genomförs i junior-, dam- och seniorklasser. Eventet pågår under fyra dagar.
