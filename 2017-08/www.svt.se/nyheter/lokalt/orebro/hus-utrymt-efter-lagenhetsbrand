Hus utrymt efter lägenhetsbrand
Louise Gustavsson

Klockan var nästan halv ett då larm om brand inkom till polis och räddningstjänst. När räddningstjänst anlände till platsen var det stor rökutveckling från lägenheten ut i trapphuset, men efter en halvtimme kunde räddningstjänsten konstatera att det inte fanns några personer i lägenheten som brann eller intilliggande.

Enligt polisen ska branden ha startat i vardagsrummet i lägenheten, men hur den startade är ännu oklart. Ägaren till lägenheten var inte på plats.

Polisen har spärrat av lägenheten för en brottsplatsundersökning och en anmälan om allmänfarlig vårdslöshet är upprättad.

Krisgruppen POSOM, psykiskt och socialt omhändertagande vid stora olyckor och katastrofer, aktiverades i samband med branden, men behövde inte ingripa. Alla boende i de rökdrabbade lägenheterna kunde själva hitta nya bostäder för natten.
