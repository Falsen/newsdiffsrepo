Satsning mot olovliga skyltar
Cathrine Gustavsson

Med fler tillståndshandläggare anställda, har kommunen kunnat beta av gamla ärenden och kan nu i stället göra speciella satsningar inom olika områden.

TV: Se hela inslaget

– Just nu har vi en drive när det gäller skyltar, säger Carina Toro Hartman (S), byggnadsnämndens ordförande.

Att det är just skyltar efter vägarna som hamnat överst på agendan handlar både om trafiksäkerhet och om att inte få alla vägrenar överfulla med skyltar.

Det krävs tillstånd för att få sätta upp reklam och informationsskyltar. Det söks hos Trafikverket, kommunen eller länsstyrelsen, och vilken motpart som är aktuell beror på i vilket område man vill sätta upp sin skylt.

I tre av de aktuella ärenden som nu kommer upp på byggnadsnämndens sammanträde är det företaget Svensk släpvagnsreklam som är aktuellt. Företaget finns över hela Sverige och på sin hemsida skriver man att kunderna inte behöver söka tillstånd eller bygglov.

Hans Norling  är styrelseledamot och aktiv i bolaget. När SVT Örebro söker honom för en kommentar vill han inte svara på några frågor runt de skyltar företaget har sin företagslogga på, och som blivit ärenden i byggnadsnämnden.

– Vi tror att vi genom att hela tiden vara på, vara besvärliga och utdöma viten ska få företagen att förstå att de inte ska sätta upp skyltar där de inte ska vara, säger Carina Toro Hartman.
