Inför Indianernas ödesmatch: ”Tror vi har chans att vinna”
Axel Brantemo

Efter en säsong som kantats av interna bråk, dålig ekonomi och ett flertal skador tar nu speedwayklubben Indianerna emot Vetlanda, hemma på Sannahed. Det är en viktig match för klubben som måste vinna, annars riskerar de sin plats i Elitserien.

– Helst vill man inte ha de tankarna. Vi kämpar för att vara kvar naturligtvis, men åker vi ut får vi ta nya tag helt enkelt, säger Mikael Bertilsson som är ny ordförande för klubben sedan i mars.

Under året har Indianerna drabbats av flera skador. Inför nästa år är det viktigt att få en kontinuitet i förarna, enligt Mikael Bertilsson.

– Vi ska försöka ha samma förare kvar så långt det går. Men så många skador som vi har drabbats av i år vill vi så klart komma bort ifrån, säger han.

Indianerna är en viktig klubb för Kumlaborna. Trots förutsättningarna hoppas de flesta att laget ska kamma hem vinsten nu ikväll.

– Jag tror indianerna vinner. Jag tror inte att de åker ur elitserien, säger Bertil Sjöqvist.

– Indianerna vinner såklart. Jag hoppas inte att de åker ut. Jag tror på dem, säger Sandra Johansson.

Den inbitna supportern William Henriksson är mer skeptiskt inställd till kvällens match.

– Jag tror det blir en väldigt tuff match och jag tror vi kommer förlora som det ser ut nu, särskilt med skadeläget. Hade vi varit hela och rena tror jag att det hade blivit en väldigt jämn match, säger han.
