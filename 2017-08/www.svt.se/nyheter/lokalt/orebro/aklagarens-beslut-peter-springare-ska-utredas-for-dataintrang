Åklagarens beslut: Polisen Peter Springare ska utredas för dataintrång
Johan Pisoni

Bakgrunden till att Polismyndigheten har upprättat en anmälan mot polismannen Peter Springare är att han i februari i år skrivit en debattartikel i Nerikes allehanda. I artikeln berättade Springare att han sammanställt egen statistik med hjälp av polisens databaser.

– Man har anmält honom eftersom att man misstänker att han har gjort slagningar som han inte varit behörig att göra, sade Lena Lithner, chefsåklagare på särskilda åklagarkammaren, när hon fick ärendet på sitt bord i slutet av februari.

Under tiden som passerat sedan anmälan gjordes har polismyndigheten försett åklagaren med ett bevismaterial som ska styrka att ett brott kan ha begåtts.

Nu har Lena Lithner bedömt bevismaterialet och anser att det finns anledning att gå vidare med ärendet.

– Jag har beslutat att inleda en förundersökning, bekräftar Lena Lithner för SVT Nyheter Örebro under måndagen.

– I övrigt har jag inte någon kommentar att lämna på grund av förundersökningssekretss, skriver hon i ett mejl.

Läs mer: Polisen förklarar – därför anmälde vi Peter Springare

SVT Nyheter Örebro söker Peter Springare för en kommentar.
