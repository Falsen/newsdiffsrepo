Man dog på offentlig toalett – ingen agerade på larmet
Åsa Svennebäck

Den 19 augusti gick larmet på en offentlig toalett i Askersunds hamn. En butiksägare i närheten hade nyckel till en första dörr men in till toaletten var det låst.

Butiksägaren bultade på dörren och fick svar av en man som sluddrade men lyckades förmedla att han hade ont i magen.

Efter det började butiksägaren jaga efter någon som kunde hjälpa till att öppna dörren, något som P4 Örebro varit först att rapportera om.

Enligt en rapport som SVT Örebro tagit del av gick det första samtalet gick till kommunens journummer som i sin tur kopplade vidare till SOS Alarm. Där svarade operatören att det inte ingick i jourens uppgifter att öppna offentliga toaletter.

På polisen krävde man besked om huruvida läget var akut och då butiksägaren inte kunde avgöra det meddelade polisen att det inte var deras uppgift att öppna dörren.

Bröt upp dörren

En och en halv timma efter att larmet gått fick butiksägaren syn på ambulanspersonal som stannat för att köpa glass. Tillsammans bröt de upp toalettdörren och fann en livlös man innanför.

Trots upplivningsförsök gick mannens liv inte att rädda.

Kommunen har gjort en utredning av händelsen och har förtydligat för de butiksägare som finns i närheten av toaletten vilka nummer som ska ringas i olika situationer.

Man ska också gå igenom vilka toaletter som utrustats med larm.

På SOS Alarm har man också stramat upp rutinerna efter det inträffade.
