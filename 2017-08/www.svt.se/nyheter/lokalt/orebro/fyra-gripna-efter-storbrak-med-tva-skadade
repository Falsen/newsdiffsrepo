Publicerad:20 augusti 2017 00.12Uppdaterad:20 augusti 2017 09.05
SVT Nyheter Örebro
Johan Pisoni

Larmen från allmänheten började strömma in till SOS Alarm vid 21.30 under lördagskvällen. Oroliga medborgare rapporterade att en stor grupp, som uppfattades bestå av ett femtiotal personer, deltog i ett bråk på Skrantatorget i Karlskoga.

– Vi har en teori om vad som orsakat den här situationen, men det är tyvärr inget jag kan gå ut med i nuläget, säger Johan Wallenius, vakthavande befäl på polisen i Örebro.

Två personer stickskadades i bråket men lyckades på egen hand ta sig till sjukhus för vård.

Den ena personen, en man i 30-årsåldern, vårdas på Karlskoga lasarett för lindriga skador. Den andra personen, en man i 50-årsåldern, vårdas för allvarliga skador på Universitetssjukhuset i Örebro.

– Vi grep fyra personer redan i går kväll. Efter förhör i natt har nu samtliga fyra anhållits, berättar Johan Wallenius.

De misstänkta är i åldrarna 22-23 och misstänkta för försök till mord samt grov misshandel.

Polisen har genomfört en teknisk undersökning av brottsplatsen samt hållit förhör med vittnen till händelsen.
