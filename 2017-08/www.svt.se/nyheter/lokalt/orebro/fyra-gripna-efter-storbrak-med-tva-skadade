Publicerad:20 augusti 2017 00.12Uppdaterad:20 augusti 2017 04.55
SVT Nyheter Örebro
TT

Fyra män i yngre 20-årsåldern har anhållits misstänkta för mordförsök och grov misshandel efter ett stort bråk i Karlskoga under lördagskvällen. Två män har skadats, varav en allvarligt.

– Det kom in som ett större bråk med ett 50-tal inblandade på Skranta torg. När vi kommer dit var det lugnt, men två målsäganden hade tagit sig till sjukhus, säger Jens auf der Heide, vakthavande befäl vid polisregion Bergslagen, till TT.

En man i 50-årsåldern är allvarligt skadad och en man i 30-årsåldern har lindrigare skador. Båda har skadats med någon form av stickvapen, enligt polisen.

De två ska själva ha tagit sig till sjukhus med bil.

Bakgrunden till bråket vid halv tio på lördagskvällen är oklar. Polisen ska förhöra de misstänkta och vittnen som var på plats, samt genomföra en teknisk undersökning av platsen.
