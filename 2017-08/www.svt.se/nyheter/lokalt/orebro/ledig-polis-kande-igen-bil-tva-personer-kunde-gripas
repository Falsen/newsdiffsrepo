Tjuvar ertappades med stöldgods – lurade äldre kvinna
Louise Gustavsson

Det hela började under gårdagseftermiddagen i Fellingsbro, där en äldre kvinna anmälde att hon blivit lurad och bestulen. En kvinna hade ringt upp henne och sagt att hon var från vårdcentralen och att de skulle besöka kvinnan senare under dagen.

När de kom var det en man och en kvinna och efter deras besök i bostaden upptäckte den äldre kvinnan att hennes väska, smycken och smyckeskrin var borta. Polisen larmades dit och i samband med det inkom uppgifter om en misstänkt bil i området.

Långt senare, strax före klockan tolv, fick en ledig polis syn på en bil som kunde vara den misstänka bilen från eftermiddagen. En patrull stoppade bilen som visade sig innehålla stöldgods, bland annat den äldre kvinnans plånbok.

De två personerna i bilen, en man och en kvinna, greps och anhölls senare under natten. Bilen är tagen i beslag.
