Misstänkt för våldtäktsförsök mot barn polisanmäls av tidigare arbetsgivare
Åsa Svennebäck

Den 27-årige man som misstänks för grovt våldtäktsförsök mot en 9-årig flicka i slutet av juli i Örebro har polisanmälts av sin tidigare arbetsgivare.

Mannen som har jobbat inom vården i Örebro län anmäldes efter att han haft ”otillbörlig” kontakt med en patient.

– Han har kontaktat patienten på sociala medier och skickat bilder av sexuell natur, säger en representant för arbetsgivaren. Patienten tog mycket illa vid sig av det som hände.

27-åringen ska ha nekat till det inträffade men fick ändå avsluta sin dåvarande anställning.

Händelsen ska ha inträffat i januari 2017 vilket ledde till en utredning och senare polisanmälan och IVO-anmälan.

– Vi kommer inte själva längre i det här ärendet och väljer därför att lämna över till polis och andra myndigheter.
