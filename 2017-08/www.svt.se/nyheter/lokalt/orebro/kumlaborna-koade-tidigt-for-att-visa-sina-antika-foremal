Långa köer när antika föremål ska värderas
Jennie Wahlgren

Klockan 12.00 öppnar dörrarna till biblioteket i Kumla där TV-inspelningen av SVT:s Antikrundan ska ta plats.

Men redan klockan 07.00 på morgonen började kön bildas och ett par hundra förväntansfulla personer väntar under förmiddagen på att få sina föremål värderade.

TV: Se ett längre inslag från inspelningen av antikrundan

Ingmarie Wiggh och Elisabeth Petersson står först i kön. Med sig har de smycken, en staty och en liten burk. Och äggmackor, för att hålla energin uppe.

En som också köat från tidig morgon är Lena Eliasson, som fick träffa Antikrundans expert redan i kön för att visa upp de förmål hon har med sig. Även SVT Örebros reporter fick en pratstund med henne.

– Jag har vintagekläder, två klänningar som min mamma haft.

Vet du hur gamla de är?

– Tidigt 70-tal är min gissning.

Enligt Sune Valgren, näringslivsutvecklare i Kumla kommun, betyder det mycket för kommunen att Antikrundan kommer på besök.

– Antikrundan är ett av de stora dragplåstren vad gäller tittarsiffror. Vi tycker det är jättetrevligt att de kommer till Kumla. Både att tusen personer kommer hit i dag, och att vi kan skapa intresse för Kumla som ett trevligt besöksmål.

Kommunstyrelsens ordförande, Katarina Hansson (S) instämmer även hon i att det är viktigt för kommunen.

– Vi får en timme på bästa sändningstid där Kumla syns. Det är också spännande att få visa att vi kan ta emot den här typen av event i vår kommun och det är spännande att många reser till Kumla för att visa upp sina antika föremål. Det spelar roll för båda restauranger och handel, säger hon.
