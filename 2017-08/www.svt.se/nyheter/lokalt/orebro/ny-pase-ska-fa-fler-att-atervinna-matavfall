Ny påse ska få fler att återvinna matavfall
Jennie Wahlgren

Enligt Örebro kommun uppger många av de invånare som inte sorterar matavfallet att påsarna som används för matavfall läcker. Därför ska kommunen nu se över hur påsarna kan förbättras.

På tisdag i veckan ska kommunstyrelsen ta beslut om att genomföra en så kallad innovationsuppghandling av en ny typ av matavfallspåse, alltså upphandling av en produkt som ännu inte finns.

Men redan 2015 provade kommunen att erbjuda starkare kompostpåsar, det rapporterar P4 Örebro. Den gången visade det sig att den nya påsen blev alldeles för dyr, tre gånger så dyr som den bruna påsen. Därför bestämde kommunen att behålla den billigare påsen.

Kommunens krav i upphandlingen den här gången är att påsen ska vara nedbrytbar och ingå i ett kretslopp som återför näringen till jordbruksmark. Kommunalrådet Lennart Bondeson (KD) säger i ett pressmeddelandet att detta är ett led i kommunens klimatarbete, som bidrar till att nå målen.

– Vi kommer få fram en ny påse för matavfall som gör att mer matavfall återvinns. En påse med högre kvalitet för matavfall bidrar även till att minska risken för angrepp av flugor och skadedjur. Det ska vara lätt att göra rätt, säger Lennart Bondeson (KD) kommunalråd.
