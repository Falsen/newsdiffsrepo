Rekordmånga fall av TBE – men länet förskonat
Monika Bruhn

Vi har varit ganska förskonade från den fästingburna sjukdomen TBE i vårt län. Hittills i år har 4 fall rapporterats in och det är främst i de södra delarna där man blivit smittad.

Det enda skyddet mot sjukdomen är att vaccinera sig.

– Det är ett bra vaccin men inget vaccin är hundraprocentigt säkert. Så trots att man är vaccinerad kan man få sjukdomen, säger Hans Fredlund smittskyddsläkare vid universitetssjukhuset i Örebro.

För att få ett bra skydd måste man ta flera sprutor första omgången och sedan fylla på efter några år. Och varje spruta kostar flera hundra kronor som man får betala själv.

Det har diskuterats om TBE-vaccination ska vara gratis men eftersom det är så individuellt hur mycket man är ute i skog och mark och riskerar att få fästingbett så är det inte aktuellt.

Det kan vara svårt att till en början upptäcka att man har blivit smittad.

– Oftast får man en liten feberperiod som man inte tänker så mycket på. Men i nästa steg får man hög feber, man blir förvirrad och man kan få förlamningar. Då blir man riktigt sjuk och det är ingen tvekan om att man söker sjukvården, berättar Hans Fredlund.

Även om det kan ta lång tid att bli frisk från TBE så kan man inte få sjukdomen igen, enligt Hans Fredlund.
