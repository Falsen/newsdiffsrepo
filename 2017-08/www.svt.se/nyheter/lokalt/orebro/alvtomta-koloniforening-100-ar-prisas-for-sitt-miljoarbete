Publicerad:19 augusti 2017 13.48Uppdaterad:19 augusti 2017 14.05
Älvtomta koloniförening 100 år – prisas för sitt miljöarbete
Johan Pisoni

Den 17 augusti 1917 bildades föreningen Älvtomta koloniförening i Örebro. I samband med 100-års firandet under lördagen kommer föreningen även tilldelas koloniträdgårdsförbundets bronspris i miljödiplomering.

– Vi är jättestolta över det här priset och har jobbat i sex år för att få det, berättar föreningens ordförande Eva Skaug.

Priset har föreningen fått tack vare att man bland annat enbart använder ekologisk jord och odlar ekologisk mat. Att alla odlare har en egen kompost och att man inte använder någon el på området förutom i klubbstugan.

Firandet under lördagen bjuder på allt från chokladhjul till tipspromenad, biodling, fika och uppträdanden. Och så en massa tid att rekognosera i trädgårdarna, förstås.

Varför tycker du så mycket om att ha en kolonilott?

– Det handlar mycket om social gemenskap men också om friskvård och om att få odla giftfritt. Att påta i trädgården är både fysisk och psykisk träning som ger livsglädje, säger hon.

Är det populärt även för unga personer att odla i dag?

– Ja, vi ser ett generationsskifte. Det ligger i tiden att värna om vårt arv och vår jord. Det här är avkoppling i den allt mer stressade vardagen, säger Eva Skaug.
