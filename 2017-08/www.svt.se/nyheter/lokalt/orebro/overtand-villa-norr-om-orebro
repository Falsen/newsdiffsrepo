Övertänd villa norr om Örebro
Åsa Svennebäck

Strax efter klockan elva på fredagsförmiddagen fick Räddningstjänsten i Örebro rycka ut till Ekersby norr om Örebro.

– Det är en villa som brinner och jag har precis fått besked om att det inte går att rädda den, säger inre befäl på Nerikes Brandkår Bosse Johansson.

Enligt uppgift från grannarna som ringde in larmet ska det inte finnas några människor i huset.

En räddningsstyrka på tolv man arbetar nu med att skydda intilliggande byggnader på tomten.

– Det finns flera som ligger nära huset, konstaterar Bosse Johansson.

Styrkan som arbetar på plats har begärt förstärkning i form av en tankbil från Garphyttan.

– I övrigt har räddningsledaren inte begärt något extra, så vi tror att styrkan som är på plats ska klara branden.

Vid klockan ett brinner det fortfarande i villan.

– Vi låter det brinna under kontrollerade former, men spridningsrisken är inte lika stor längre. Vi har lyckats skydda byggnaderna intill, säger Bosse Johansson.

Villan kommer dock att rasa samman på grund av branden och då finns risk för gnistregn.

– Då ökar spridningsrisken igen, så vi behåller folk på plats för att kunna agera när det händer.
