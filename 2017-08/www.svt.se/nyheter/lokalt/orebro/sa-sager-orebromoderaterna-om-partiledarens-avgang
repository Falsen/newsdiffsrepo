Så säger Örebromoderaterna om partiledarens avgång
Åsa Svennebäck

Vid en presskonferens på fredagen kom beskedet om att Anna Kinberg Batra lämnar uppraget som partiledare för Moderaterna.

– Förutsättningarna finns inte längre för att göra jobbet, sammanfattade hon i slutet av sitt anförande där hon också riktade intern kritik mot partiet för att ha ägnat sig åt ”självskadebeteende”.

– Om vi moderater inte själva tror på vår politik, hur ska vi då kunna locka nya väljare? sa hon på presskonferensen.

Samtidigt la Anna Kinberg Batra en del av partiets nedgång på sig själv:

– Jag är inte nöjd som läget är nu, jag är inte heller nöjd med hur jag har löst uppgiften hittills.

Såhär kommenterar företrädare för partiet i länet avgången:

– Jag tycker det för det första är oerhört tråkigt, speciellt för Anna som person. Jag tror hon har mycket kvar att ge inom politiken, men till slut blev det en ohållbar situation.

– Nu måste vi jobba framåt för att förtjäna väljarnas förtoende. Jag tillhörde dom i länet som förordnade att Anna Kinberg Batra skulle vara kvar över valet och att vi sedan eventuellt skulle valt en ny partiledare.

Ola Karlsson, oppositionsråd Region Örebro län (M)

– Hon ger en väldigt bra beskrivning vad Moderaterna gått igenom. Hon har lett ett förnyelsearbete som varit helt nödvändigt och väldigt viktigt. Men till slut har hon hamnat i en nästan omöjlig sits. Det är svårt att efterträda en statsminister, en framgångsrik sådan, i det turbulenta läge som partiet hamnat i.

Ola Karlsson är också kritisk till hur processen som lett fram till Anna Kinberg Batras avgång skötts.

– Inom partiet ska vi inte skära halsen av varandra. Nu måste vi komma tillbaka i ett läge där vi diskuterar Sveriges utmaningar och problem och hur vi kan lösa dem.

Anders Åhrlin, oppositionsråd Örebro kommun och länsordförande för Moderaterna

– Det här visar vilken stor politiker Anna Kinberg Batra är – som tar det yttersta ansvaret. Jag hoppas innerligt att hon fortsätter inom toppolitiken.

–  Nu kan vi börja bygga nytt steg för steg och jag tror att det blir en nystart inför nästa val. Det kommer att hjälpa den nedgång vi haft. Samtidigt ska man vara medveten om att det inte finns några snabba fix som löser alla problem. Jag vill också se att man tänker långsiktigt i valet av ny partiordförande.
