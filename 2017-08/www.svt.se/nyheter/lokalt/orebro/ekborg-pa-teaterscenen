Anders Ekborg intar scenen på Örebro länsteater
Cathrine Gustavsson

Petra Weckström, vd för Örebro länsteater, berättar att man nu är i full gång med flera av de föreställningar som kommer att visas det kommande teateråret.

– Vi har en mycket spännande säsong framför oss.

På torsdagen presenterades de fyra uppsättningar som ingår i teaterabonnemanget.

– Vi har tänkt flera år på att det är val hösten 2018 med många ödesfrågor för mänskligheten. Vi klarar inte med att vara dagsaktuella och hänga med i politiska utspel, men vi kan berätta om människor som skapat vårt samhälle och vad de kämpat för, säger Michael Cocke, som är konstnärlig ledare.

TV: se hela inslaget här

En stor satsning är den nyskrivna musikalen Bläck eller blod, där Anders Ekborg har en av de bärande rollerna. På torsdagen var han på plats vid teatern för att bjuda på ett smakprov, i sin roll som Rutger Macklean.

– Han var en väldigt modern person, fast att vi talar om tiden för franska revolutionen. Han ville införa de idealen i Sverige också, frihet, jämlikhet och broderskap, säger Anders Ekborg, som ser fram emot att spendera en hel del tid i Örebro framöver.

– Jag har inte varit på teatern här innan, men det är väldigt fint med slottet här utanför. Det ska bli kul att bo här ett tag.

Vad tror du om musikalen, vad är din känsla?

– Det är så tidigt men det är väldigt nyskapande eftersom alla skådespelare, utom jag, spelar instrument. De ska spela både sitt instrument och vara i rollen.
