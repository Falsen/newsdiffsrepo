Länstrafikens svar på kritiken om busskaoset: ”Har varit några småfel”
Johan Pisoni

Mats Gunnarsson (MP) är ordförande i Länstrafikens styrelse och anser att skolskjutsarna över lag har fungerat väl.

– Det har varit några småfel, men skolorna kom igång som de skulle och barnen kom både dit och hem vad jag förstår, säger han.

Men vad säger du till de barn och föräldrar som anser att det här har skötts dåligt?

– Det är jättetråkigt att det blev som det blev, men det är inte så många elever som har drabbats, säger han.

Han säger att kommunen och Länstrafiken framöver kommer ha ett mer nära samarbete för att undvika att liknande situationer uppstår igen.

– Kommunen har satt reglerna och vi har sedan tillämpat dem. Vi har helt enkelt haft olika förväntningar utifrån tidigare samarbete, förklarar Mats Gunnarsson.

Gunnarssons förhoppningar är att det som ännu inte fungerat ska vara åtgärdat inom kort.

– Vi upplever att det går åt rätt håll och att alla pusselbitar snart ska vara på plats, säger Mats Gunnarsson.
