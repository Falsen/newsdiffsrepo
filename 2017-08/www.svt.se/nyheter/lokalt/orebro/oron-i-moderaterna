M i Örebro gör en kovändning – kräver Kinberg Batras avgång
Åsa Svennebäck

Under onsdagen genomförde SVT Örebro en rundringning till några av de tunga namnen inom moderaterna i länet. Då visade det sig att kommunpolitikerna Oskar Svärd i Kumla, Anders Åhrlin i Örebro och Tony Ring i Karlskoga hade fullt förtroende för partiledare Anna Kinberg Batra.

Men efter att ha suttit i möte under morgonen gör moderaterna i länet en kovändning.

LÄS MER: Kravet på Batras avgång växer – flera länsdistrikt eniga

– Vi har omprövat vårt förtroende för Anna Kinberg Batra som partiordförande, säger förbundsordförande Anders Åhrlin (M). Vi kommer att ansluta oss till kraven på hennes avgång.

Örebro blir därmed det sjätte distriktet som öppet uttalar sin misstro mot partiledaren.

Enligt Åhrlin har Kinberg Batra inte lyckats att ”ta vanliga människor i försvar” mot socialdemokraterna.

– Hallsberg är den enda föreningen som har sagt att man vill att Kinberg Batra är kvar, övriga avvaktar eller har uttryckt att man inte har förtroende för den sittande partiledaren.

Någon annan kandidat har moderaterna i länet inte tagit ställning till.

– Nu vill vi att det ska inledas en process så att vi kan hitta en ny ledare så att vi kan vinna valet nästa år.

Samtidigt säger Anders Åhrlin att han inte är nöjd med den ”process som pågått de senaste dagarna kring den här frågan”. Så sent som igår uttalade han själv sitt förtroende för Anna Kinberg Batra.

– Men det finns en tydlig majoritet bland medlemmarna där man vill se en annan partiledare. Nu ser vi fram emot en demokratisk process där vi får ta fram en annan partiledare.

Om åtta länsförbund enas kring frågan om en ny partiledare så kan man tillsammans begära en extrastämma där en ny partiledare kan väljas.
