BIK Karlskoga får mer pengar av kommunen
Åsa Svennebäck

Enligt ett tidigare avtal mellan BIK Karlskoga och Karlskoga kommun får klubben 1.25 miljoner per säsong och år i ekonomiskt stöd.

Beslutet i kommunstyrelsen innebär att stödet höjs med 330.000 kronor per år. Det innebär att klubben sammanlagt får nästan 1,6 miljoner om året i kommunalt stöd.

Avtalet gäller fram till 2020 och pengarna betalas ut mot att kommunen får exponering på nya digitala ytor i arenan. Kravet är också att minst 50.000 kronor av det totala stödet ska gå till flick- och damhockeyn.

Enligt underlaget som lades fram vid kommunstyrelsen på tisdagen är syftet att ge BIK Karlskoga förbättrade möjligheter att nå SHL.

Därmed ska också kommunen få positiv exponering.

BIK Karlskoga tog sånär klivet upp i SHL under 2016 men fick se sig besegrade av Rögle i SHL-kvalet.
