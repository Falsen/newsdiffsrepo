Efter elva år kliver Sofia ut ur tv-rutan
Jennie Wahlgren

Efter 11 år som anställd på SVT Nyheter Örebro tar programledaren Sofia Sjöström klivet ut ur TV-studion. På fredag gör hon sin sista sändning som programledare på SVT, innan hon tillträder sin nya tjänst på Örebro kommun.

– Men jag ska fortsätta jobba för örebroarna. Jag har fått uppdrag på Örebro kommun, där jag ska jobba med media- och marknadsfrågor. En ny tjänst som handlar om att göra Örebro kommun öppnare, tydligare och synligare, berättar Sofia.

Under åren som journalist på SVT har Sofia levererat nyheter, både från studion till TV-sofforna, men även ute på fältet under pulserande nyhetslägen.Flera av de stora nyhetshändelserna som inträffat genom åren minns hon extra tydligt. Den stora skogsbranden i Västmanland 2014 är en sådan. De brutala morden på barnen i Arboga år 2008 ett annat.

– Det är ett jättestarkt minne. SVT var först på plats och jag jobbade den kvällen som de hittades, det kommer jag aldrig glömma bort.

Men det finns också en hel del minnen från positiva nyhetshändelser som Sofia tar med sig. Som år 2008, när Örebro volley vann SM-guld efter derbyt mot Linde. Sofia var på plats och rapporterade från hallen och skyndade sig tillbaka till tv-studion direkt efter avgörandet.

– Sen ramlade hela laget in i direktsändningen.  Det var världens party i studion, det var en höjdarsändning, verkligen live-tv.

Elva år som varit fyllda av spännande möten med statsministrar, lokala kändisar och möten med länsbor tar Sofia nu med sig när hon tillträder sitt nya jobb. Det hon framförallt kommer sakna är kontakten med tittarna, berättar hon.

– Det ska bli jätteroligt att börja nya jobbet men just nu när man ska sluta känns det otroligt svårt. Journalistiken kommer alltid vara en del av mig och på många sätt kommer jag sakna kontakten med tittarna. Men jag hoppas jag kommer behålla den i den rollen jag kommer ha framöver inom kommunen.
