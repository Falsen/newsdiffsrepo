Lada totalförstördes i brand
Jennie Wahlgren

Det var vid halv elva-tiden på söndagskvällen som räddningstjänsten larmades om att ladan på 8 gånger 30 meter brann.

I ladugården och intill den stod maskiner, fordon och husvagnar som förstördes i branden och i närheten ett boningshus som inledningsvis var hotat på grund av gnistor.

– Den var helt övertänd när vi kom dit. Vi fick inrikta oss på att skydda bostaden, det var så varmt så att rutorna sprack, det var inte långt undan innan det började brinna också, säger insatsledare Peter Karlsson.

Efter en timme hade ladugården rasat ihop och boningshuset var inte längre hotat.

Polis fanns på plats under insatsen. Branden rubriceras som allmänfarlig vårdslöshet och polisen säger att de har en bild över hur branden startade.
