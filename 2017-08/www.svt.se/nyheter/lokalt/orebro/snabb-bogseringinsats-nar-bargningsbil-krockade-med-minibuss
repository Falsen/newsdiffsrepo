Snabb bogseringinsats när bärgningsbil krockade med minibuss
Åsa Svennebäck

En kollision mellan bärgningsbil och minibuss i centrala Hällefors gjorde att det blev stopp i trafiken på måndagseftermiddagen. I minibussen färdades två personer som transporterades till sjukhus efter att ha klagat på nackvärk.

Föraren i bärgningsbilen klarade sig helt utan skador, liksom bärgningsbilen. Något som ledde till en snabb bortforsling av den krockskadade minibussen.

– Vi konfererade med polisen och kom överens om att den bästa lösningen ändå var att utnyttja att vi hade en bärgningsbil på plats, förklarar räddningsledare Peter Edmark på Bergslagens räddningstjänst.

Tack vare det kunde också trafiken snabbt släppas på igen.
