Lång avstängning för spelare som slog ner fotbollsdomare
Åsa Svennebäck

Efter att ha slagit ner domaren under en match i division 6 har en fotbollsspelare i Vivalla SK nu fått sin dom: avstängning i ett och ett halvt år.

– Vi går efter regelverk och praxis och då hamnar vi på ett och ett halvt år, säger Björn Aurell på Örebro läns fotbollförbund som beslutat om diciplinåtgärden.

Maxstraffet ligger på två år.

– Dessutom vet vi också att spelaren lagt skorna på hyllan och kommer inte att spela fotboll mer.

Det var under en match i mitten av augusti som spelaren ilsknade till över ett domslut. Han ska enligt na.se ha slagit till domaren så att denne svimmat av.

Efter händelsen försvann spelaren från planen och lämnade arenan i en bil. Mannen kunde senare gripas och misstänks för misshandel. Domaren som är i 20-årsåldern vaknade till efter ett tag och fördes sedan med ambulans till USÖ. Han uppgavs ”må bra efter omständigheterna”.

– Planerna var från början att låta spelaren och domaren träffas igen under lugnare former men eftersom det har resulterat i en polisanmälan så får de inte träffa varandra, konstaterar Björn Aurell.

Att händelsen skedde i en match i en lägre division betyder inte att de spelarna är mindre disciplinerade menar Björn Aurell.

– Vi får ärenden på vårt bord från alla divisioner men högre upp är man betydligt mer påpassad. Något såhär grovt har jag dock inte varit med om på de 13 år som jag jobbat här.
