Hon avbröt våldtäktsförsöket mot flicka
Åsa Svennebäck

En man som tryckte ner en annan person mot marken, det var synen som mötte Anette Idestål tidigt på onsdagsmorgonen. Hon var på väg till bilen som stod parkerad vid ett grönområde på Oskarstorget när hon hörde ett skrik och gick för att se vad som stod på.

– Jag fick ögonkontakt med mannen men medan jag funderade ett par sekunder på vad jag skulle göra först, ringa polisen eller gripa in, så försvann förövaren, berättar hon. Men jag såg inte först att det var ett barn som låg på marken.

LÄS MER: Misstänkt våldtäktsförsök mot 9-årig flicka i centrala Örebro

Anette Idestål kontaktade polis och ambulans och sprang mot flickan som var på väg från parken.

– Jag försökte förklara för flickan att jag ville hjälpa henne för jag tänkte att hon kanske inte litade på någon vuxen som bara dök upp sådär.

Men hon kunde ändå rätt så snabbt hjälpa flickan till sin bil och hjälpa henne att ringa hem.

LÄS MER: Polisen om våldtäktsförsöket: ”Allt med fallet är ovanligt”

Efteråt åkte Anette Idestål till Lindesbergs lasarett där hon arbetar som läkare. Men det har inte varit någon vanlig dag och tankarna har rört sig i huvudet.

– Det var nog den sämsta morgonen i mitt liv. Otryggheten kommer ju nu – jag bor själv i området och brukar röra mig ensam. Det kanske jag måste tänka lite mer på nu.

Samtidigt är det flickan som Anette tänker främst på.

– Jag hoppas polisen griper den här personen och att flickan får all den hjälp som hon behöver.
