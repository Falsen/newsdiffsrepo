Kommunalråd med pippi på antikviteter
Julia Eriksson

Egentligen har Katarina Hansson, socialdemokratiskt ordförande i Kumla, redan uppnått sin dröm – att få Antikrundan att komma till Kumla.

– Dels har vi skapat flera mötesplatser i kommunen som vi gärna ser att man utnyttjar, dels kommer det att ge möjlighet för andra att se att Kumla är ett besöksmål som det är värt att åka till.

Men om programmet med alla antikexperter ändå är på orten kanske hon tar sig dit med en kär klenod.

– Den här lekte jag med när jag var liten, säger hon och plockar upp en mekanisk fågel ur väskan. För mig är den värd mycket men jag tror inte att den har så stort pengavärde.

Men om du får reda på att den är värd 50.000 kronor – säljer du den då?

– Nej det gör jag inte! skrattar Katarina Hansson. Den har alldeles för stort värde för mig privat!
