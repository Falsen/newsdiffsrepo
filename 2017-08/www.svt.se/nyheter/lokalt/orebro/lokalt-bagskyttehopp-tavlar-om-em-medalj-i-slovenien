Lokalt bågskyttehopp tävlar om EM-medalj i Slovenien
Jennie Wahlgren

Intresset för bågskytte började med att Caroline Käck följde med sin bror till träningen, sedan blev hon fast. Nu har hon varit medlem i bågskytteklubben Järnvägens BF i nästan fyra år och där spenderar hon två, tre kvällar i veckan.

– Sen kan det ju vara färre gånger om det är mycket i skolan, men jag försöker komma ner ett par gånger i veckan åtminstone, säger hon.

Carolines talang för sporten har gett henne en plats i juniorlandslaget, som ska tävla i Slovenien nu i veckan. Caroline tävlar i något som heter fält, och det innebär att man går en bana i skogen och skjuter på olika tavlor som sitter på olika avstånd. Sedan räknas poängen ihop.

Hon har fortfarande inte riktigt hunnit smälta att hon fick en plats i landslaget.

– Det bara blev så. Jag antar att jag kanske har någon typ av talang för det här. Jag tycker det är väldigt roligt att skjuta och tänker att så länge jag gör så gott jag kan så får det gå så långt det går.
