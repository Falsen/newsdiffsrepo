Kvinna väcktes av inbrottstjuvar
Åsa Svennebäck

En kvinna i Kumla vaknade av ljud i huset tidigt på onsdagsmorgonen.

När hon gick upp för att se efter var ljuden kom ifrån stod hon öga mot öga med två inbrottstjuvar.

– Kvinnan gömde sig i huset och ringde efter oss, säger vakthavande befäl på Örebropolisen Dan Sööder.

Tjuvarna ska inte ha gjort sig någon brådska utan stannat kvar i villan efter att kvinnan upptäckt dem.

– Men när vår patrull kommer så har de naturligtvis hunnit att försvinna.

Polisen kommer att göra en teknisk undersökning under dagen.

Kvinnan skadades inte fysiskt vid inbrottet.
