Bilbrand och stenkastning i Karlskoga
Åsa Svennebäck

Natten mot söndagen upptäckte en polispatrull i Karlskoga att en bil som stod parkerad på Skogsrundan i området Skranta börjat brinna.

– Patrullen upptäckte också att en annan bil hade en trasa nerkörd i tanken men förövarna hade inte hunnit tända på, säger Per Vikman på polisens Länskommunikationcentral.

I närheten upptäcktes också ett upplag med stora stenar.

– Jag har förstått att en väktare utsatts för stenkastning under natten men inga personskador är rapporterade.

Området kring Skranta har varit oroligt under en längre tid. Förra helgen deltog ett 50-tal personer i ett jätteslagsmål där två personer knivskars.

En person sitter häktad misstänkt för försök till mord efter den händelsen, ytterligare tre personer har anhållits. De misstänkts också för försök till mord.
