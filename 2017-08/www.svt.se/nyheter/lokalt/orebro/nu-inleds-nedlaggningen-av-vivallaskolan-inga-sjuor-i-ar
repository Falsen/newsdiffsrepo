Första dagen – nu flyttar Vivallas sjundeklassare till andra skolor
Johan Pisoni

Från och med höstterminen 2017 kommer inga nya elever börja i Vivallaskolans högstadium i Örebro. Anledningen är att skolans högstadium succesivt ska läggas ned.

I år är det bara åttonde- och niondeklassare på högstadiet, och efter sommaren 2018 ska även resterande elever flyttas till nya skolor.

– Genom att blanda elever med olika bakgrunder så hoppas vi öka studieresultaten, men också att vi kommer få en mer välfungerande integration. All forskning visar på det, säger Margareta Borg som är förvaltningschef för för- och grundskolan i Örebro.

Malmö stad har agerat förebild till beslutet eftersom att kommunen där löste många liknande problem genom att flytta elever från Rosengård till andra skolor.

Förändringen innebär att eleverna i fortsättningen kommer delas upp i nya klasser och bussas till Lillån, Engelbrekt- och Gumaeliusskolan.

– Jag tycker faktiskt att det är ett bra beslut trots att vi kommer behöva åka ganska mycket buss, säger Ogbad Osman som ska börja på Gumaeliusskolan.

– Det är bra att personer med olika bakgrunder blandas. Annars är det svårt för personer som inte talar svenska att lära sig språket, säger Salma Osman som även hon ska börja på Gumaeliusskolan.

Men beslutet har också fått kritik. Föräldrar har uttryckt att de nya skolorna ligger för långt bort, och en del elever har inte velat lämna Vivalla eftersom att de har sina vänner där.

– För mig är det största problemet att jag inte vet hur jag ska hinna till träningarna efter skolan. Det kommer ta 45 minuter för mig att komma hem med bussen så jag hoppas att jag kommer hinna, säger Necirvan som ska börja sjunde klass på Engelbrektskolan.
