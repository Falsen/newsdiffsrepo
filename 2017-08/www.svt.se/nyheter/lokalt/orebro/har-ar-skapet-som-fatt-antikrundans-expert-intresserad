Här är skåpet som fått Antikrundans expert intresserad
Åsa Svennebäck

På söndagen knackade Antikrundans team på Agneta Parbratts dörr i Fjugesta. Anledningen? Ett antikt hörnskåp har fått programmets expert intresserad.

– Det var mitt barnbarn som skickade in bilden, berättar Agneta. Sen hörde de av sig och ville komma hit och titta och det fick de.

Efter besöket höll intresset fortfarande i sig och Agnetas skåp är nu ett av alla föremål som får vara med i inspelningen av Antikrundan i Kumla.

Det gamla skåpet som har sin originalmålning kvar flyttades med varsamma händer över till en lastbil och nu återstår att se om Agneta kan få svar på några av de frågor som hon har.

– Jag skulle vilja veta vem som har målat det. Och kanske också värdet på det, erkänner hon. Det jag vet är att det är inköpt i Alunda i Uppland.

Programledare Anne Lundberg som nu är med och spelar in den 29:e säsongen konstaterar att det går mode även i antikbranschen.

– Vi får in många fler armbandsur och fotokonst än vi fick för tio år sedan. Sen har vi en vintageexpert med så en del klänningar kan det också bli.

Men fortfarande är det de klassiska föremålen, möblerna och konsten som många tar med för att få värderat.

Bakgrunden till den långlivade succén ligger dock inte i vilka prylar som är med menar Anne Lundberg.

– Det är människors glädje och förvåning och ibland besvikelse som gör att programmet fortfarande är spännande. Och bäst är det när våra experter går igång på föremål. Då står hela teamet på tå!
