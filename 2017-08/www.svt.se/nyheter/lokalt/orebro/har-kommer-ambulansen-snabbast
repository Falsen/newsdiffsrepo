Så lång tid tar det innan ambulansen kommer till dig
Monika Bruhn

För invånarna i Lekebergs kommun är medianvärdet för hur lång tid det tar innan ambulansen kommer 23 minuter. Det visar siffror för 2016 som SVT tagit fram. Målet är att nå fram inom 20 minuter.

– Jag tycker våra siffror blivit bättre i år för kvartal ett och två, säger Thomas Carnell, som är ambulanschef. Det blir bättre och bättre tack vare att vi 2016 flyttade en av våra ambulanser till Byrsta brandstation som ligger mellan Kumla och Hallsberg och som även tar en del larm mot Lekeberg.

Thomas Carnell berättar också att det pågår ett projekt om att bygga en ny ambulansstation i Berglunda för att komma närmare motorvägen E18 mot Karlskoga som också gör det närmare till Lekebergs kommun. Förhoppningsvis ska den stå klar 2019-2020.

Snabbast är man i Karlskoga med 9,8 minuter och i Örebro tar det 10,2 minuter men då finns det ambulanser stationerade på orterna.
