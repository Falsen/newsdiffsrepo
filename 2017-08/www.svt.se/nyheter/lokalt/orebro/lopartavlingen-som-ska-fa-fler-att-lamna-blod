Löpartävlingen som ska få fler att lämna blod
Åsa Svennebäck

Blodomloppet genomförs på 16 orter runt om i landet. På tisdagen är det dags för Örebro som genomför tävlingen för 20:e gången.

Målet är inte bara att få så många som möjligt av de 5.000 tävlande att ta sig runt banorna. Arrangörerna vill också uppmärksamma vikten av blodgivning och få fler att ge blod.

– Blodomloppet är ett av våra största arrangemang inom blodgivningen. Det är väldigt positiv stämning och många som kommer fram och frågar saker om blodgivning, så väl som blir givare, berättar Malin Joelsson, kommunikationsansvarig på blodcentralerna i Region Örebro län.

Bland fjolårets deltagare var omkring 900 blodgivare sedan tidigare.

– Vi har en trogen blodgivarbas i regionen. De är vana att ge året runt vilket är väldigt värdefullt för sjukvården, avslutar Malin Joelsson, som även meddelar att blodcentralerna i fjol fick uppemot 200 nya intresseanmälningar i samband med Blodmloppet.
