Skyddsombud anmäler bristande säkerhet på nya socialjourkontoret
Louise Gustavsson

Huvudskyddsombudet för akademikerförbundet SSR inom Örebro kommun har skrivit en anmälan till Arbetsmiljöverket och begär en inspektion av det nya socialjourkontoret i Örebro.

Enligt skyddsombudet uppfyller inte de nya lokalerna de krav som finns utifrån ett säkerhetsperspektiv.

Ombudet har sedan tidigare krävt att arbetsgivaren, Örebro kommun, ska vidta åtgärder i lokalerna. Bland annat vill ombudet att säkerhetsglas eller galler ska monteras vid fönstren, att besöksrum skiljs av från kontorsrum och att en säkerhetsdörr monteras vid en korridor.

Enligt ombudet har arbetsgivaren inte besvarat kraven och begär därför en inspektion från Arbetsmiljöverket.
