Syra läckte på avfallsanläggning
Jonas Kraft

Larmet kom vid halv 11-tiden på förmiddagen. En lastbil skulle lossa så kallad myrsyra till en tank och i samband med det blev någonting fel och ett antal hundra liter syra läckte ut.

– Vi var oroliga för att det skulle bildas ett gasmoln som kunde driva iväg, eller att det skulle komma i vattentäkten, säger Tomas Carlsén vid Bergslagens räddningstjänst.

Både polis och räddningstjänst ryckte ut, men ganska snart stod det klart att syran hade låg koncentration, och att den kunde tas omhand av reningsverket genom att spolas ner i dagvattenbrunnarna.

Under en timme var verksamheten stoppad vid anläggningen och området avspärrat av polis.

Leo Virta är VD på Komvex och han konstaterar att pådraget blev lite större än nödvändigt, även om myrsyra ska hanteras varsamt.

– Omfattningen var mycket begränsad, men det är bättre att vara på den säkra sidan, säger Leo Virta.
