I år ska älgjägarna leta björnbajs
Åsa Svennebäck

Det finns tydliga tecken på att björnar börjar röra sig ner söderut från Dalarna. Boende i norra Örebro län har under flera år rapporterat att de sett björn eller spår av björn.

– Vi har hittat iden i norra länsdelen men har inte kunnat fastställa att det fötts några ungar där, säger Caroline Lundmark, vilthantläggare på Länsstyrelsen i Örebro.

För att få en bättre bild av hur djuren etablerat sig kommer Örebro län för första gången att delta i årets inventering av björnspillning.

De som kommer att få uppdraget är älgjägarna. Genom att utrusta dem med ett kit för provtagning ska så många prover som möjligt samlas in och sedan sammanställas av Sveriges Lantbruksuniversitet.

De björnar som hittills setts i länet är unga hannar som rör sig över stora områden men ännu finns inga björnar etablerade i länet.
