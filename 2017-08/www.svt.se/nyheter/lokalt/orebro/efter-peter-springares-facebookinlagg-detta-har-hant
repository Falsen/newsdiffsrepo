Publicerad:1 mars 2017 19.25Uppdaterad:21 augusti 2017 17.33
Efter Peter Springares facebookinlägg – detta har hänt
Anton Kasurinen

Peter Springares facebookinlägg delades tiotusentals gånger och spreds snabbt.

Han påstod att han i sin vardag som polis i Örebro de senaste 10 till 15 åren nästan uteslutande arbetat med ärenden där de misstänkta gärningsmännen hade utländsk bakgrund.

Peter Springare skrev också att det han berättar om utifrån sina erfarenheter hos polisens grova brottsrotel i Örebro: ”kommer inte att harmoniera med BRÅ:s uppfattning eller andra vänstervridna kriminologers uppfattning i den allmänna debatten.”

Han beskrev även ett nedgånget Sverige med bland annat ”kaos” i skolan och ”inferno” i sjukvården.

Peter Springare har fått både kärlek och kritik för sitt uttalande.

Många kritiker hävdade att Peter Springare genom sitt inlägg hade bidragit till rasism. Några dagar efter inlägget anmäldes Peter Springare av polisledningen för hets mot folkgrupp. Utredningen lades ned.

På sin Facebooksida har han själv skrivit om det stora antal blommor, brev och glada meddelanden han fått efter sitt inlägg. Många besökare kom till polisstationen i Örebro för att lämna blommor till Springare för att visa sitt stöd för honom.

Men det har också funnits en hel del kritik mot uppgifterna i hans Facebookinlägg. Bland annat sa Leif GW Persson att Springare borde ”Hålla käften om vad som finns på hans skrivbord och inte prata om det förrän det vunnit laga kraft och det finns en dom”. Och kriminolog Jerzy Sarnecki sa att Springare målar upp en falsk bild av Sverige. I Veckans brott höll Leif GW Persson dock med Springare om att det finns en överrepresentation av invandrare när det gäller grova våldsbrott.

Peter Springare har understrukit i flera inlägg på Facebook att han inte är rasist. Han tycker inte att invandring ska kopplas till problem inom vård eller skolor, säger han.

– Det är inte en sådan koppling jag gör, den har tolkats så, men det är inte det jag egentligen menar. Det budskap jag vill ha ut och som är kärnfrågan är att inte peka finger åt invandrarna, inte att det är invandrarnas fel och inte att invandrarna är kriminella. Jag kan peka finger på att politikerna för en väldigt dålig politik, sa han i SVT:s Veckans brott.

Tidigt bildades också Facebookgruppen ”Stå upp för Peter Springare”. I skrivandes stund har gruppen cirka 189.000 medlemmar. Dock har inte alla av gruppens medlemmar aktivt gått med.

Gruppen utvecklades till att bli ett slags diskussionsforum där medlemmarna stöttar Peter Springare, men diskussionerna har också tagit andra riktningar. Bland annat har flera öppna brev formulerats till medier, myndigheter och makthavare där författaren påstår att de är vänstervridna, ljuger och mörklägger sanningen. Inlägg av privatpersoner som inte instämmer med polismannens uttalande har blivit nedtalade och medlemmar har kommenterat att personer av annan åsikt är ”idioter” och ”miffon”. Gruppen har även lockat till sig högerextrema aktörer som spridit sina länkar i gruppen.

SVT:s och tidningen NA:s redaktioner i Örebro har mottagit hot, aggressiva samtal och hatmejl efter att ha rapporterat om Facebookgruppen.

Grundaren av ”Stå upp för Peter Springare” har tagit avstånd från massmejlen till myndigheter och journalister och har sagt att han inte vill se något ”rasisttjafs” i gruppen.

Nu har Peter Springare polisanmälts ännu en gång av polismyndigheten. Den här gången säger polismyndigheten att man misstänker ett dataintrång.

– Man har anmält honom eftersom att man misstänker att han har gjort slagningar (i polismyndighetens datorer, reds anm) som han inte varit behörig att göra, säger chefsåklagaren Lina Lithner.

När SVT Nyheter Örebro kontaktade Peter Springare för att fråga om anmälan svarade han ”Vadå dataintrång???” i ett SMS till reportern.

Senare skrev han till Aftonbladet:

”Polismyndigheten gräver vidare, som utlovat, för att om möjligt hitta något som de kan hänföra till något brottsligt. Jag kan tänka mig att de tillsatt en ordentlig resurs för att hitta något. I synnerhet som de misslyckades med anmälningen om hets mot folkgrupp. Det är ju så det fungerar inom Polismyndigheten”.
