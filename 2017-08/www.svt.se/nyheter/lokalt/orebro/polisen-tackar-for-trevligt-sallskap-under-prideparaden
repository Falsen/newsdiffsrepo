Polisen tackar för trevligt sällskap under Prideparaden
Åsa Svennebäck

Trots att tusentals personer trängdes i Prideparadens tåg blev det en lugn marsch genom Örebros gator på lördagskvällen. Inga störningar har rapporterats in till polisen som nu tackar deltagare och arrangörer på sin Facebooksida:

”Tack för ett väl genomfört och trevligt Pride-tåg! Hoppas ni alla får en fortsatt trevlig kväll, vi ses kanske på stan!”

I Prideparaden fanns också representanter för Polismyndigheten med för att manifestera för att de står bakom alla människors lika värde.

”Detta året vandrade vi tillsammans med Länsstyrelsen och tackar dem för det trevliga sällskapet i tåget.

Det fina vädret gjorde att det var en bra uppslutning längs gatorna och polisen vill rikta ett särskilt tack till alla de eldsjälar på Örebro Pride som lagt ner mycket tid och engagemang för att planera och genomföra denna folkfest.”
