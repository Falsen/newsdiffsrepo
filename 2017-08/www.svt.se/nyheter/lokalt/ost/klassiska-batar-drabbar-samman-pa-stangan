Klassiska båtar drabbar samman på Stångån
Henrik Perälä

I år är temat ”Italien” för evenemanget Fri fart, där båtar visar upp sig och tävlar på Stångån vid Nykvarnsparken i Linköping.

– Det kommer ett stort antal vackra italienska mahognybåtar som ska tävla, säger Anders Værnéus, som är en av arrangörerna.

Sammanlagt deltar idag 43 båtar av årsmodeller från 1920 till 1999. Samtidigt hålls veteranbilsträff i parken. Som varje år väntas en stor publik, då det inte bara är båtentusiaster som bänkar sig utmed ån.

– Vi hade ett gäng amerikaner som deltog förra året, de hade aldrig varit med om maken till att se så mycket allmänhet på ett sådant här evenemang, berättar Anders Værnéus.

Mängden besökare medför även att det krävs säkerhetsåtgärder. Inte minst då kajkanten vid Stångån är så dålig att den på vissa ställen riskerar att rasa.

– Det påverkar inte evenemanget, men för säkerhetens skull har vi staket utmed hela arenaområdet. Kajerna är besiktade och alla säkerhetsåtgärder är vidtagna så det känns bra, säger Anders Værnéus.

Traditionsenligt blir det även ett försök till fartrekord.

– Vi brukar alltid avsluta med ett rekordförsök. Vi siktar på att komma upp i 70 knop, säger Anders Værnéus.

På söndagen fortsätter båt- och bilfesten till Kinda sjösystem och Rimforsa strand.
