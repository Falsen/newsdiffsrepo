Intern strid på Gotland om Kinberg Batra
Jonas RoslundWebbreporter

– Jag är förvånad, säger en något sammanbiten Anna Hrdlicka, gruppledaren för partiet i regionfullmäktige, om Skalbergs agerande.

Hon har kallat till möte i morgon, fredag, för att förbundsstyrelsen ska få diskutera partiledarfrågan. I övrigt vill hon inte uttala sig förrän efter mötet.

Det var i morse som ordförande Jesper Skalberg Karlsson gav beskedet att gotlandsmoderaterna ställer sig bakom kravet på Anna Kinberg Batras avgång.

– Det verkar inte finnas förtroende för henne vare sig i vårt länsförbund eller hos väljarna, säger han till SVT Öst.

Han är övertygad om att han har en ”robust majoritet” bakom sig när det gäller avgångskravet. Detta efter att ha pratat med både styrelsen och föreningsordförande på ön.

– I efterhand finns två personer som menar att formalia gått fel och att jag utövar dåligt ledarskap, säger Skalberg.

Om styrelsemötet kommer fram till ett annat beslut än det han själv gått ut med tänker han avgå.

Tidigare har förbundsordförande i Stockholm län, Dalarna, Uppsala och Västerbotten ställt krav på Kinberg Batras avgång. Idag har också Örebro och Sörmland gjort samma sak.

– Det som inte fungerar är budskapet. Det verkar inte som att vår nuvarande partiledare får ut det moderata budskapet, menar Jesper Skalberg Karlsson.

Han hoppas att partiets valberedning snabbt kan sammankallas för att börja arbetet med att hitta ny kandidat till partiledareposten.

– Det är såklart omvälvande och det kommer att vara jobbigt en tid. Men när jag har pratat med min styrelse och mina föreningsordföranden så är det väldigt tydligt att det finns ett brett stöd för den här linjen.

Ser du några risker med att eventuellt byta ut partiledaren ett år innan valet?

Det här är outforskad mark både för mig och för politiker som varit med väldigt länge. Men om det är något som man lärt sig de senaste två åren så är det att väldigt få regler gäller längre i politiken. Vi får göra det bästa vi kan med det vi har, säger Jesper Skalberg Karlsson.
