Äldre rånade i Linköping
Caroline Lindblad

Strax innan klockan tolv på måndagen anmälde en äldre man, som gick med hjälp av rollator, att han blivit rånad och misshandlad på Storgården i stadsdelen Skäggetorp i Linköping. Mannen ska enligt polisen blivit liggande på marken efter händelsen och har förts till sjukhus med ambulans.

– Han har haft svårt att ge signalement på gärningsmannen, säger Thomas Agnevik, polisens presstalesperson.

Strax efter händelsen på Storgården anmälde en 70-årig kvinna, även hon med rollator, att hon en halvtimme innan hade blivit fråntagen sin väska vid Skattegården i Skäggetorp.

Polisen utreder båda fallen var för sig och det är ännu oklart om det finns ett samband.

– Ja, initialt gör vi det, men det är inte så vanligt att vi har två såna fall kring lunchtid, säger Thomas Agnevik.

I nuläget finns ingen misstänkt och polisen söker just nu efter vittnen.

– Vi är ute med en handfull polispatruller, säger Thomas Agnevik.
