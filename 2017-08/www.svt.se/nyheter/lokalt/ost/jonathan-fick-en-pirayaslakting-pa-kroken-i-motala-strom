Fiskegänget fick en pirayasläkting på kroken – i Motala ström
Tobias  Holmqvist

Jonathan Rosales brukar ge sig ut och nattfiska i Motala ström med vännerna George Elias, Robin Ritzman och Fredrik Malki. Och gänget brukar ofta få napp på rovfiskar som abborre, gädda och gös. Men i måndags fick de göra en ny bekantskap.

– Vi fiskade med mört som betesfisk och hade som vanligt flera spön i vattnet, berättar Jonathan.

De såg en skugga röra sig i vattnet och plötsligt var en av betesfiskarna plötsligt borta. Kort därefter var skuggan tillbaka och då blev det napp.

– Sedan fick vi alla hjälpa till med att få upp den. Men den blev lugnare när den kom upp ur vattnet.

På kroken hade de en tre kilo tung fisk – ovanligt ful och med sylvassa tänder – som inte liknade något de sett förut. Efter att ha fotat och känt på den gjorde de som de brukade.

– Vi är sportfiskare, så vi släppte tillbaka den igen.

Men det är något som de ångrar nu.

Efter att ha lagt upp en bild på ett fiskeforum fick de reda på att det handlade om en pacu – en släkting till pirayan och hemmahörande i Sydamerika. En unik fångst i svenska vatten och en art som kan ställa till stora problem.

– Det var synd att den släpptes ut. Det har förekommit och förekommer tyvärr att akvariefisk släpps ut i naturvatten. Därmed finns risk att nya arter etablerar sig i landet. Dessutom så finns det en risk för att dessa arter även sprider nya fisksjukdomar, hälsar Per-Erik Larson, länsfiskekonsulent på naturvårdsenheten till tidningen Fiskejournalen.

Fiskegänget misstänker dessutom att det kan röra sig om flera pacuer.

– Ja, det är nog så att någon släppt ut sina akvariefiskar. Oftast har man ju mer än en fisk, säger Jonathan Rosales.

I tisdags natt gjorde de fyra sportfiskarna ett nytt försök. Och de fick napp.

– Men den slet av reven, något som aldrig hänt oss förut. Och då har vi dragit upp en del stora gäddor med den här riggen som vi har, säger Jonathan Rosales.

Som så många andra fiskare är de envisa och utrustade med ett stort tålamod.

– Vi ska försöka inatt igen.
