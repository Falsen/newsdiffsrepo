Norrköpingsmoderat kritisk till avgångskraven
Jonas Roslund

En majoritet av kommunalråden i Stockholms län saknar förtroende för partiledaren, Anna Kinberg Batra. Men oppositionsrådet i Norrköping tycker det är fel att diskutera hennes ställning inför öppen ridå.

Samtidigt erkänner hon att läget i partiet varit problematiskt under en lång tid.

-Det är ingen hemlighet att jag är konfunderad över Annas politiska agenda.

Det pågår en dragkamp inom Moderaterna mellan liberala värderingar och mer traditionellt konservativa åsikter. Grundproblemet, menar Sophia Jarl, är otydlighet.

– Partiet har inte bestämt sig för vad det vill vara. Det problemet kvarstår oavsett partiledare.

Läs mer: ”Kinberg Batra måste fundera över sin ställning”

I våras var länsordföranden i Östergötland, Christian Gustavsson, en av de första att kräva Anna Kinberg Batras avgång, men han fick inte med sig partikamraterna i länet.

Sophia Jarl vill först se ett ordentligt partiprogram innan hon tar ställning.

– Först då går det att avgöra vem som är lämpligast att leda partiet, säger hon.

Hennes partikamrat i Linköping, kommunalrådet Paul Lindvall, tycker inte heller att partiledarfrågan är viktigast just nu. På sin Facebooksida skriver han:

”För min del är det mer avgörande vilken politik vi företräder. Jag önskar mig framför allt en stängd dörr för alla tankar om närmare samarbete med Sverigedemokraterna.”
