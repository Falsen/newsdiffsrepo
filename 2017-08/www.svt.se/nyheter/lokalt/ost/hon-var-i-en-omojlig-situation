”Hon var i en omöjlig situation”
Henrik PeräläWebbreporter

Igår kväll bestämde Östergötlands moderater att man vill välja en ny partiledare. I morse kallade Anna Kinberg Batra till presskonferens och meddelade sin avgång.

– I dag finns inga skäl för någon att vara glad eller nöjd. Det är en dag som istället behöver markera nystart och samling. Det är den första dagen på en enorm uppgift för alla moderater, säger Christan Gustavsson, länsordföranden för moderaterna i Östergötland.

Christian Gustavsson var den som satte stenen i rullning i våras genom att då kräva partiledaren Anna Kinberg Batras avgång.

Norrköpings moderata oppositionsråd Sophia Jarl var kritisk till avgångskraven för ett par dagar sen. Idag ser hon avgången som logisk.

– Hon var i en omöjlig situation. Det fanns inget annat än att avgå. Hon borde ha sökt stöd ute i landet redan för ett halvår sedan, och kommit ut till oss i kommunerna och pratat. Det gjorde hon inte vilket var mycket illa, säger Sophia Jarl.

– Jag tycker att det är det besked som partiet behöver just nu. Jag stärks i min uppfattning att Anna Kinberg Batra vill det här partiets bästa och därför väljer att kliva av, säger Jesper Skalberg Karlsson, M-ordförande på Gotland.

Anna Kinberg Batra uppmanar nu valberedningen att kalla till extrastämma för att välja ny partiledare för moderaterna.

– Jag hoppas att valberedningen ges tid att göra en sammantagen bedömning. Jag har hört alla möjliga namn det senaste dygnet och jag tycker att det är tydligt att vi har många duktiga, erfarna och kompetenta politiker i partiet som nog skulle kunna axla rollen på ett bra sätt, säger Jesper Skalberg Karlsson.
