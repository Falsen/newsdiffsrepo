Östgötsk storsatsning på nycirkus
Sofia Broomé

Det ska bli nycirkus på arbetsplatser och serviceboenden. Det ska bli nycirkus för alla barn och ungdomar, även dem med funktionsnedsättningar, och för nyanlända. Dessutom ska cirkusproffsen lockas hit permanent.

TV: Östgötsk storsatsning på nycirkus

Nycirkussatsningen i Östergötland inleddes för tre år sedan när Lars Wassrin, som har ett sommarställe i Finspång och med ett förflutet i Cirkus Cirkör, fick idén om den nycirkusfestival i Finspång.

– Jag var på en festival i södra Frankrike i en liten stad som heter Auch, där det bor 22.000 invånare. Då tänkte jag att i Finspång bor det också nästan 22.000 invånare och man har fantastiska parker och fantastisk miljö, så jag blev inspirerad av det.

Lars Wassrin gick till kommunen och presenterade sin idé och kommunen hakade på.

Den initiala satsningen står statliga Kulturrådet för, de har gått in med 400.000 kronor under en treårsperiod. Men även Finspångs kommun, Region Östergötland och Östgötateatern bidrar med pengar.

Varför satsar regionen på nycirkus?

– Nycirkus som konstform är väldigt inkluderande och kan nå både äldre och unga. Regionens uppdrag är att se till att regionen utvecklas på olika sätt och att de som lever i den har möjligheten att utvecklas. Vi ser att nycirkus kan vara ett sätt att både få se nya saker och att få göra nya saker och vi hoppas att den här satsningen på nycirkus kan bidra till att många kommuner kan hitta sin del i det. Att man kan få nycirkus i skolan, i äldreomsorgen eller på arbetsplatser, som en ny konstform helt enkelt, säger Maria Brusman, kulturstrateg på Region Östergötland.

Man vill även göra det möjligt för nycirkusartister och pedagoger att leva och verka i Östergötland.

– Det är ju många som har ett ursprung från Norrköpings ungdomscirkus som efter det har gått vidare och blivit professionella. Kompani Tofs är ursprungligen från Norrköpings ungdomscirkus och har varit ute i vida världen och kommit tillbaka. Vi vill skapa de plattformarna även för professionella, säger Eva Lundgren Stenbom, projektledare för Nycirkus Öst.

Verksamheten ska också binda ihop de befintliga cirkusverksamheterna och en av veteranerna är Norrköpings ungdomscirkus med snart 40 år på nacken.

- Alla barn får vara med oavsett utgångsläge vi har haft en integrationsgrupp, vi har en funkisgrupp och vi har en även en vuxengrupp, förutom ungdomsgrupperna, säger Jane Hjelmqvist, förälder och tränare på Norrköpings ungdomscirkus.

– Det som är fint med cirkus är att även om man inte kan varandras språk så kan man fortfarande göra akrobatik tillsammans. Man kan samverka på ett jättebra sätt. Det är så låga trösklar och man behöver egentligen inte kunna prata med varandra för att kunna samarbeta och ha tillit till varandra. Därför är cirkusen väldigt lämpad att arbeta med på det sättet. Ofta är det så att när man börjar med cirkus när man är liten så har man ofta väldigt små förkunskaper. Man är på samma nivå och dessutom är cirkusen är ju inte tävling, säger Jane Hjelmqvist.

När festivalen är över på söndag kommer Nycirkus Öst att fortsätta sprida sitt nycirkusevangelium.

– Vi har ett antal kommuner som står och knackar på dörren. Inom äldreomsorgen kan man till exempel ha cirkusgympa istället för sittgympa. Det ger både extra närvaro och glädje, säger Eva Lundgren Stenbom.
