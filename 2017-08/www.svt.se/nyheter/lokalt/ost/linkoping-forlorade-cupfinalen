Linköping förlorade cupfinalen
TT

9–0 mot Asarum, 1–0 mot Limhamn/Bunkeflo, 5–0 mot Göteborg, 1–0 mot Piteå, 6–0 mot Kvarnsveden och så 1–0 borta mot Linköping.

Sammanlagt förkrossande 23–0 för att få lyfta bucklan i Svenska cupen för andra året på raken.

Stor hjälte blev Sanne Troelsgaard som läckert lyfte upp bollen i mål via ribban i den 60:e minuten – efter suveränt förspel av Ella Masar och Anja Mittag.

Bara några minuter tidigare var segerskytten fri med Cajsa Andersson, men då räddade östgötarnas målvakt.

Dessutom var gästerna nära att öka på till 2–0 efter ledningsmålet, då Ella Masar klackade bollen och Andersson parerade igen.

Linköping hade svårt att ta sig igenom Rosengårds försvar i andra halvleken – närmast en kvittering var Kristine Minde i 78:e minuten. Men hennes skott täcktes ut till hörna.

1.860 åskådare fick som oftast se en jämn och tät match – där hemmalaget hade mer spelövertag och chanser före paus och skånskorna efter.

Under de senaste tre åren har Linköping och Rosengård tagit hand om alla titlar – både SM-guld och Svenska cupen.

Men ingen av de stora dominanterna inom svensk damfotboll har lyckats med bedriften att vinna båda de stora titlarna under samma säsong mer än vid ett tillfälle vardera.

Rosengård klarade konststycket 1990 (då under namnet Malmö FF) – medan Linköping gjorde det 2009.

Och i år blir det inget undantag. Lagen möttes inte bara cupfinalen – utan gör även upp om SM-guldet igen. För tillfället toppar LFC allsvenskan fem poäng före Rosengård (som har en match mindre spelad) och hela tio poäng före Eskilstuna.

Den 10 september är det dags för nästa heta drabbning, då i Malmö.
