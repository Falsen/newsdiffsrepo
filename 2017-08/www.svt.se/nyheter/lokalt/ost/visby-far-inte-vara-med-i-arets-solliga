Visby får inte vara med i årets solliga
Henrik Perälä

Solligan har presenterats i Rapports 19.30-sändning sedan 1990. Solligan 2017 inleddes som vanligt på midsommaraftonen och avslutas efter sju fullbordade veckor.

LÄS MER: Karlskrona tar täten i solligan

Flest vinster i solligan genom tiderna har Visby med elva stycken, följt av Luleå och Ölands norra udde. Men i år stryks Visby ur ligan på grund av att SMHI inte får några värden från solmätaren.

– Den har varit trasig sen i våras och tekniker har varit där och försökt laga den flera gånger, men inte lyckats ännu, säger Lisa Frost, meterolog på SMHI.

Det innebär att Visby inte kan få någon toppnotering i år. Att någon annan ort tar ledningen är dock ingen risk, då ingen annan ort är i närheten av lika många vinster.

LÄS MER: SVT väder – prognoser och artiklar

Trots det står Gotland inte helt utan solstatistik.

– Det finns ändå en mätstation till, Hoburg på södra Gotland, man får titta på den, säger Lisa Frost.

Förra veckan ledde Hoburg med 97 soltimmar, men totalt sen midsommar leder Karlskrona.
