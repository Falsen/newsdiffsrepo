Satsning på att höja betygen i Norrköping
Henrik Perälä

Betygsutfallet för Norrköpings grundskola vårterminen 2017 är oförändrat jämfört med föregående år – och ligger under rikssnittet. Nu har kommunen påbörjat arbetet med att förändra trenden.

Bland de strategiska åtgärderna finns bland annat punkten likvärdighet, som innebär att skolan ska bli bättre på att möta elevers olika problem kring studierna. På så vis ska alla elever uppnå en likvärdig studiesituation.

Det handlar även om att förstärka ledarskapet. Man vill ha en tät dialog och uppföljning när det gäller kvalitetsarbetet, och lärarna ska få individuella mål att uppnå med sin undervisning.

– Varje skola kommer att få besök under läsåret med fokus på kvalitetsarbetet, säger Sofie Lindén, utbildningsdirektör på Norrköpings kommun.

Sen två år tillbaka har kommunen tittat närmare på betygspoängen i grundskolorna. Nu finns det positiva tecken att se i diagrammen, tycker Sofie Lindén.

– Det här ger känslan av att arbetet vi gjort faktiskt ger resultat, säger hon.

Anledningen är att de första åren efter att betyg infördes i årskurs 6 år 2012, kan man se att betygsnivåerna var låga och även sjönk vid övergången till till årskurs 7.

Men sen 2016 syns en förbättring och de som går ut nian nästa år ligger redan bättre till.

– Redan nu vet vi att vi borde landa bättre än tidigare år, säger Sofie Lindén.

En av anledningarna är en bättre överlämning, menar hon. Bland annat har rektorerna börjat träffas över stadiegränserna, vilket inte skett tidigare.

– Vi har jobbat mer de senaste två åren med att rektorer möts, säger hon.

Olle Johansson (S), ordförande i utbildningsnämnden, vill se över fördelningen av resurser inom skolan.

– Tidigare statliga pengar har främst gått till gymnasiet och nu senast lågstadiet. Nästa gång bör vi se över om pengarna är rätt fördelade, säger han.
