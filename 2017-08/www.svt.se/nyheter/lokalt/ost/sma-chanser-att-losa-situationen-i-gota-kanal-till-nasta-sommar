Små chanser att lösa situationen i Göta kanal till nästa sommar
Tina Enström

Igår berättade vi att de stora kryssningsbåtarna i Göta kanal tvingas vända redan vid Bergs slussar, på grund av det låga vattenståndet – och kanalbolaget och rederiet befarar att det kan bli lika illa eller värre nästa år.

– Även om vi får en bra vinter med mycket snö så är vattennivåerna inte återställda nästa sommar. Och får vi en dålig vinter med lite snö blir det ännu sämre nästa sommar, säger Roger Altsäter, vd för Göta kanalbolaget.

Kanalbolaget och rederiet sätter därför sitt hopp till det kommunägda bolaget Tekniska verken, en av parterna som reglerar vattnet i sjön Roxen.

– Vi vill nu gärna att de tittar över och försöker ändra vattendomen, vilket är en svår process, men det går, sa Peter Henricson, vd för Göta kanal rederi AB, i SVT Nyheter igår.

Men Tekniska verkens vd Anders Jonsson ser inga möjligheter att höja vattennivåerna redan nästa sommar:

– Så snabbt som till nästa sommar, att det ska finnas en ny vattendom då. Det tror jag inte, säger han nu till SVT Nyheter.

Anders Jonsson påpekar att det inte är Tekniska verken som bestämmer över vattennivåerna i sjön Roxen som påverkar Göta kanal, utan en gammal vattendom från 1950-talet.

– Roxen i den här vattendomen är en naturligt reglerad sjö. Så regnar det lite ska det vara lite vatten i Roxen. Regnar det mycket ska det vara mycket vatten. Och det är ju precis så det är just idag, säger han.

Därför vill Kanalbolaget och rederiet att Tekniska verken ska ansöka om att ändra den gamla vattendomen. Men Tekniska verkens vd säger att det är en process som kan ta flera år. Och i så fall får kanalbolaget vara med och betala.

– När man lämnar in en ansökan till Mark- och miljödomstolen så är det inte bara att lämna in en A4-sida med ett kryss på utan det ska kompletteras med ganska avancerade utredningar. Då är det också rimligt att den som vill ha en ändring för sina egna kommersiella intressen är med och pratar om hur en sådan här utredning som kostar flera miljoner ska finansieras, säger Anders Jonsson, vd för Tekniska verken i Linköping.

I år har Tekniska verken utnyttjat ett undantag i vattendomen för att kunna höja vattennivåerna under tre veckor. Det står nämligen i vattendomen att man får höja vattennivåerna med några centimeter under industrisemestern som på 1950-talet var tre veckor.

– Vi skulle vilja utnyttja det där undantaget under fler veckor, säger Anders Jonsson.

TV: Små chanser att lösa situationen i Göta kanal till nästa sommar

Tekniska verken skrev i somras till länsstyrelsen, som är tillsynsmyndighet, och bad att få utöka undantaget till en längre tidsperiod.

– Svaret var att det fick vi inte, säger Anders Jonsson.

– Det är bara Mark- och miljödomstolen som kan bevilja sådana ändringar, förklarar Mattias Ibbe som är naturvårdshandläggare på länsstyrelsen i Östergötland.

Enligt honom finns det ingen annan väg än att Tekniska verken ansöker om att ändra vattendomen hos domstolen. Länsstyrelsen har bara en enda möjlighet att medge förändringar:

– Det är bara i extremfall, om det är fara för människors hälsa eller miljö. Det ska vara en akut situation. Och att kryssningsbåtarna måste vända, det är inget akut miljöproblem, säger Mattias Ibbe.

Tekniska verken och kanalbolaget kommer att ha ett möte i slutet av den här veckan för att bestämma om de ska gå vidare med en ansökan om att ändra den gamla vattendomen.

LÄS MER: Lågt vattenstånd hotar trafiken på Göta kanal
