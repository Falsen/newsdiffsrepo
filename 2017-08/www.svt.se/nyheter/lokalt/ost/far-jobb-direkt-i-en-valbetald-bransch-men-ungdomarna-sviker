Byggbranschen skriker efter folk – men ungdomarna sviker
Kjell Lundström

– När det gäller ungdomar i dag så känns det som att många är bekväma och vill ha ett skönare jobb, säger Rasmus Svensson som i måndags började tredje årskursen på bygg och anläggningsprogrammet vid Ebersteinska gymnasiet i Norrköping.

– De vill inte slita så mycket på kroppen, men det är inte jag rädd för, säger Josef Acer, som också börjat tredje året på Ebersteinska.

När Ebersteinska gymnasiet hade upprop i måndags så välkomnades 400 nya elever till skolan. Av dem var det 85 ungdomar som började på bygg- och anläggningsprogrammet för att utbildas till ett av de yrken som svensk arbetsmarknad lider störst brist på i dag.

– Det känns som att det under de senaste åren har ändrats lite och att det gått mot ett högre söktryck, säger yrkeslärare Fredrik Frisberg.

Men enligt byggbranschen så hjälper det inte att några till valt byggprogrammet. Efterfrågan på arbetskraft är skriande.

– Nu har vi anställt alla som finns i Sverige och det är ju den enskilt största orsaken till att vi inte kan bygga mer, eftersom vi inte har folk, säger Jan Malmberg hos arbetsgivarorganisationen Byggindustrierna.

– Branschen är orolig, det märker vi tydligt när vi intervjuar arbetsgivare i byggsektorn och att bristen på arbetskraft hämmar deras verksamhet. En viktig orsak till att det ser ut som det gör är att intresset för bygg- och anläggningsprogrammet på gymnasiet är för litet, säger analyschefen Håkan Gustavsson på Arbetsförmedlingen.

På Ebersteinska så förstår man branschens oro men menar att det inte är lätt för skolan att möta efterfrågan.

– Branschen kanske vill ha folk med en gång men det kan vara svårt för skolan och kommunen att följa med, eftersom det inte alltid har varit den stora efterfrågan som är nu. Vi har därför valt att ha 85 platser hela tiden och de platserna har vi fyllt nu och vi har dessutom 20 reserver, säger yrkeslärare Fredrik Frisberg på Ebersteinska.

– Platserna fylls säkert, men det skulle behövas många fler platser, säger analyschefen Håkan Gustavsson på Arbetsförmedlingen.

Från Byggindustrierna så ser man helst att skolorna ändå satsade ännu mer på byggprogrammet.

– Det är önskvärt att man tar in fler lärare och att man satsar mer på kompetensutveckling och lokaler, säger Jan Malmberg.

– Möjlighet att ta in flera elever och satsa hårdare finns väl kanske möjlighet till men sedan vet inte jag hur det skulle fungera i praktiken, säger yrkesläraren Fredrik Frisberg.

Trots att eleverna på bygg- och anläggningsprogrammet kan räkna med jobb direkt efter utbildningen så är det bara 4% av gymnasieungdomarna som valt programmet i höst.

– Det kan vara en annan sorts elev i dag som vi ser. De är mindre intresserade av att jobba med kroppen mot vad man var tidigare. Det finns mycket annat att livnära sig på, som till exempel att spela poker på nätet. Det finns andra störningsmoment i dag, Instagram, Facebook och allt sådant, och det är jätteallvarligt att välja att leva sitt liv på nätet i stället för att skaffa sig en utbildning, säger Fredrik Frisberg, yrkeslärare på Ebersteinska gymnasiet.

Från Arbetsförmedlingen riktas också kritik mot föräldrar när det gäller det låga intresset för praktiska ämnen på gymnasiet.

– Föräldrar är inga ambassadörer för de praktiska utbildningarna. Det gäller industrin, omsorgen och bygg- och anläggning. Det är många yrkesprogram som skulle behöva fler elever för att vi och hela samhället skulle kunna tillgodose det arbetskraftsbehov som finns,  säger analyschefen Håkan Gustavsson på Arbetsförmedlingen.

De elever som nu börjar sitt tredje år på bygg- och anläggningsprogrammet på Ebersteinska har redan märkt hur attraktiva de är på arbetsmarknaden.

– Är man duktig så är det många som drar i en. Jag har haft praktik under nio veckor förra året och så fick jag jobb i sex veckor på ett byggföretag nu i somras. Jag får troligtvis fortsätta jobba där efter utbildningen och det känns jättebra, säger eleven Rasmus Svensson.

– Det finns mycket jobb och jag tycker fler borde söka byggprogrammet, säger Josef Acer, klasskamrat till Rasmus.
