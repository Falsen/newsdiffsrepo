Nya okända gravar har upptäckts vid Roma kloster
Christian S Zetterdahl

Den arkeologiska undersökningen ingår i det så kallade Roma-projektet. Arkeologerna vill veta mer om platsen Roma och varför det byggdes ett kloster i området på 1100-talet.

– Man har sedan tidigare hittat ganska många föremål från vikingatiden här, så det är en betydelsefull plats, säger arkeolog Per Widerström.

För första gången undersöker man nu ett område söder om klosterkyrkan. Här låg munkarnas arbetsrum som kallades för kapitelsalen.

– Vi har gått här med markradar och fått en del avvikelser i marken, så vi ville undersöka rummet närmare. Det har funnits en misstanke om flera gravar och det stämmer. Vi har nu hittat fem nya gravar av modellen hällkista, säger Per Widerström.

De nya gravarna innehåller kranium, ben och andra skelettdelar från en svunnen tid, och arkeologerna har bestämt sig för att undersöka två av dem.

– Ja, vi ska nu försöka göra DNA-tester på de delar vi har hittat, men vi tror att gravarna är från 1200-talet, säger han.

I utgrävningarna har arkeologerna även gjort andra fynd i den gamla kapitelsalen.

–  Vi har hittat delar av ett mycket elegant gul-glaserat tegelgolv. Tittar vi på liknande delar som vi tidigare har hittat vid Solberga nunnekloster i Visby, så ser man drakar och andra fabeldjur i väldigt fina mönster, säger arkeolog Per Widerström.

De arkeologiska undersökningarna vid Roma kloster pågår under hela veckan.
