Publicerad:22 augusti 2017 06.45
LHC-tränaren: ”Vi vill få in mer gubbtjurighet i laget”
John SenewiratneReporter

Med en medelålder på 27 år har Linköping faktiskt SHL:s äldsta lag. Men tränaren Dan Tangnes är nöjd med att ha en något ålderstigen trupp.

– Vi vill gärna få in mer gubbtjurighet i laget, säger han.

En av de äldsta är 37-årige Tony Mårtensson som återvänder till klubben efter några år utomlands.

– Att han valde att komma till Linköping tyder ju på att hans driv att vinna något är stort.

SHL-säsongen är bara några veckor bort. Tillsammans med lagkamraterna ligger Tony Mårtensson i hårdträning. Men åren känns.

– Ju äldre man blir desto mer måste man träna för att hänga med de yngre grabbarna, det är helt klart, säger han.

Det skiljer runt 20 år mellan honom och de yngsta spelarna i truppen.

– Det är inspirerande. Det gäller att föregå med väldigt gott exempel.

Mårtensson har sällskap av kanadensiske nyförvärvet Derek Roy, 34, och gamle kompisen från förr Niklas Persson, 38. Ingen av dem ser några problem med att ha något fler äldre spelare.

– Jag säger att det är en fördel. Jag kan känna att vi de senaste åren har varit lite för unga, säger lagkaptenen Niklas Persson.
