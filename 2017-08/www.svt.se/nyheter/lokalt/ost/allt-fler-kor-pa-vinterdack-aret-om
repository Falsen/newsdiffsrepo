Har du koll på dina däck?
Jonas Dagson/TT

I över tio år har polisen i samarbete med däckbranschen gjort årliga däckrazzior. I samband med poliskontroller erbjuds bilförare kontroll av däcken där man mäter bland annat mönsterdjup och lufttryck.

Resultaten sammanställs och läggs till grund för en undersökning som ger en bild av däckstatusen på svenska bilar. Nu kommer resultatet från förra årets mätning. Och det finns ett orosmoln.

Allt fler förare, särskilt i södra Sverige, väljer att köra med vinterdäck året om. Genomsnittet på de platser där man gjorde razzior förra året visade att 4,7 procent hade vinterdäck också på sommaren.

– Men i Västra Götaland och Skaraborg var den siffran över 10 procent, säger Mattias Hjort.

Det kan jämföras med Västerbotten där siffran var 2 procent. Att köra med vinterdäck på sommaren ger ett mycket sämre grepp.

– Både däckmönster och gummiblandning är optimerade för vinterkörning. Därför är det ingen bra idé att köra på ett dubbfritt vinterdäck hela året, säger Pontus Grönvall på Däckbranschens informationsråd.

Längre bromssträcka

Av de knappt 1 000 bilar som kontrollerades förra året hade mer än var fjärde bil ett mönsterdjup på 3 mm eller mindre. Om det är representativt för hela Sverige, innebär det att omkring 1,2 miljoner bilar på Sveriges vägar har för litet mönsterdjup. Men siffran går stadigt ner år för år.

Mönsterdjup under 3 mm ger längre bromssträcka och en ökad risk för vattenplaning.

– Minst lika allvarligt är att många förare inte vet om att de har dåligt mönsterdjup. Visste de om det kunde de kompensera och köra mer försiktigt, säger Pontus Grönvall.

Fler kvinnor än män körde bilar med dåligt mönsterdjup och äldre bilar har oftare sämre däck än bilar av senare årsmodeller.

Däckrazzia är en samverkan mellan Energimyndigheten, Polisen, VTI, Däckbranschens informationsråd, NTF och Bilprovningen.

I år fokuserar Däckrazzia på undersökningar i södra delarna av Sverige, bland annat för att bättre ta reda på hur stort problemet är med dubbfria vinterdäck på sommaren är. Däckrazzior genomförs 2017 i Skåne, Västra Götaland och på Gotland.
