Namntävling för det nya forskningsfartyget
Henrik Perälä

Uppdraget att bygga ett nytt oceangående undersöknings- och forskningsfartyg kommer från regeringen. Uppdraget har gått till Sveriges lantbruksuniversitet (SLU), som nu vill ha förslag på vad fartyget ska heta.

– Det här med namntävlingen är lite roligt, då det väcker uppmärksamhet. Vi vill gärna ha namnförslag som har anknytning till fartygets forskningsverksamhet, säger Lasse Thorell, chef för SLU:s fartygsenhet.

SLU har verksamhet på flera platser i Sverige. Fartyget ska främst användas av SLU och SMHI och gå i Östersjön, Kattegatt och Skagerrak.

– Det är ju en nationell satsning från regeringen, så vi har även SMHI som en viktig part i det här. Men vi kommer också vända oss till andra universitet, säger Lasse Thorell.

Ett varv i Spanien har precis börjat bygga fartyget. I april 2019 ska det vara klart och dopceremoni ska ske i samband med Almedalsveckan på Gotland.

– Vi kommer att ha en enhet som hanterar alla ägarfrågor, vi blir redare kan man säga. Men vi anlitar Sjöfartsverket att sköta driften av fartyget, anställa sjömän och så vidare, berättar Lasse Thorell.

Allmänheten får nu bidra med namnförslag till fartyget. När Storbritannien gjorde samma sak förra året blev resultatet inte vad de tänkt sig.

Via en internetomröstning vann det skämtsamma namnförslaget Boaty McBoatface. Den brittiska myndigheten för natur- och miljöforskning valde till slut i stället att döpa fartyget efter naturjournalisten Sir David Attenborough, medan det publikvalda namnet fick leva vidare på fartygets miniubåt.

Detta är en av anledningarna till att SLU väljer att låta en jury välja det slutgiltiga namnet.

– Haha, lite grann är det så. Det slutgiltiga vill vi kunna välja. Sen kollar vi även med Transportstyrelsen att det är lämpliga namn, säger Lasse Thorell.
