Stark kritik mot sommaren på US
Mikko Lindskog

Personal söker sig till andra arbetsgivare. Vårdplatser har fått hållas stängda. Så har det sett ut på Universitetssjukhuset i Linköping denna sommar.

Den politiska oppositionen tycker att majoriteten inte tagit sitt ansvar.

– Allvaret ligger i att man har en medarbetarkader som är utarbetad efter en jobbig sommar, säger Marie Morell (M). Nu ska personalen gå in i en höst där man ska öka tempot, fortsätter hon.

Morell säger att en del patienter har fått stå på väntelista under sommaren och det är nu till hösten som de ska tas om hand.

Socialdemokraterna styr idag regionen tillsammans med Centern, Liberalerna och Miljöpartiet. Mats Johansson, (S), är ordförande i regionstyrelsen. Han erkänner att sommaren har varit problematisk och ger till och med löften om bättring inför sommaren nästa år.

– Det är nog fullständigt nödvändigt att vi har en annan sommar nästa år, säger han till SVT Nyheter Öst.

Bland annat säger han att Region Östergötland måste bli en attraktivare arbetsplats.

Se reportaget här.
