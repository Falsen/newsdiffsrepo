Björnhägn utan ström i Kolmårdens djurpark
Henrik Perälä

Elektriciteten i ett björnhägn i Kolmårdens djurpark var delvis utslagen under en natt i förra veckan. Felet upptäcktes i samband med en daglig rutinkontroll, enligt den anmälan till Arbetsmiljöverket som en djurvårdare gjort.

I början av augusti dog en 18-årig djurskötare i Orsa rovdjurspark efter att ha blivit attackerad av en björn.

LÄS MER: 18-årig djurskötare död i björnattack – utredningen sekretessbelagd

– Personalen var inte utsatt för någon risk, men vi vill vara på tå när det gäller sådana här saker och väljer att göra en anmälan, säger Niclas Palmqvist, tillträdande vd för Kolmårdens djurpark, till Nyhetsbyrån Siren.

Enligt anmälan till Arbetsmiljöverket har björnarna under okänd tid sedan kvällen innan varit i anläggningen utan fungerande eltråd. Strömmen var dock fortfarande kvar i övertråden och resterande säkerhetssystem var intakta.

– Vi har dubbla eller snarare tredubbla system för säkerheten och felet som sådant är inte anmärkningsvärt. Men vill ha alla sådana här händelser noggrant dokumenterade, vi har gjort den bedömningen de senaste åren, säger Niclas Palmqvist.

I juni 2012 dödades en kvinnlig djurskötare efter att ha blivit angripen i varghägnet i Kolmårdens djurpark.

LÄS MER: Så skärpte Kolmården säkerheten efter vargattacken
