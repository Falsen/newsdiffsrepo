Färre får stroke med digitalt hjälpmedel
Mikko Lindskog

– Om jag ska gå igenom en patientjournal, som kanske är på 400 A4-sidor, så tar det väldigt mycket tid att hitta rätt diagnoser och göra den här sammanställningen själv. Här hjälper ju systemet mig och presenterar det på en enda skärmsida, säger Magnus Janzon till SVT Nyheter.

Han arbetar som docent och verksamhetschef vid kardiologiska kliniken på Universitetssjukhuset i Linköping, som står bakom den nya studien.

Det handlar om att personer som har förmaksflimmer har en större risk än andra att i framtiden drabbas av stroke. Får de blodförtunnande medicin i tid så kan ofta stroke undvikas.

Det nya systemet, som är framtaget av Cambio Healthcare Systems, hjälper läkarna att hitta de här patienterna. Istället för att informationen ligger gömd i en tjock sjukjournal så dyker det upp en sorts varningsruta på läkarens datorskärm.

Fortfarande är det läkaren som fattar beslut om vad som ska göras, men systemet kan alltså hjälpa till med läkarens beslutsfattande. Den nu aktuella studien har lett till att runt 140 personer i Östergötland fått blodförtunnande mediciner.

– Om man gör en viss omräkning så ser vi att vi har förhindrat fem-sex stroke under det här året, bara i Östergötland, säger Magnus Janzon till SVT Nyheter. Det betyder minskat lidande för patienten och förstås också minskade läkarkostnader, avslutar han.
