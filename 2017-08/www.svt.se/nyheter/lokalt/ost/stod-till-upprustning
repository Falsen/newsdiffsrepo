Norrköping vill ha bättre lekplatser
Patrik Widegren

– Det bor ju barn i hela kommunen och även barnen på de mindre orterna ska ha möjlighet till att leka oavsett vilka förutsättningar de har, säger Carolina Olsson, landskapsarkitekt på tekniska kontoret vid Norrköpings kommun.

Det handlar om lekmiljöer som kommunen inte äger själv och som ofta har byggts av vägföreningar och vägsamfällighetsföreningar. Skicket är väldigt varierande.

– Många är väldigt enkla lekmiljöer, det kanske är en gunga och en sandlåda. Men de kan ändå ha betydelse för att det är den platsen man möts på och skulle säkert behöva en upprustning, säger Carolina.

Bidraget kan sökas av föreningar som vill rusta upp eller bygga nya lekmiljöer. Kommunen står då för hälften av kostnaden. Ett krav är dock att hela eller delar av lekplatsen måste vara tillgänglig för alla.

– Det är de krav vi har när vi anlägger nya lekmiljöer idag. De måste vara tillgängliga, och ordet tillgänglig innebär att det ska gå att ta sig fram till till exempel en gunga även om man sitter i rullstol, säger Carolina Olsson som hoppas att bidraget ska användas av många.

– Vi hoppas att det kan finnas föreningar som är på gång att rusta upp sin lekmiljö, då är detta en god hjälp på vägen, säger hon.
