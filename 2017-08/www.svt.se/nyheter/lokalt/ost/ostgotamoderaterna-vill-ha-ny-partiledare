Östgötamoderaterna vill byta partiledare
Tobias  Holmqvist

På östgötamoderaternas facebook-sida skriver förbundsordförande Christian Gustavsson: ”Östgötamoderaternas förbundsstyrelse har i kväll bekräftat det som jag sade redan före sommaren, nämligen att Moderaterna skulle behöva välja en ny partiledare.”

Han skriver också att partiledaren förtjänar tacksamhet och respekt och att ”i dag finns inga skäl för någon moderat att vara glad eller nöjd. Det är en dag som istället behöver markera nystart och samling. Det är den första dagen på en enorm uppgift för oss alla”.

Christian Gustavsson var den som satte stenen i rullning i våras genom att då kräva partiledaren Anna Kinberg Batras avgång.

Östergötland blir därmed det tionde förbundet efter Stockholm, Uppsala, Västerbotten, Gotland, Dalarna, Örebro, Sörmland, Stockholms stad och Västernorrland som meddelat att de ställer sig bakom avgångskravet på Anna Kinberg Batra.

Nu kan alltså de kritiska länsförbunden välja att kalla till en extrastämma vid höstens partistämma – och där utlysa ett nyval till partiledarposten.

Om Anna Kinberg Batra väljer att stanna kan de kritiska förbunden välja att gå till partiledningen och kräva att en extra stämma kallas in. Då kommer valberedningen börja arbeta för att lansera en motkandidat.

Enligt Moderaternas presschef Linda Norberg tidigare i dag har Anna Kinberg Batra inga planer på att avgå. Hon står fast vid gårdagens besked om att hon stannar på sin post.

– Beskedet är detsamma, Anna Kinberg Batra avgår inte, säger Linda Norberg.
