Norrköping satsar ytterligare 43 miljoner på flyget
Caroline Lindblad

Enligt kommunen är satsningen starten på en etablering av en bas i Norrköping och säger att bmi på sikt kommer anställa folk där.

– För att vara med och konkurrera om den här typen av linjer så behöver företaget ekonomiska muskler så därför förstärker vi bolaget ekonomiskt med 20 miljoner första året, 15 miljoner nästa år och 8 miljoner året därefter, säger Lars Stjernkvist (S).

Det här betyder alltså 43 miljoner kronor utöver de 25 miljoner som redan skjutits till i aktieägartillskott i flygplatsbolaget. Lars Stjernkvist säger dock att det inte är säkert att pengarna behöver användas.

Hur länge kan kommunen fortsätta att stödja flygplatsen?

– Än så länge kan vi göra det eftersom det går väldigt bra för Norrköping och vi kan använda pengar som andra bolag i kommunen har tjänat, säger han.

Har näringslivet hittills utnyttjat de avgångar som har funnits?

– Ja, men inte i den utsträckning så att linjen hittills har varit är långsiktigt ekonomiskt bärkraftig, säger Lars Stjernkvist (S), men nu får vi riktigt bra förutsättningar att pröva om Norrköpings flygplats är konkurrenskraftig.

För ett och ett halvt år sedan satsade kommunen 25 miljoner kronor på Münchenlinjen. Nu, liksom då, höjs kritiska röster från oppositionen som vill att flygplatsen ska bära sina egna kostnader.

– Jag är absolut kritisk till att subventionera flygplatsen. Det svar vi får när vi framför den kritiken är att näringslivet riskerar att flytta från staden men det tror inte jag på, säger Mia Sköld (MP), oppositionsråd i Norrköping.

Idag har flygplatsen två avgångar till München på vardagseftermiddag och kväll. Nu anpassas turerna mer efter näringslivet och lägger istället kvällsavgången till 06 på morgonen från och med den 30 oktober.
