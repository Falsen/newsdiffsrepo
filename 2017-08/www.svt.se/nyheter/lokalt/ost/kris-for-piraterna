Kris för Piraterna – vädjar till fansen om hjälp
Mikko Lindskog

På hemsidan efterlyser nu Piraterna ekonomiskt stöd från fansen. Det finns mediauppgifter om att förarna inte har fått ut sina löner.

Tisdag kväll är det match mot Dackarna – ett oerhört viktigt möte för Motalalaget Piraterna. Tar man inte poäng är risken stor att det blir nedflyttning till allsvenskan.

– Jag är inte säker på att laget klarar det säger Daniel Davidsson, förare från Motala, till SVT Nyheter Öst.

Sedan i helgen är tre toppförare skadade i Piraternas lag: Greg Hancock, Peter Kildemand och Niels-Kristian Iversen. Daniel Davidsson säger till SVT att det skulle vara ett hårt slag för vilket lag som helst.

I speedwayens elitserie finns det dels ett tak för hur högt sammanlagt förarsnitt ett lag får ha. Detta för att matcherna ska bli jämna och inget lag ska kunna köpa sig till ett överlägset lag.

Det finns också ett golv för hur lågt lagsnittet får vara. Det kom till för att lagen, i matcher de inte kunde vinna, inte skulle ställa upp med ett dåligt lag. Frågan är nu om Piraterna kan få ihop ett lag som når upp till golvsnittet.

Straffet om de inte lyckas är hårt: två poängs avdrag i serien och en sanktionsavgift på 20.000 kronor. Dessutom ska 5.000 kronor i administrativ avgift betalas till Svenska motorcykel- och snöskoterförbundet, Svemo.

Se TV-inslaget: ”Det här skulle vara en fruktansvärd motgång”
