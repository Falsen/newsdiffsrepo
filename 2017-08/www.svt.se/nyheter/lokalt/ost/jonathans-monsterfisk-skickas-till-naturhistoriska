Jonathans monsterfisk skickas till Naturhistoriska
Tobias  Holmqvist

– Tittar man på bilderna så ser man att det är en pacu, men det finns flera olika sorter. Det kommer man titta närmare på hos Naturhistoriska. Den är ju också så pass ovanlig i våra vatten att den passar i deras stora samling, säger Per-Erik Larson, fiskekonsulent hos Länsstyrelsen Östergötland.

LÄS MER: Fiskegänget fick en pirayasläkting på kroken – i Motala ström

Om det finns fler pacuer i Motala ström är oklart.

– Jag har bett killarna som fångade den att åka dit och se om de får fler napp. Men det rör sig troligtvis inte om flera.

Vet du var de fiskade upp den här fisken?

– Nej, jag har inte fått veta exakt var de fångade den. De håller det hemligt.

Det var under natten mot tisdag i förra veckan som vännerna George Elias, Robin Ritzman och Fredrik Malki fick en ovanligt ful fisk med sylvassa tänder på kroken. Den liknade inte något de sett förut. De tog bilder på den och släppte sedan tillbaka den.

Efter att ha lagt upp en bild på ett fiskeforum fick de reda på att det handlade om en pacu – en släkting till pirayan och hemmahörande i Sydamerika. En unik fångst i svenska vatten och en art som kan ställa till stora problem.

Natten därpå gjorde de fyra sportfiskarna ett nytt försök. Och de fick napp.

– Men den slet av reven, något som aldrig hänt oss förut. Och då har vi dragit upp en del stora gäddor med den här riggen som vi har, säger Jonathan Rosales.

På onsdagnatten var det bara Jonathan och George som gav sig ut för att fiska. Men då var det tredje gången gillt. Pacun blev uppdragen för gott och hamnande hemma i frysen hos Jonathan. Och efter en mellanlandning i länsstyrelsens frys är det nu Naturhistoriska som väntar för pacun.
