Publicerad:21 augusti 2017 15.25Uppdaterad:21 augusti 2017 15.30
Kampanj ska locka fler på Gotland att ge blod
Patrik Widegren

Det är inte första gången som Jerker Drottenmyr lägger sig på britsen hos blodcentralen på Visby lasarett. Var tredje månad kommer han hit. Hittills har han lämnat blod 40 gånger.

– Det började för många år sedan nu. Jag kände att det kunde ju vara bra. Och så får man en check också att allt verkar stå bra till med en själv. Det är som en dubbel vinst, säger Jerker som menar att det går på rutin numera.

– Det känns nästan konstigt om man inte får tömma på ett tag, säger han och skrattar.

På en brits bredvid ligger Yvonne Näsman med en slang i armvecket.

– Det känns viktigt att kunna hjälpa till på ett ganska enkelt sätt, säger hon.

Jerker, Yvonne och de andra blodgivarna utgör bara en liten del av gotlänningarna. Med en ny kampanj som anordnas av blodcentralen tillsammans med lokala företag och föreningar i sociala medier så hoppas man på att få in fler.

För om en större olycka skulle vara framme, så skulle lagret, åtminstone när det gäller en viss typ av blodgrupp, börja ta slut.

– På andra sjukhus så har de ju transporter med taxi till exempel som kan köra emellan, och hjälpa varandra med blodlagret. Här har vi ju flyg som vi måste ta blodet med. Det är inte alltid det går, säger Maria Axelsson, som arbetar på blodcentralen.

Jerker Drottenmyr tycker att fler borde bli blodgivare.

– Ja. Det är enkelt och man bidrar ju ordentligt med det. Det är bara att köra på!
