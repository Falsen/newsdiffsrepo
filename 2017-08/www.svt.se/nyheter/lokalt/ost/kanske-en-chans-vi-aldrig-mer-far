”Kanske en chans vi aldrig mer får”
Henrik Skiöld/TT

Onsdagens tidshoppning är första hindret på vägen mot en svensk framgång. Först sent på fredag kväll avgörs lagtävlingen. Då är tanken att ett fullsatt Ullevi lyfter fram Baryard Johnsson, Fredricson, von Eckermann och Douglas Lindelöw till prispallen.

Baryard Johnsson, som gör sitt sjunde EM, känner av pressen. På hemmaplan ska man leverera. Så är det bara.

– Det är därför vi är här och det kanske är en chans vi aldrig mer får, att få göra ett mästerskap på hemmaplan med ett väldigt starkt lag. Den chansen måste vi ta tillvara på och jag hoppas att alla – inklusive hästarna – är med på det, säger hon bestämt.

Och lägger till:

– Mer press än vi har på oss den här veckan kommer vi nog aldrig att ha, men jag tror att det är positivt för det här gänget. Det är det i alla fall för mig.

Hon och stoet Cue Channa gör sitt andra mästerskap.

TT: Hur ser du på er utveckling tillsammans sedan OS förra sommaren?

– Hon har fått mer rutin, det tror jag är jätteviktigt och så har vi lärt känna varandra bättre. Vi har en svag punkt och det är när hon blir lite stressad. Då lämnar hon mig lite och kör sitt eget race.

TT: Vad gör man när det händer?

– Ja, man får panik. Det är rätt jobbigt. Jag får försöka hitta en ny lösning och ändra planen rätt snabbt.

TT: Ett beslut som måste tas lika fort som tiden det tar att knäppa med fingrarna?

– Exakt. Problemet är att det inte går att veta när det händer, men det händer mer och mer sällan och jag hoppas att det inte händer nu.

Efter Corrmint, Butterfly Flip, Actrice och Tornesch är Cue Channa Baryard Johnssons femte mästerskapshäst på seniornivå.

TT: Vem är Cue Channa mest lik?

– Det är jättesvårt att säga. Det hon har är en potential som kanske slår alla andra, hon är psykiskt stark, hon vill verkligen inte riva. De problem vi har ibland är upp till mig att lösa. Hon är den hon är.

TT: Peder Fredricson och Henrik von Eckermann går båda ut med att de siktar på individuella medaljer. Hur ser du på dina möjligheter?

– Jag är lite mer lågmäld där. De två har en jättechans. Peder är allas guldfavorit, men Henrik är inte långt bakom. Han är hungrig som få och hästen (Mary Lou) är galet bra. Jag kommer att vara med i bakgrunden och så ska vi ta den där lagmedaljen och sedan får vi se.

– Allra helst hade jag velat känna att jag kan vinna på söndag men jag är inte riktigt där än. Samtidigt... blir det inga missförstånd mellan mig och henne (Cue Channa) kan vi bli farliga, men på pappret är jag inte där de två är, säger Baryard Johnsson.
