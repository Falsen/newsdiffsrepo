En skadad efter skottlossning i Skäggetorp
Henrik Arborén

Det var vid 18.20-tiden som polisen larmades till Skäggetorp. Flera personer ringde in för att de hade hört flera smällar, berättar Peter Ström vid Linköpingspolisen.

Väl på plats hittade polisen en skadad person, som fördes till sjukhus. Hur allvarligt skadad personen är är ännu oklart.

Peter Ström kan ännu inte bekräfta att det faktiskt har ägt rum en skottlossning, eller ens att det har förekommit något vapen.

– Men med tanke på uppgifterna från anmälaren är det mycket som tyder på det, säger han.

Polisen hittade strax efter ankomsten till platsen ett antal personer som greps, misstänkta för försök till mord.

Mycket är ännu oklart kring omständigheterna, och Peter Ström vill ännu inte berätta varför de gripna misstänktes.
