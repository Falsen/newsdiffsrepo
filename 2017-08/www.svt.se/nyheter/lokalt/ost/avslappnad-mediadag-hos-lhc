Avslappnad mediadag hos LHC
John Senewiratne

En gång om året öppnar SHL-klubben Linköping HC upp omklädningsrumsdörrarna för mediadag. Där journalister får chansen att prata med spelarna i en mer avslappnad miljö. Om knappt tre veckor väntar SHL-premiär. Och saker och ting börjar falla på plats för hockeyklubben från Linköping, enligt dem själva.

SVT Play: Avslappnad mediadag hos LHC

Assisterande tränaren Klas Östman sitter i tränarrummet längst in i omklädningsrumslokalerna och äter lunch, köttfärslimpa. Bakom honom sitter huvudtränaren Dan Tangnes och pratar med målvakten Jonas Gustavsson och forwarden Jakob Lilja. Taktik är ämnet. Mellan tuggorna berättar Klas Östman för oss om vad spelstrategin för året är.

– Det känns som att vi är skapligt långt framme. Vi vill spela med fart och ännu mer fart än ifjol. Det är så vi tränar, för att få sprutt på grabbarna. Kan vi få fart på benen samtidigt som vi håller lugnet kan vi bli väldigt bra i serien, säger Östman.

Jonas ”Monstret” Gustafsson, ny målvakt. Har gott om NHL-rutin och spås kunna bli precis den målvakt som smeknamnet han numera bär efter att ha tagit Färjestad till SM-guld för knappt tio år sen. Den pressen och förväntningarna verkar han gilla att leva med.

– Som målvakt är du alltid under press att spela så bra du kan, vilken nivå eller vart du än är. Det är inget nytt i sig. Man går ut och försöker pusha sig själv så mycket man kan, säger Gustavsson som gillar livet som östgöte.

– Jag trivs bra. Jag har väl inte börjat få någon dialekt än, men det kanske kommer, säger han och ler.

Jimmy Andersson är också han ny för säsongen. Han bor i Norrköping och har spelat i länsrivalen Vita Hästen, där han var en omtyckt spelare. Något som kan sticka i ögonen hos vissa LHC-supportrar.

– Det får man känna av vem man pratar med. Vissa tar det hårdare än andra. Men det är inget jag hymlar om, jag är stolt över min tid där (Vita Hästen), säger Andersson.

– Det är ett glatt gäng och det känns som jag kommit in i allt bra, säger han om nya klubben.

Från gymmet kommer veteranduon Niklas Persson, 38, och Tony Mårtensson, 37. Duon som vi i ett tidigare inslag kallade för LHC:s ”gubbar”. Och jodå, nog hade de sett reportaget.

– Gubbgänget..? Ser du var vi kommer ifrån, säger Tony Mårtensson och pekar in mot gymmet.

– Vi var sist därifrån, fyller Niklas Persson i.

Båda skrattar. Än så länge är det en uppsluppen stämning mellan media och laget, med några veckor kvar till premiären.

Men assisterande tränaren Klas Östman är medveten om att medierapporteringen inte alltid kommer vara till lagets fördel under säsongen. Prestationen på isen avgör.

– Vi kör på med högt och lågt som vanligt, säger Östman.

Sen återgår han till sin lunch.
