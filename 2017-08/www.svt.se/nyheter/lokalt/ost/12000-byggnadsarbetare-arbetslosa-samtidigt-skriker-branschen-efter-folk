12.000 byggjobbare arbetslösa trots att branschen skriker efter folk
Kjell LundströmReporter

Sveriges byggindustrier, BI, kräver nu att Arbetsförmedlingen tar tag i den stora gruppen arbetslösa för att komplettera med utbildningar och kompetenshöja dem som nu är utan jobb.

– Nu har vi haft en högkonjunktur i byggbranschen i tio år men inga stora utbildningsinsatser har gjorts. Om det är någon gång vi ska passa på att hjälpa de här människorna och ge dem en chans till jobb, så är det nu, vi kan inte vänta. Men det är en extrem långsamhet i detta, säger Jan Malmberg hos Sveriges byggindustrier.

Men kritiken mot att Arbetsförmedlingen är extremt långsam köper inte förmedlingen.

– Det får stå för branschen. Vi har täta kontakter med branschen om vilka behov man ser där vi kan svara upp och  säkerställa arbetsmarknadsutbildningar, för att kompetensförsörja branschen, säger Alexandra Sjöberg, utvecklingsledare på Arbetsförmedlingen.

Ett av de största byggföretagen, Skanska, med stora byggprojekt i Östergötland, menar att vare sig den svenska arbetskraften eller de arbetsmarknadsutbildningar som finns inte alls täcker behovet av kompetens. Skanska tvingas vända sig utanför landets gränser.

– Det räcker inte, för nu är det tryck i branschen, så vi måste jobba internationellt med leverantörer och hantverkare. Vi har folk från en flora av länder. På vårt stora projekt Kvarnbacken i Norrköping, så har vi sju nationaliteter som jobbar, säger Håkan Isfalk, regionchef på Skanska.

Något som bekymrar branschen är att de arbetsmarknadsträffar som byggsektorn och arbetsförmedlingen anordnar tillsammans till stora delar ratas av de arbetslösa.

– Ungefär hälften av de arbetslösa som bjuds in till byggbranschen kommer till träffarna. Egentligen borde 100 procent vara intresserade när arbetsgivarna kommer och berättar om sin verksamhet men det sker inte. Jag tycker det är märkligt, säger Jan Malmberg, Sveriges byggindustrier.

Nu kräver byggbranschen att det ställs krav på de som i dag är arbetslösa att ta de kompletterande arbetsmarknadsutbildningar som Arbetsförmedlingen erbjuder.

– Det är inte okej att säga nej till utbildningar och komplettera sina kunskaper, vi behöver alla på vår arbetsmarknad, säger Jan Malmberg hos Sveriges byggindustrier.

– Det stämmer att vi har tvingande åtgärder att ta till för att anvisa arbetslösa till åtgärder men det kräver också att en arbetsgivare står och tar emot, men det gör inte alla. Branschen är hårt ansatt och har väldigt mycket att göra. När man tar emot individer som har varit ifrån ett yrke under en tid så så krävs att företaget har möjlighet att handleda, och det är inte alltid att det utrymmet finns, säger Alexandra Sjöberg, utvecklingsledare på Arbetsförmedlingen.

Från byggindustrierna så saknar man åtgärder som fanns för 20-30 år sedan.

– Det man lätt kan titta på är hur det var förr. Då hade vi AMU-center till exempel, där man kunde vara snabbfotad. När det saknades 20 elektriker så satte man igång en sådan utbildning på 20-30 veckor för att tillgodose vad marknaden efterfrågar så det inte blir någon stiltje. Men det finns ju tyvärr inga AMU-center kvar och när man nu för tiden måste upphandla tjänster så tar det för lång tid, säger Jan Malmberg hos Sveriges byggindustrier.
