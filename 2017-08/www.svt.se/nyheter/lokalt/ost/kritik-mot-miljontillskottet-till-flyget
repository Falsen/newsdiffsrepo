Kritik mot miljontillskottet till Norrköpings flygplats
Henrik Perälä

För ett och ett halvt år sedan satsade kommunen 25 miljoner kronor på Münchenlinjen. Nu, liksom då, höjs kritiska röster från oppositionen som vill att flygplatsen ska bära sina egna kostnader.

– Jag är absolut kritisk till att subventionera flygplatsen. Det svar vi får när vi framför den kritiken är att näringslivet riskerar att flytta från staden men det tror inte jag på, säger Mia Sköld (MP), oppositionsråd i Norrköping.

Oppositionsrådet Mona Olsson (V) är ledamot i den kommunala bolagskoncernstyrelsen, och reagerar med förvåning på beskedet om att ytterligare 43 miljoner kronor ska satsas på flygplatsen.

– Det har inte tagits några sådana beslut och vi har inte haft något förslag till beslut när det gäller mer bidrag till flygplatsen. Men jag sitter i opposition så jag kanske inte får veta allt heller. Jag fick veta det här från er faktiskt, säger hon till SVT.

Blir det ett sådant beslut så kommer hon att reservera sig.

– Det är alldeles för mycket skattepengar som går till att rädda charterflyget och delvis affärsflyget. Även om man skulle ta pengar från övriga bolagen, så är det det till syvende och sist Norrköpingsborna som betalar. Kommunen måste ställa sig frågan hur mycket en flygplats får kosta, säger Mona Olsson.
