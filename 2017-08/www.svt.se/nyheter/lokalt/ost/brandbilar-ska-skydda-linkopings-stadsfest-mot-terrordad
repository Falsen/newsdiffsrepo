Brandbilar ska skydda Linköpings stadsfest mot terrordåd
Tobias  Holmqvist

– Ja, räddningstjänsten kommer vara på plats och ha sina fordon utplacerade som hinder, säger Sofia Karlsson, säkerhetsansvarig för Linköpings Stadsfest.

Under till exempel Augustifesten i Norrköping som hölls förra veckan användes bland annat lastbilar som skyddande barriärer för att hindra fordon från att kunna köras in där det var som folktätast.

– Det blir lite hårt med stora lastbilar. Det ser mjukare ut med brandbilar. Dessutom kommer räddningstjänstens personal vara på plats och också kunna möta publiken.

Men vad händer om det skulle börja brinna och de måste rycka ut?

– Det ska finnas en beredskap för det, säger Sofia Karlsson.

Nytt för i år är också att alla fordon som ska in på festivalområdet ska vara ”nyckelfria”.

– Det är ett av de villkor som polisen ställt kring säkerheten. Inga startnycklar får sitta kvar eller finnas i bilarna när de lämnas inne på området. Och man kommer kontrollera att det efterlevs.

Alla som jobbar med arrangemanget kommer även att använda blåljusmyndigheternas radiokommunikationssystem Rakel.

– Det gör det både enklare och säkrare, säger Sofia Karlsson.

Stadsfesten brukar locka mellan 250.000-300.000 besökare till Linköping och pågår i år mellan den 22 och 27 augusti.
