Lågt vattenstånd hotar trafiken på Göta kanal
Carl Larsson

I mitten av juli rapporterade SVT Öst om att de stora fartygen på väg från Göteborg till Stockholm tvingades vända vid Norsholm. Sjön Asplången hade blivit för grund så det gick inte att gå längre österut i Göta kanal. Sedan dess har situationen blivit än värre och nu vänder man redan vid Bergs slussar.

LÄS MER: Rekordlåga vattennivåer stoppar kanalbåtarna

– Det är jättetråkigt, vi får lägga ganska mycket energi på att göra alternativa kryssningslösningar för våra gäster, säger Peter Henricson, vd Göta Kanal rederi AB.

Nära en tredjedel av kanalen är inte farbar för de stora båtarna, vilket gjort att antalet bokningar har gått ner i takt med vattenståndet.

– När det här uppdagades i början av juli har vi tydligt sett att antalet bokningar för juli och augusti har avklingat, säger Peter Henricson, vd Göta Kanal rederi AB.

SVT Play: Så tycker passagerarna om att få byta till buss

För att lösa problemet med kanalens vattentillförsel på längre sikt, anser både rederiet och kanalbolaget att den gamla vattendom som bestämmer hur mycket vatten som får tillföras från Vättern till Göta kanal måste ändras.

LÄS MER: Tvingas flytta farled – för låg vattennivå

– Tekniska Verken säger att går det fort så tar det sex till tolv månader. Det är därför vi trycker på lite nu för att hinna ändra den till nästa sommar, för det är vitalt, säger Roger Altsäter, vd Göta kanalbolaget.

– Att omedelbart påbörja arbetet med att modernisera de 1800-talsmässiga vattendomarna är väldigt prioriterat för oss, säger Peter Henricsson.

Han ser att en ändring av vattendomarna är en förutsättning för bolagets framtid.

– Utan vatten så kan vi inte bedriva någon trafik med de båtar vi har nu. Kommer man till ordning med vattendomarna så har vi en bra framtid tillsammans, gör man det inte så har vi ett problem.
