App stöttar föräldrar att ge sina barn bättre levnadsvanor
Lovisa Gelin

Bakom mobilapplikationen står webbplatsen ”Sätt Östergötland i rörelse”, som är en strategi framtagen av Region Östergötland. Det var i samband med en studie i länet under åren 2014 till 2015 som levnadsvanorna hos 315 fyraåringar undersöktes.

Under sex månader fick föräldrarna tillgång till råd och information via mobilen för att förbättra kost- och motionsvanorna för sina barn. Kostvanor, fysisk aktivitet och kroppsfettshalt mättes innan och efter studiens slut, samt ett år efter försöket. Hälften av föräldrarna i urvalet fick leva som vanligt.

– Vår studie visar att de föräldrar som fick stöd via mobilappen, i större utsträckning ändrade barnets mat- och aktivitetsvanor, vilket kommer att ha stor betydelse på sikt. Däremot kunde man inte redan nu se att det påverkade barnets ”fat mass index”, säger Marie Löf, docent i näringsfysiologi på Karolinska instututet och initiativtagare till studien ministopp.

Föräldrarna, oftast mammor, använde dagligen appen.

– Appen har utvecklats med hjälp av dietister, läkare och barnpsykologer, som vi knutit till oss i forskningsteamet, säger Marie Löf.

Appen innehöll tolv olika teman, däribland hälsosamma livsmedel, fysisk aktivitet, frukost, mellanmål och sömn.

– Föräldrarna ges möjlighet att registrera vad barnet äter och hur mycket det rör sig och det sammanfattas sedan grafiskt i slutet av varje vecka, säger Marie Löf.

Forskarteamet uppdaterar nu appen efter resultatet från studien i nuläget finns mobilapplikationen inte tillgänglig men intresset inom barnhälsovården undersöks nu. Samtidigt arbetar forskarteamet med en liknande app för gravida kvinnor.

– Vi kommer att rekrytera 600 kvinnor för denna studie, säger Marie Löf.
