Flera anhållna för mordförsök i Skäggetorp
TT

Polisen fick larm om skottlossning i området Skäggetorp strax efter klockan 18 på lördagen. När polisen kom fram hittades en man skadad som fördes till sjukhus.

– Han fick allvarliga men inte livshotande skador och är fortfarande kvar på sjukhus, säger Peter Ström, vakthavande befäl vid polisen.

Till en början greps och anhölls sju personer, enligt Corren. Men under söndagen släpptes två av dem.

– Enligt min uppfattning så har de här två personerna inte varit involverade i skottlossningen, säger Helene Gestrin som är åklagare, till P4 Östergötland.

Polisen har genomfört ytterligare förhör, men kan inte säga något om vad som ligger bakom skottlossningen.

– Det är en massa personer att förhöra och det råder förundersökningssekretess, säger Peter Ström.
