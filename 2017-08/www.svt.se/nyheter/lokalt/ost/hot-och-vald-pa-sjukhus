Hot och våld på sjukhus – flera incidenter i Östergötland
Christian S Zetterdahl

– I Östergötland har vi haft fem händelser under de senaste två åren. Fyra har varit i Norrköping och en i Linköping. Vi har inget uppdrag att redovisa sådana här situationer, men visst ser vi att riskerna för hot och våld har ökat, säger Tomas Samuelsson, säkerhetsstrateg för Region Östergötland.

Tomas Samuelsson kan i nuläget inte säga om det uppkom någon hotfull incident i helgen, då sju personer greps vid en skottlossning i Skäggetorp i Linköping. Men att man vidtar åtgärder direkt när en sådan händelse sker.

– Direkt när det finns en risk för en hotfull situation förstärker vi med extra ordningsvakter och väktare. Personalen är utbildad och det finns en handlingsplan för varje verksamhet. Vi har också tekniska lösningar som lås i dörrar och så vidare. Men vi ser gärna att frågan om kameraövervakning på akuten och på andra ställen där sådana händelser kan uppstå, aktualiseras igen, säger Tomas Samuelsson.

Han är väl medveten om att kameraövervakning på akuten innebär en del problem med integriteten för patienterna, men tror ändå att det kan ge stora fördelar vid hotfulla incidenter.

– Det handlar ju om att skapa en dräglig arbetsmiljö. Hot och våld skapar en otrygg miljö för både personal och patienter, säger Tomas Samuelsson, säkerhetsstrateg för Region Östergötland.

LÄS MER: Hot och våld på sjukhus – inte bara ett storstadsproblem
