Pirayafisk uppfiskad i Motala ström – för andra gången
Henrik Perälä

I tisdags fångades av allt att döma en pacu i Motala ström. En släkting till pirayan som håller till i sydamerikanska vatten. Då släpptes den tillbaka av sportfiskaren Jonathan Rosales från Norrköping.

Men i natt drog han upp den på nytt – eller i alla fall en fisk av samma art. Var den drogs upp vill han inte avslöja.

– I Motala ström, jag vill inte säga exakta platsen, säger han till SVT, men ger en ledtråd om att det var utanför staden.

Nu ligger pacun hemma i vasken. Länsstyrelsen är nämligen intresserad av den och vill inte att främmande fiskarter ska finnas i östgötska vatten.

– Det kan vara samma individ men kan även vara en annan. Jag vill få upp den till Naturhistoriska riksmuseet för att kunna artbestämma den säkert. Om det fångas fler ska de definitivt inte tillbaka i vattnet, säger Per-Erik Larson, länsfiskekonsulent på Länsstyrelsen i Östergötland.

LÄS MER: Fiskegänget fick en pirayasläkting på kroken – i Motala ström

Sannolikt har den 3 kg stora fisken hamnat i Motala ström genom att någon släppt ut akvariefiskar.

– Det kan vara en olaglig handling för det krävs tillstånd att sätta ut fisk, säger Per-Erik Larson.

Han tror dock inte att den kan klara av att etablera sig i svenska vatten, även om det finns flera exemplar av den.

– Det är svårt att säga vad den kan ställa till med eftersom vi aldrig haft den här tidigare men sannolikt kan den inte få avkomma. Vi har ju ett kallt klimat och det brukar ställa till det för sådana här arter, säger han.

Samtidigt påpekar han att en annan främmande art, den Svartmunnade smörbulten, är från Kaspiska och Svarta havet och där har de ingen vinter, och den har lyckats anpassa sig.

– Det är en rovfisk som redan har ställt till en del runt Gotland och kommer att ställa till med mera. Den är även etablerad i Bråviken, säger Per-Erik Larson

De här uppgifterna som finns om att pacun gärna ger sig på och biter tag i mäns ädlare delar, vilket gett den smeknamnet ”ballcutter”, stämmer det?

– Det får vi nog ta som ett rykte som kommer från Sydamerika, det har vi inga belägg för, säger Per-Erik Larson.
