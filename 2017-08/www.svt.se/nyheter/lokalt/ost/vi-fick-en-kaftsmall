”Vi fick en käftsmäll”
Mikko Lindskog

Det fanns många olika utgångar av gårdagkvällens sista omgång. Om Piraterna hade vunnit sin bortamatch mot Dackarna så hade de fortsatt i elitserien. Nu blev det inte så. När Indianerna dessutom sensationsslog Vetlanda hemma i Kumla tog de sig upp till sjunde plats, förbi Piraterna. Resultatet: Piraterna flyttas ned till allsvenskan nästa säsong.

– Det har varit medvind, väldigt, väldigt länge och i år har vi fått oss en riktig käftsmäll, säger föraren Daniel Davidsson till SVT Nyheter Öst.

Efter många år med medaljplaceringar och ännu fler år i elitserien så är det här med nedflyttning en ovan känsla.

– Det är svårt att beskriva. Det är mitt tionde år som lagledare, säger lagledaren Stefan Andersson Skill. Det är en konstig känsla och väldigt tråkigt givetvis.

Hans egen framtid är oklar. Att vara lagledare i den lägre serien allsvenskan är inte intressant.

Inför årets säsong så såg laget ut att vara slagkraftigt, men förklaringen till nedflyttningen är uteblivna prestationer på många håll.

– De som jag förväntade mig skulle ta mycket poäng, Greg, Iversen, Kildemand och Sayfutdinov, har inte levt upp till förväntningarna, säger Andersson Skill. Jag får ta på mig att det är jag som har byggt det här laget, att det blev som det blev, helt klart.

Se inslaget här.
