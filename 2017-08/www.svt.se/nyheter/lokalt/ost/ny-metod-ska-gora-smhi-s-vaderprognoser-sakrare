Ny metod ska göra SMHI:s väderprognoser säkrare
Sofia Broomé

– Vi har delat upp det så att vi tittar på tre olika parametrar. Vi tittar på temperatur, nederbörd – om det blir nederbörd eller om det är uppehåll – och så tittar vi på vind, säger chefsmeteorologen Mats Johansson.

SMHI:s dygnsprognosers träffsäkerhet låg tidigare någon eller några procent under det gamla riktvärdet 85 procent.

Om det har blivit träffsäkrare med den nya redovisningsmetoden är för tidigt att säga enligt Mats Johansson, men han menar att uppdelningen ger en tydligare överblick på vilka prognoser som slår in och vilka som inte gör det.

Regnet är den parameter som är enklast att förutse, men sommarens mycket lokala regnskurar är inte helt enkla att pricka rätt.

– Vi har ganska bra koll på var det finns risk att det kan bli skurar på ett större område, men det är jättesvårt att säga exakt var den här skuren kommer att hamna både i rum och i tid, säger han.

Sommarvädret har enligt metereologen Eva Strandberg varit ganska normal med normala temperaturer.

– I juni var det lite blötare än normalt, men juli var ovanligt torr och augusti har varit ganska blöt. Men sett till hela sommaren har nederbördsmängden varit normal, säger hon.

Det som framförallt gör att man upplever det som att det inte har varit någon supersommar i år är att det inte har varit någon sammanhängande period med riktig värme, sådär 25-30 grader.

– Det har bara varit enstaka varma dagar och dessutom har det varit lite blåsigare än normalt i synnerhet i byarna under juni månad och det kan ju göra att det känns lite kallare än vad termometern visar, säger Eva Strandberg.

Just vinden ställer till det för meteorologerna. Den är både svår att förutse och gör prognoserna osäkra.

– När man tittar på träffprocent när det gäller vindprognoserna i juni, då det var blåsigare, kan man se att träffprocenten var fem procent lägre än i juli månad, säger Mats Johansson.

Datorernas utveckling har dock ökat träffsäkerheten rejält.

– Träffsäkerheten idag på en femdygnsprognos är lika stor som det var på en tredygnsprognos i början på 90-talet. Det sker ju hela tiden en utveckling, men vi har ju kommit upp på en så pass bra träffprocent att stegen blir mindre och mindre. Vi kommer ju aldrig att komma upp i 100 procents säkerhet, säger han.

LÄS MER: Sämsta sommarhettan på 155 år
