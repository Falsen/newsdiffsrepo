Misstänkt våldtäktsman gripen på bar gärning
Anna Möller

Larmet till polisen inkom klockan 02.47 och den misstänkte kunde gripas bara minuter senare.

– En anmälare hörde av sig till oss för man ser att det verkar pågå en våldtäkt på en central plats i Linköping. Vi befinner oss i närheten och är snabbt på plats och ertappar en man som är i färd med att utföra en sexuell handling mot en kvinna, säger Peter Ström, vakthavande befäl region öst till SVT Nyheter.

Det är den åttonde våldtäkten i Linköping på bara två veckor enligt polisen. Om det finns något samband mellan dessa kan dock inte polisen svara på i nuläget.

– Det är för tidigt att se om den här senaste våldtäkten har något samband med de tidigare våldtäkterna men vi undersöker det, säger Peter Ström.

Enligt polisen så har alla åtta våldtäkter ägt rum i närheten av stadskärnan i centrala Linköping. Den nu gripne mannen kunde inte förhöras under söndagensförmiddagen.

– Det var inte rättsäkert att göra det eftersom han var för påverkad och förhör fick vänta till eftermiddagen. Nu är han anhållen och utredningen får nu utröna om det är en våldtäkt, säger Lars-Göran Nilseryd vakthavande befäl region Öst.
