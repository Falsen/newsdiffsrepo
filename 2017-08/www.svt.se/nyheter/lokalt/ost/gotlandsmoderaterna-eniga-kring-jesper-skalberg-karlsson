Gotlandsmoderaterna slöt upp kring Skalberg Karlsson
Ulf Persson

Om styrelsemötet kommit fram till ett annat beslut än det han själv gick ut med hade han tänkt avgå uppgav han i fredags. Men det är en nöjd ordförande för gotlandsmoderaterna som SVT Nyhet Öst når på lördag förmiddagen.

– Det fanns en bred enighet på mötet om att det var rätt att kräva Anna Kinberg Batras avgång. Och det blev ingen omröstning om förtroendet för mig, säger Jesper Skalberg Karlsson (M).

Han kritik under fredagen efter att ha sagt att gotlandsdistriktet kräver Anna Kinberg Batras avgång. Det eftersom det inte tagits något beslut i förbundsstyrelsen.

– Jag är förvånad, sa en något sammanbiten Anna Hrdlicka (M), gruppledaren för Moderaterna i regionfullmäktige, om Skalbergs agerande.

Men på lördagsmorgonen vill Anna Hrdlicka inte kommentera resultatet av styrelsemötet utan hänvisar alla frågor om det till Jesper Skalberg Karlsson.

– Jag agerade under exceptionella omständigheter och efter bästa förmåga, säger Jesper Skalberg Karlsson (M) om den kritik som fanns.

Att Anna Kinberg Batra till slut avgick kommenterar han så här:

– Det var rätt beslut av Anna och det känns att hon vill partiets bästa.

Nu hoppas Skalberg på att valberedningen hittar en partiledarkandidat med brett stöd i partiet, och några namn vill han inte prata om. Att det bara är ett år kvar till valet oroar honom inte särskilt mycket.

– Det går fortare i politiken numera. Partiledare behöver inte längre flera år på sig att etablera sig. Se bara på Macron i Frankrike och Trump i USA hur snabbt de blev valvinnare. Jag tro definitivt att Moderaterna har bättre möjligheter nu inför valet än vad vi hade för några dagar sen, avslutar Jesper Skalberg Karlsson (M).
