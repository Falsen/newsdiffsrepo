Åklagare kan ta upp NMR:s agerande under Almedalen
Patrik Widegren

18 polisanmälningar gjordes i samband med att Nordiska motståndsrörelsen, NMR, deltog under almedalsveckan. Nu överlämnar polisen tre av anmälningarna till åklagare. I slutändan hoppas polisen få svar på om det handlar om hets mot folkgrupp eller inte.

Det handlar om symboler på kläder och hälsningar som gjorts med höjd arm och knuten näve, och orden ”hell seger”. Detta har anmälts till polisen, som vill få prövat om detta utgör brott i form av hets mot folkgrupp.

– Vi känner att det finns ett väldigt stort samhällsintresse i det här fallet att reda ut vad som är vad. Många har blivit engagerade och tycker att polisen inte gör någonting. Så det finns en poäng med att vi verkligen vänder på stenarna här, säger Niclas Larsen, polisens förundersökningsledare.

Enligt polisen så finns en gråzon mellan den vanliga hitlerhälsningen, som i vissa sammanhang innebär hets mot folkgrupp, och den nyare varianten med knuten näve. Ett klargörande från åklagare och eventuellt domstol kan underlätta polisens arbete i framtida fall.

– Även om bedömningen är att det inte är brott så underlättar det så att säga polistaktiskt. Då har vi utrett det och vet att den bedömning som gjorts inom rådande lagrum är att det är inget brott, säger Niclas Larsen.

Stark kritik kom från flera håll då Nordiska motståndsrörelsen fick tillstånd att hyra mark och tala från en talarplats under almedalsveckan. De senaste dagarna har det också uppmärksammats att den nazistiska rörelsen har sökt tillstånd för en demonstration under bokmässan i Göteborg i slutet av september.

Region Gotland håller nu på att se över om det går att skärpa kriterna inför nästa års almedalsvecka så att antidemokratiska och våldsbejakande organisationer kan hindras från att hyra mark. Frågan ska tas upp i tekniska nämnden i oktober. Mia Stuhre, Region Gotlands koordinator för Almedalsveckan, hoppas att man hittar en lösning.

– Vi hoppas på att våra politiker fattar ett sådant beslut. Inriktningen är att det är dit vi vill, att få en samklang mellan kriterierna för markuthyrning och kriterierna som vi har för det officiella programmet (som idag inte tillåter denna typ av organisationer att medverka i programmet. red. anm.), säger Mia Stuhre.
