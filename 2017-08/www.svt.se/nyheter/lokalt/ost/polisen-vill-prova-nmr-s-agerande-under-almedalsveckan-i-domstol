Polisen vill pröva NMR:s agerande under Almedalen i domstol
Caroline Lindblad

Efter årets Almedalsvecka hade de flesta polisanmälningar som kommit in, kopplingar till nazistiska Nordiska motståndsrörelsens närvaro. Bland annat hets mot folkgrupp. Nu vill polisen att en domstol prövar tre av anmälningarna, det rapporterar P4 Gotland.

– Vi tittar på symboler, gester och vissa uttalanden, bland annat ett uttryck som vi har uppfattat som hell seger, som vi ska titta på om det är brottsligt att uttala, berättar polisens förundersökningsledare samt kriminalinsatschef under Almedalskommenteringen, Niclas Larsen, för radion.

– Bedömningen är att om det är brott så har vi väldigt goda förutsättningar att identifiera skäligen misstänkta. För vi har haft tillgång till väldigt mycket kameror, bland annat fasta kameror som fanns under Almedalen, fortsätter han.

Enligt radion utreds fortfarande ytterligare fyra av de arton polisanmälningar som gjordes under Almedalsveckan. Övriga har lagts ned.
