Hovrätten fastställer fängelsestraff för vapenaffär
Tobias  Holmqvist

Tre av de åtalade männen är från Linköping. Två av dem – bägge 25-år gamla – döms till ett år i fängelse. Den tredje, en 32-åring, döms till ett år och två månaders fängelse. Samma straff fastställs också för två män från Stockholmstrakten – 32 och 40 år gamla.

LÄS MER: Polisens spaning stoppade kriminellas vapenaffär

Alla utom 40-åringen, som ”vidgår delar av händelseförloppet”, har förnekat brott. Samtliga inblandade är kända av polisen sedan tidigare.

Hovrätten skriver att man bedömer det som att ”omständigheterna kring de tilltalades respektive gärning, att straffvärdet av det brott som envar av de tilltalade har gjort sig skyldig till inte i något fall är lägre än det som tingsrätten har kommit fram till, snarare tvärtom”.

Det var den 13 februari i år som en vapenaffär genomfördes och ett militärt automatvapen, en AK 4, skulle transporteras från en adress i Stockholmsområdet till Linköping. Men polisens spanare hade männen under uppsikt.

Senare på kvällen slog polisen till vid rastplatsen Sillekrog på E4:an. l kurirens vita Volvo hittades automatkarbinen och ammunition. Vapnet stals vid ett inbrott i Stockholm år 2000.
