Hoppade från balkong efter bråk
Henrik Perälä

Vid klockan 11.30 ryckte flera polispatruller och ambulans till en lägenhet i Linköping. Två kvinnor ska ha bråkat med varandra varefter den ena flydde genom att hoppa från balkongen på första våningen – ett fall på cirka tre meter.

Kvinnan skadades inte allvarligt och kunde själv ta sig till en granne för att söka hjälp.

När polisen kom till platsen var den andra kvinnan inte kvar. Hon greps en timme senare på en annan adress i Linköping. Hon är ännu inte identifierad.

– Det är ett pågående ärende, så jag har inte sett någon brottsrubricering än. Men en anmälan om misshandel lär det ju bli, säger Björn Öberg, presstalesperson vid polisen i Östergötland.

Polis har förhört de inblandade, knackat dörr i området för att söka eventuella vittnen och spärrat av lägenheten för en teknisk undersökning.

– Kvinnan som flydde fördes till sjukhus med ambulans, säger Björn Öberg.
