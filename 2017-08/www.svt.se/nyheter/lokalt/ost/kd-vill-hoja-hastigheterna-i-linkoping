KD vill höja hastigheterna i Linköping
Tobias  Holmqvist

Linköpings kommunfullmäktige beslutade 2012 om en ny hastighetsplan och på hälften av vägarna sänktes sedan farterna. Kristdemokraterna tror inte att sänkningen har givit några positiva effekter.

– För de som rör sig i biltrafiken i staden är det uppenbart att de nya hastighetsgränserna inte förbättrat framkomligheten. Det är långa köer under rusningstid även på vägar där flödena skulle kunna fungera smidigare, säger oppositionsrådet Sara Skyttedal (KD) i ett uttalande.

Man menar att de många och långa bilköerna bidrar till ökade utsläpp och sämre innerstadsmiljöer.

– Trafiksituationen och köbildningen är på en nivå som inte är rimlig för en stad av Linköpings storlek. Det är uppenbart att hastighetssänkningen snarare är ett symtom på den svenska trygghetsnarkomanin. Vi önskar se en revidering av hastighetsplanen där man på nytt bedömer vilka hastigheter som är ändamålsenliga för att uppnå optimal trafikplanering, säger Sara Skyttedal.

Elias Aguirre (S), kommunalråd och ordförande i samhällsbyggnadsnämnden, tror inte på att höjda hastigheter skulle få de effekter som Skyttedal pratar om. Snarare tvärt om. Trafiksituationen i Linköping beror på att det är för många bilar i trafiken, menar han.

– Jag tror inte på det av två skäl. Dels finns det inget stöd i forskningen för att höjd hastighet skulle ge färre bilar och minskad miljöpåverkan. Dels är det stor skillnad mellan 40 och 50 km/h när det gäller liv och död vid olyckor i trafiken, säger Elias Aguirre.

Riksdagsledamoten Lorentz Tovatt (MP) är också kritisk mot idén och twittrar: ”Såhär resonerar en oerhört inkompetent politiker. Vilket förfall, tragiskt att se.”
