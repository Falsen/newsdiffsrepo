Banusic: ”Sjukt glad att få chansen”
Tobias Jönsson/TT

När Peter Gerhardsson tog ut sin första landslagstrupp till VM-kvalet mot Kroatien fanns nio nya namn jämfört med Pia Sundhages EM-trupp.

Ett nygammalt ansikte var Linköpings skyttedrottning Marija Banusic.

-Det är något jag har strävat efter. Jag är självklart sjukt glad att få chansen att komma med och representera mitt land. Jag är fylld av förväntan och mycket glädje, säger hon.

Med tio mål i damallsvenskan är Banusic tvåa i skytteligan och bästa svenska målskytt tillsammans med Linda Sällström från Vittsjö, efter Kvarnsvedens suveräna skytteligaledare Tabitha Chawinga.

Under truppresentationen hyllade förbundskaptenen Linköpings-anfallaren som Sveriges bästa målgörare.

– Sade han det? Alltså jag älskar att göra mål men samtidigt är det viktigast att vi vinner.

Gerhardsson imponeras också av hur tvåfotad hon är.

– Hon väljer om hon ska slå med vänsterfoten eller högerfoten vid en frispark. Jag vet inte hur många som kan det. En väldig bra avslutare med både vänstern och högern, sådana behövs, säger Gerhardsson.

TT: Vad har Peter sagt till dig?

-Vi har pratat en gång och det var positivt. Jag tror att vi är på samma sida med saker. Det ska bli spännande att se hur Sverige ska spela, säger Marija Banusic.

Banusics senaste landskamp var mot Schweiz i april 2015. Hon har sedan dess ratats efter en dispyt med den förra landslagsledningen.

– Vi ska forma gruppen nu till ett lag. Vad som än blir min uppgift så kommer jag att göra det.

– Jag ska vara öppen mot allt och ta det som det kommer men samtidigt fortsätta att jobba här hemma på saker som jag behöver jobba på för att kunna vara i toppform när jag får vara med.

Fem av spelarna i landslaget representerar Linköping, flest av samtliga klubbar. Dessutom lämnade nyligen Magdalena Eriksson och Jessica Samuelsson för spel i engelska ligan.

– Det finns väldigt många spelare med potential i Linköping. Jag är inte förvånad över att det är många som är kallade från Linköping, för det är en bra utvecklingsplattform för unga spelare. Jag tycker att det är jävligt kul.

En ny lagkamrat för Banusic är hemvändaren Kosovare Asllani.

– Asllani har alltid varit en inspiration för mig. För att vi är ganska lika tror jag, skrattar hon.

– Som person menar jag. Vi ser fotboll på samma sätt och har kommit igång väldigt bra i Linköping. Men jag tror att det tar lite längre tid, vi har bara spelat två matcher ihop. Det är jättekul att ha henne i Linköping. Hon bidrar med sin teknik och erfarenhet och hjälper oss väldigt mycket. Hon är en ledare.
