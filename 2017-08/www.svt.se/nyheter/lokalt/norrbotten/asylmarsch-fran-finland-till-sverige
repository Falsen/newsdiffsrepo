Asylmarsch från Finland till Sverige

Kirsi Vanttaja Reporter

Den protesterande asylsökande gruppen kommer främst från Irak enligt den finska polisen. Organisatörerna bakom protestmarschen har lämnat in en tillståndsansökan till demonstrationen hos den finska polisen och även beviljats ett tillstånd. Protestmarschen ska äga rum den femte september. Informationen har spridits till de asylsökande via sociala medier och för närvarande har cirka 300 personer anmält sig till marschen.

– Enligt våra uppgifter tänker irakierna samlas alldeles vid gränsen här i Torneå och sedan marschera över till Haparanda för att lämna in sina ansökningar om asyl, berättar Jarkko Räisänen, äldre kriminalkonstapel från polisen i finska Torneå.

De svenska myndigheterna har känt till planerna ett tag och håller nu på att samla information om irakiernas flykt från Finland.

Enligt Dublinavtalet ska asylsökande flyktingar skickas tillbaka till det landet som de först sökt asyl i – vilket i det här fallet är Finland. Men innan det måste asylansökningarna utredas formellt i Sverige. För närvarande finns det ingen beredskap för att ta emot flera hundra flyktingar vid Norrbottens gränser.

– Vi har inga flyktingförvar här i Norrbotten, berättar Lars Öberg, lokalpolisområdeschef i Östra Norrbotten. Det närmaste förvaret finns i Gävle, säger han.

Hur man ska ta hand om irakierna innan de ska skickas tillbaka vet man inte ännu. Polisen, underrättelsetjänsten och Migrationsverket håller på att utreda frågan och analysera risker med en så här gränsöverskridande asylprotest.

– Enligt våra uppgifter har de asylsökande rätt att gå över till Sverige, säger Jarkko Räisänen. Han tror att den protesterande gruppen är mycket medvetna om vad Dublinavtalet innebär. Vi tror att det här är främst ett sätt att protestera mot de finska asylreglerna.

Planeras det några motdemonstrationer?

– Inte vad vi har fått kännedom om, säger Jarkko Räisänen från den finska polisen.
