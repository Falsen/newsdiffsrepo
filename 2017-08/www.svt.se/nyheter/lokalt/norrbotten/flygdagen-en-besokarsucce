Flygets dag en besökarsuccé
Jimmy Bäckström

Temat för Försvarets huvudflygdag 2017 var Nordic Air Show och i år hölls den på F21 i Luleå.

Det blev en häftig uppvisning med många svenska och utländska plan. Det mest spektakulära var nog när det amerikanska stridsplanet F/A-18 Hornet startade. Ett dån hördes från planets dubbla motorer när det tog fart för att lyfta  och visa upp vad det kunde.

Det amerikanska stridsplanet var dock bara ett av många flygplan denna dag. Lansen, Draken, Tunnan, Viggen och den gamla trotjänaren SK 60 visades också upp.

Trots att vädret var kallt och blåsigt den här dagen uppskattar F21 antalet besökare till över 30 000.

– Vi tittar mest på flygplanen och militärens utrustning, sa Sixten och Axel Lindqvist.

Alla besökare var dock inte där för att se på flyguppvisningen.

– Jag är en gammal flygtekniker och vill uppleva lite gamla minnen. Jag har jobbat med Tunnan, Lansen, Draken och Viggen så det är roligt att komma hit och träffa gamla arbetskamrater. Men flyguppvisningar är inte så mycket att se, sa Roland Öhman, pensionerad flygtekniker.
