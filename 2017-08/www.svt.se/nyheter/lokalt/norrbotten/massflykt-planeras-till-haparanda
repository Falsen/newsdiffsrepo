Massflykt planeras till Sverige via Haparanda
Inger Haupt

– Vi har fått de här uppgifterna för en veckan sedan och vår underrättelsetjänst i region nord bearbetar uppgifterna. Vi har goda kontakter med de finska myndigheterna och mer kan jag inte säga just nu, säger Lars Öberg, områdeschef för polisen i östra Norrbotten.

Det är Åbos största tidning Turun Sanomat som kom med de första medieuppgifterna att en grupp asylsökande ska samlas i Torneå och gå över gränsen.

Den finska tidningen hänvisar till asylaktivisten Nuor Dawood, bosatt i Helsinfors. Flykten över finska gränsen till den svenska ska enligt uppgift ske i september och bakgrunden är att finsk polis ska ha inlett flera deporteringar av asylsökande.

– Jag är väldigt säker på att det kommer att komma många familjer med många barn. Hundratals människor, men det kan bli tusen. Jag är inte säker, säger Nuor Dawood till Norrbottens Media.

De flesta av de asylsökande ska finnas i norra Finland.

– Vi känner till mediauppgifterna om att personer i Finland vill gå över gränsen till Sverige och söka asyl.  Vi har goda kontakter med gränspolisen och skulle det komma ett större antal personer som vill söka asyl här så har vi beredskap för det, säger presskommunikatör Lisa Danling, vid Migrationsverket.

– Jag kan också säga att det är Dublinförordningen som reglerar vilket EU-land som ska pröva en asylansökan. Huvudregeln är att en person som varit asylsökande i ett annat EU-land, i det här fallet Finland,  ska få sin asylansökan prövad där, säger Lisa Danling.
