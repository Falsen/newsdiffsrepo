Vattnet drickbart igen – misstänkt fel i provtagningen
Ellika Nilsson

Det var i lördags som det kommunala bolaget Tekniska Verken i Kiruna gick ut med information till de boende i Svappavaara och Vittangi om att vattnet var otjänligt. Prover som gjorts på vattnet visade nämligen på förekomst av bakterier och invånarna uppmanades att koka vattnet innan användning.

Nya prover togs under lördagen och under tisdagen kom laboratoriets analys som visar att det inte förekommer några bakterier eller andra föroreningar i vattnet. Varför de tidigare provsvaren visade på förekomst av bakterier är ännu oklart men man misstänker att ett fel i provtagningskedjan kan ligga bakom.

Kokningsrekommendationerna av vattnet har nu hävts och vattnet kan användas precis som vanligt.
