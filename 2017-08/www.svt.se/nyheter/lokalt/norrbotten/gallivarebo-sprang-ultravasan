Gällivarebo sprang Ultravasan
Amanda Liikamaa

Klockan 05.00 på lördagen gick startskottet för Ultravasan som är en löpningsvariant av Vasaloppet.

Med i startfältet i Sälen fanns flera norrbottningar – och en av dem som tog sig över mållinjen i Mora var Åsa Emanuelsson. Hon sprang nio mil på nio timmar och 28 minuter.

– Det har gått jättebra. Men det har varit blött, otroligt blött. Två timmar av nio och en halv var det uppehåll. Därför var det ingen ide att byta så mycket kläder, för det blir bara blött. Men bytte skor efter första halvan.

Var det första gången du deltog?

– Det var första gången jag deltog. Har inte sprungit så här långt tidigare utan har sprungit marathon innan. Men nu var tanken att springa lite längre och då blev det en riktigt utmaning.

Och trots att hon inte har erfarenhet av längre löpdistanser kom hon på plats 20 i damklassen.

– Var lite förvånad själv, hade inte riktigt trott att det skulle gå så bra. När man inte sprungit  så här långt innan vet man inte var det bär iväg, men med de här förhållande blir man verkligen positivt överraskad, säger Emanuelsson.

Totalt kom hon på plats 188 av närmare 1.000 deltagare.
