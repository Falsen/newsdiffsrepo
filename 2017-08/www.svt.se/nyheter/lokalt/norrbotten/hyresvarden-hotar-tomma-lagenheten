Hyresvärden hotar tömma lägenheten
Micke NybergReporter

SVT Nyheter Norrbotten har tidigare berättat om en hyrestvist i Malmberget som lett till att hyresvärden sagt upp avtalet, tagit bort ytterdörren, kyl, fris och spis och stängt av vatten och el.

Men det är bara hyresnämnden eller tingsrätten som kan fatta ett sådant beslut och bara kronofogdemyndigheten som kan genomföra det, hävdar hyresgästföreningen.

– Den här hyresvärden har tagit lagen i egna händer. Så här får man inte göra, säger hyresgästföreningens jurist Mikael Renqvist.

SVT Nyheter Norrbotten har vid upprepade tillfällen sökt hyresvärden för en kommentar, utan att lyckas nå honom.

Och hyresgästföreningen har krävt att kronofogdemyndigheten ska se till att hyresgästen får tillbaka ytterdörren och kyl, frys och spis.

Men trots att det anses bryta mot lagen fortsätter hyresvärden att agera.

Nu har han tejpat upp ett papper på den spånskiva som ersatt ytterdörren med budskapet att hyresförhållandet upphörde den 31 juli.

”Hämta dina tillhörigheter senast 25 augusti 2017. Om det inte har hänt så kommer jag att magasinera dessa i tre månader, på din bekostnad. Sedan säljs eller kastas det bort.” skriver hyresvärden.

Hyresgästen blir alltmer förtvivlad över den situation hon hamnat i.

– Det är ju hemskt. Jag vill inte att han ska gå och röra mina möbler. Man mår väl inte så bra just nu, om man säger så, och jag har fortfarande ingen ytterdörr, säger hon.
