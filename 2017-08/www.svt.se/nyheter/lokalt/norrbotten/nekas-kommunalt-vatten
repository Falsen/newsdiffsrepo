Nekas kommunalt vatten
Ulrika Wänkkö

Gunilla Rubin bär in en vattendunk till köket från bilen. Hon och hennes man är åretruntboende på Matmorudden på Lulnäset utanför Luleå.  Sen två år tillbaka dricker de inte längre vattnet från den egna brunnen.

– Vi hämtar dricksvatten på jobbet eller på någon mack där det finns kommunalt vatten. Det känns inte bra att dricka vatten från brunnen när vi är omgivna av höga halter av PFAS och inga prover har tagits på vår brunn på över två år, säger Gunilla Rubin.

Det var för drygt två år sedan som giftskandalen på Lulnäsudden uppdagades. Brandsläckningsskum från försvarets brandövningsfält på F21 hade förgiftat grundvattnet i området och 32 av 33 brunnar på Lulnäsudden visade sig vara förorenade av PFAS, högflourerande ämnen.

I samband med detta togs även ett prov på vattnet på närliggande Matmorudden. Här hittades dock inga gifter i vattnet vid det tillfället.

– Vi är omringade av förorenat vatten. I Skanskas sjöar som ligger knappt en kilometer härifrån har skyhöga halter uppmätts och därifrån sluttar det ner hit. På Rovarpsudden (dryga halvkilometern bort) uppmättes 1500 nanogram PFAS/liter, säger Gunilla Rubin.

– Den expert som lantmäteriet anlitat har sagt att föroreningarna förr eller senare kommer att komma hit till Matmorudden, berättar Gunilla Rubin.

De boende på Matmorudden har därför ansökt om att få ansluta sig till det kommunala dricksvattnet. Men stadsbyggnadsnämndens arbetsutskott säger nej.

– Vattenkapaciteten till Sörbyarna är fulltecknad. Därför blir det svårt för oss att ansluta dem, säger Lenitha Ericson, ordförande i stadsbyggnadnämnden i Luleå.

– Mätningarna visar inga förhöjda halter i deras brunnar. Om nya mätningar skulle visa att även deras brunnar då har förorenats av PFAS, så får vi ta ställning till frågan igen, säger Lenitha Ericson.

Men de enda mätningar som finns att tillgå när det gäller vattnet på Matmorudden är över två år gamla.

– Vi har utlovats ett kontrollprogram för vårt vatten, men har vi inte fått något på två år, säger Gunilla Rubin.

Försvarsmaktens talesperson när det gäller PFAS tycker dock inte att två år är lång tid för att ta fram ett kontrollprogram för dricksvattnet.

– Det är komplicerade frågor och man behöver veta tillräckligt mycket för att sparka igång ett kontrollprogram. Vi behövde göra analyser för att ta reda på hur den här spridningsplymen kan komma att se ut, säger Folke Borgh, jurist på Försvarsmakten, till SVT Norrbotten.

Enligt Folke Borg ska dock ett kontrollprogram för vattnet på Matmorudden vara klart om en månad.

LÄS MER: Tystnad från kommunen om vattenskandal
