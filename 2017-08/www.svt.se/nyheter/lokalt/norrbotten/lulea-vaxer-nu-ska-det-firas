Luleå växer – nu ska det firas
Amanda Liikamaa

Enligt kommunens senaste befolkningsstatistik bor det 77.069 personer i Luleå. Och kommunen tror att tillväxten väntas fortsätta då Luleå brukar växa som mest under hösten när universitetsstudenterna kommer.

– Det visar att vi är på rätt väg och att Luleås attraktivitet håller i sig. En befolkningstillväxt ger ett större kundunderlag till handeln och restaurangbranschen och är en förutsättning för att klara vårt behov av arbetskraft, både inom den offentliga sektorn och det privata näringslivet, säger kommunalråd Niklas Nordström.

Kommunen planerar nu ett kalas i Stadsparken nästa månad för att fira att de kommit över 77.000-stecket.

– Det är jätteroligt att vi nu har passerat 77 000-strecket! Vi har tidigare bestämt att vi ska fira varje jämnt tusental tillsammans med Luleåborna. Fler kommuninvånare är viktigt både för Luleås ekonomi och för att vi ska kunna fortsätta vara en stark tillväxtmotor för hela länet, säger kommunalråd Yvonne Stålnacke.
