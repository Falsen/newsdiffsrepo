Pajala rasar mot ambulanschefen
Inger Haupt

Det var i onsdags som Stig Holmberg, ansvarig för Norrbottens ambulanssjukvård, sa till SVT Nyheter att ”människor som valt att bosätta sig i glesbefolkade områden får leva med att det tar tid”.

Väntetiden på ambulans i Pajala kommun har blivit sämre med åren och de som larmar får i snitt vänta 37 minuter på att ambulansen ska anlända.

– Jag och vårt parti reagerade med att sätta i kaffet i vrångstrupen när vi tog del av uttalandet. Att en ansvarig för ambulanssjukvården uttalar sig så arrogant om människor som har fötts och växt upp i dessa områden är upprörande. Det är inte okey att uttrycka sig så, säger kommunalrådet Jan Larsson.

– Uttryckt på det sättet förstår jag att de reagerar, men det är inte så jag menar. Det låter lite grymt, säger Stig Holmberg.

Hur menar du då?

– Det jag menar är att människor i glesbygd är införstådda med att det är längre till samhällsservicen när det gäller alltifrån vård och ambulansuttryckningar till mataffärer och bensinstationer. Det är förresten väldigt sällan som Pajalaborna klagar på vården, säger Stig Holmberg.

LÄS MER: Lång väntan på ambulans i Pajala

På torsdagskvällen hade Socialdemokraterna i Pajala medlemsmöte och tog ett enhälligt beslut om att skriva till Region Norrbotten och tala om att man protesterar mot uttalandet.

– Vi kan inte acceptera ett sådant bemötande av ansvarig. Var man än bor har man rätt att få akutvård inom rimlig tid. Om man bor i glesbefolkade områden är man inte mindre värda för det, vilket vi tycker Stig Holmberg uttalar till SVT, säger Jan Larsson.

– Alla är lika mycket värda, men jag konstaterar att bor man i glesbygden så finns det ändå en viss kalkylering om att det är längre till sjukvårdande insatser, säger Stig Holmberg.

Medan de som bor i Pajala i snitt får vänta 37 minuter på ambulansen efter larm är väntetiden i de flesta av kommunerna i Norrbotten mellan 11 och 15 minuter.
