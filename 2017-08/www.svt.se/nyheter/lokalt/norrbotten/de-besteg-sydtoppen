Unga diabetiker klarade målet på Kebnekaise
Ulrika Wänkkö

I Nikkaluokta, vid bilvägs ände, står 27 ungdomar och ordnar med sina ryggsäckar. Gemensamt för dem alla är att de har sjukdomen diabetes typ 1.

Det är torsdag och snart ska de vandra iväg genom skogen till Kebnekaise fjällstation, för att sedan försöka bestiga sydtoppen.

– När jag började i Unga diabetiker för tre år sen tänkte jag att jag ville göra någon utmaning. Så varför inte bestiga Sveriges hösta berg, säger Joanna Olsson, initiativtagare och vice ordförande i föreningen Unga diabetiker.

Guide under vandringen är ingen mindre än äventyraren Ola Skinnarmo. Han samlar gruppen inför avfärd och går igenom vad man ska tänka på.

– Det är ni som får lära mig hur ni behöver gå för att ha koll på helheten. Men tänk på att stoppa något i munnen, säger Ola Skinnarmo till gruppen.

Med på vandringen finns också läkare och sjuksköterska.

– Vi vill att våra deltagare ska få känna att vi klarar det här. Att vi är större än våra toppar och dalar, säger Joanna Olsson.

Ett annat mål med bestigningen är att samla in pengar till medicin och hjälpmedel till barn i utvecklingsländer, och till forskning om diabetes.

– Vi vill försöka samla in 100 kronor per meter som berget är högt, alltså 209.070 kronor. Vi har lyckats samla in 75 procent av pengarna så här långt, men vi fortsätter insamlingen resten av månaden, säger hon.

När SVT Nyheter Norrbotten får telefonkontakt med gruppen igen under söndagen har Joanna Olsson ett glatt besked.

– Vi nådde toppen i fredags och det har varit en jättebra resa. Vi har haft väldigt tur med vädret, förutom att det var lite snöstorm vid toppen. Men vi kunde nå toppen ändå – men det blev tufft. Det har varit otroligt kul och alla har varit så starka.
