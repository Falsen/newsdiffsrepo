Statliga jobb till Luleå
Ellika Nilsson

Polarforskningssekretariatet omlokaliserar och flyttar sin verksamhet från Stockholm till Luleå, det meddelade statsminister Stefan Löfven och civilminister Ardalan Shekarabi vid en pressträff idag i Katrineholm.

– Det här är väldigt välkommet. Vi har länge arbetat tillsammans med Luleå tekniska universitet för att stärka norra Sverige och det är otroligt positivt att vi nu får en förstärkt profil kring forskningen, säger Niklas Nordström (S), kommunalråd i Luleå.

LÄS ÄVEN: Polarforskning i Luleå – besvikelse i Kiruna

Polarforskningssekretariatet har till uppgift att främja förutsättningarna för och samordna svensk forskning och utveckling i polarområdena. Flytten från Stockholm till Luleå ska vara avslutad senast den 30 juni 2019.

LÄS ÄVEN: Löfven: ”Det är slut på centraliseringen i Stockholm”

– Det är oerhört glädjande att vi nu fortsätter arbetet med att stärka Norrbotten som en viktig test- och forskningsregion, det ligger helt i linje med de intentioner vi har regionalt som parti, säger Fredrik Lundh Sammeli, ordförande för Socialdemokraterna Norrbotten i ett pressmeddelande.

Regeringens ambition är att öka den statliga närvaron i hela landet och öka antalet arbetstillfällen. Totalt flyttas sju myndigheter från Stockholm ut i landet, totalt handlar det om 500-550 jobb.

Förutom Polarforskningssekretariatet som alltså flyttas till Luleå kommer Strålsäkerhetsmyndigheten att flyttas till Katrineholm, Myndigheten för kulturanalys till Göteborg, Myndigheten för ungdoms- och civilsamhällsfrågor till Växjö, delar av ESF-rådet till Gävle, delar av Universitets- och högskolerådet till Visby och delar av Tillväxtverket till Östersund.
