Ny gruvägare sneglar på Sahavaara
Randi GitzReporter

– Deras avsikt under våra diskussioner har varit att göra en sådan ansökan, säger landshövding Sven-Erik Österberg. Under tiden fram till dess vill de bedriva verksamheten utefter det tillstånd som finns.

Den principöverenskommelse som meddelades förra veckan innebär att företaget Abecede tar över hela konkursboet inklusive alla tillstånd.

När det gäller bearbetningskoncessionen så måste företaget ansöka hos Bergsstaten om att få ta över rättigheten till malmen. Bergsstaten i sin tur ska göra en prövning av om företaget har tillräckliga kunskaper. En så kallad lämplighetsprövning.

Det miljötillstånd som redan finns övertas när köpet genomförs, men förutsätter att gruvdriften sköts enligt villkoren i tillståndet. Det förra företaget åtalsanmäldes tre gånger för att inte ha följt villkoren.

– Ja, det är därför man ska ha en dialog om vad tillståndet säger om hur man ska bete sig för att leva upp till det. Så att man inte hamnar i en situation som då, då vissa bedömde att att de eventuellt gjort något fel. Nu kan inte jag alla detaljer, men ett antal av de där anmälningarna blev nedlagda, säger Sven-Erik Österberg.

Kaunisvaaragruvan i Pajala planeras att vara i den nya ägarens händer kring årsskiftet och ambitionen är att öppna nästa sommar. Konkursförvaltare Hans Andersson berättar att man ska se på ett slutligt avtal under de närmaste veckorna.

– Eftersom företaget har ambitionen att starta aktivitet nästa sommar, så är det rimligt att de ska få tillgång till företaget ett halvår innan dess, säger Hans Andersson. Det vill säga strax före årsskiftet.

– Man ska veta att dagbrottet är vattenfyllt och det tar ju vad jag hört kanske mellan fyra och sex månader att tömma. Så återstart någon gång under nästa år, säger Sven-Erik Österberg.
