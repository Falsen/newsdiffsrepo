Personal misshandlad på äldreboende
Inger Haupt

Händelsen inträffade i början på augusti när undersköterskan skulle gå in till en brukare som bor tillsammans med sin partner i en lägenhet på ett av Luleås äldreboenden. Brukaren skulle få hjälp med både dusch och kvällsmedicinering. När undersköterskan gick in i lägenheten var både brukaren och partnern mycket berusade av alkohol. Ändå tog partnern fram fler glas för att servera brukaren mer alkohol men brukaren ville inte ha mer utan höll för munnen.

När undersköterskan då passade på att förklara för dem båda att brukaren inte ska dricka alkohol med tanke på medicineringen så inträffade misshandeln. Partnern ska utan förvarning ha blivit mycket arg och riktat ett hårt slag med knytnäven mot undersköterskans ena axel så att denne vek sig av smärta. I det läget fick undersköterskan också ta emot en knuff, men lyckades hålla balansen. När brukaren försökte lugna sin partner lämnade undersköterskan lägenheten med en svullen och smärtande axel.
