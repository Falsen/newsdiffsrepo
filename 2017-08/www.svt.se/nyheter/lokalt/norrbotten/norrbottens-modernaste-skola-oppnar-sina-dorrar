Norrbottens modernaste skola öppnar sina dörrar
Kirsi VanttajaReporter

Det pågår ett febrilt byggarbete inne i Tallkronan för att allt ska vara färdigt när skolan börjar nästa onsdag. Även utomhus ser det halvfärdigt ut med byggställningar, staket och verktyg spridda litet här och där.

–Men det kommer att vara färdigt på onsdag lovar den nya rektorn Patricia Norberg.

Hon visar stolt Luleås nya skola, Tallkronan, som kostat 140 miljoner kronor att bygga. Skolan kommer att rymma 500 elever från förskoleklass till årskurs sex. Till en början blir det 117 elever från förskoleklass till årskurs fyra som ska börja här.

Eleverna kommer från Furuparkskolan och är barn som bor i området.

–Varje årskurs har ett eget hemvist där barnen har sin trygghet och där de hänger av sig sina kläder, förklarar hon. I dessa hemvisten finns det olika rum för lärande. Rektorn undviker ordet klassrum.

Tanken med Tallkronan är att komma bort från stängda klassrum och kala korridorer. Varje så kallat hemvist kommer att ha upp till 70 barn. De kommer att delas in i mindre processgrupper som kommer att ha en egen mentor.

–Vi har inte heller traditionella skolkorridorer utan vi kallar utrymmen utanför hemvisten för kommunikationsytor där också lärandet kan pågå, berättar Patricia Norberg.

Enligt planerna ska hela skolan jobba ämnesövergripande i olika projekt. Tanken är också att de olika årskurserna jobbar i samma projekt från förskoleklass till årskurs fyra.

På andra våningen är golvmaterialet träparkett i varm brun nyans och färgerna på barnens skåp är olika nyanser av grönt, vitt och grått. På gården finns det äppelträd, rastplats med eldstad och olika lekställningar. En ny sporthall intill skolan ska också uppmuntra barn att motionera.

Enligt rektorn är hållbarhet ledstjärnan för allt som görs i skolan, från maten till pedagogiken.

–Vi kanske är Sveriges modernaste skola när vi öppnar nästa vecka, skrattar Patricia Norberg.
