Lars Alriksson (M) om AKB
Micke NybergReporter

Moderatledaren har haft ett svajigt 2017 med sjunkande opinionssiffror och upprepade avgångskrav. Och det ser bara ut att bli värre och värre.

En majoritet av de moderata kommunalråden i det starka fästet Stockholms län har inte längre förtroende för Anna Kinberg Batra och länsförbundet kräver att hon ska avgå.

– Ja, det är ett litet drev som går nu och vi har hamnat i en situation när fokus är så mycket på partiledaren och om hon ska avgå eller inte att det blir svårt att rikta in sig på de verkliga frågorna, säger Lars Alriksson (M) kommunalråd i Gällivare.

Spekulationerna om AKB:s framtid gör alltså att partiet inte når ut med sin syn i sakfrågorna och det är ett problem i sig.

– Det har gått så långt nu så att något måste hända. Valberedningen bör sammankallas för att undersöka hur stort stöd partiledaren har i landet, säger Lars Alriksson.

Och han menar att det egentligen bara finns två val när det gäller partiledaren.

– Om hon inte har tillräckligt stort förtroende så måste hon avgå och vi får välja en ny partiledare. Om hon har det förtroende som krävs så måste vi stärka henne så mycket att vi kommer ur det här, säger Lars Alriksson.
