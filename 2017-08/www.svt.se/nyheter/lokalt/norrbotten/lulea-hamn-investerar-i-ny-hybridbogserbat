Luleå Hamn investerar i ny hybridbogserbåt
Elisabeth  Lång

– Vi tror på en positiv utveckling för sjöfarten, regionens näringsliv och Luleå som nod för godstrafiken i norr, säger Henrik Vuorinen, vd, Luleå Hamn.

Båten blir den starkaste i Luleå Hamn och kanske till och med i Sverige samtidigt som den är miljövänligare då det är en elhybrid.

– Vi kan gå på batteri från hamnen ut till Klubbviken och möta lastbåtarna utan utsläpp och buller och först när vi behöver extra kraft knäpper vi igång dieselmotorerna. Det ger oss betydande miljövinster.

Tanken är att den nya bogserbåten långsiktigt ska säkra sjöfarten till och från Luleå.

Vi har upphandlat båten från varvet Gondan i Spanien. Vi måste köpa en ny bogserbåt av säkerhetsskäl, vi måste ha en starkare och mer manövrerbar bogserbåt för de största lastfartygen.

Den nya bogserbåten är 13 meter bred och har mer än 8 000 hästkrafter och den kan bryta 60 cm is i åtta knop och beräknas vara i drift i början av nästa år.

– En enig styrelse står bakom denna investering som är ett steg i förberedelserna för Projekt Malmporten då ännu större fartyg kommer anlöpa Luleå Hamn, säger Birgitta Ahlqvist ordförande Luleå Hamn.
