Förhandling inför rättegången i jaktbrottshärvan
Anders HjertströmReporter

– Det började med tips till polisen om illegal rovdjursjakt och polisen tog tipset på allvar, berättar åklagaren Åse Schoultz efter måndagens förberedande förhandlingar i målet där man bland annat tillsammans med tingsrätten och de åtalades advokater fastslog rättegångsdatum.

Sammanlagt åtta djur ska ha dödats; en järv, tre lodjur och fyra björnar mellan åren 2012 till 2016. En del har skjutits, andra har fångats med olagliga snaror och fällor.

– Jag har mycket skriftlig bevisning och ljudupptagningar, sms och så tömningar av elektronik, säger åklagare Åse Schoultz som betecknar bevisläget som gott.

Jonas Westerlund försvarar den man som har flest åtalspunkter mot sig. Mannen är i 50-års åldern och är bland annat åtalad för att ha dödat tre björnar och tre lodjur.

– Han förnekar brott. Han har gjort medgivanden när det gäller en åtalspunkt som rör anstiftan till grovt jaktbrott. Han har skickat en bild till en medtilltalad på en järv. Däremot har han inte uppmanat eller anstiftat någon att skjuta järven, säger advokat Jonas Westerlund.
