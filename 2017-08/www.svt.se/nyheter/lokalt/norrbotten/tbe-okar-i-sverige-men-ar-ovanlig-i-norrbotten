Arne Bergh har drabbats svårt av TBE
Thommy Johansson

TBE är en fästingburen virussjukdom som smittar genom fästingbett och yttrar sig som en hjärninflammation med hög feber.

Arne Bergh i Poikkijärvi utanför Kiruna är en av få norrbottningar som har drabbas av TBE. Han blev biten av en fästing i somras när han var på besök i Nyköping och insjuknade i virussjukdomen TBE.

TBE är en sjukdom som angriper hjärnans nervsystem. Arne Bergh upptäckte att en fästing hade bitit sig fast på låret när han satt på gräsmattan på en fest i Nyköping i juni. Han tog bort fästingen men några dagar senare blev han dålig och uppsökte vårdcentralen. Efter prover fick han beskedet att han hade insjuknat i TBE.

– Jag blev sängliggande i en månad, hela juli försvann på något vis i ett töcken. Jag hade värk i hela kroppen, hjärnan kokade på något vis och det var en väldigt konstig känsla. Jag fick illamående symtom och ville inte äta säger Arne Bergh.

Arne Bergh blev rädd eftersom han visste att TBE kan innebära hjärninflammation med hög feber, svår huvudvärk och ångest.

– Jag visste ju inte, det kan bli en livslång sjukdom eller den kan gå över efter några månader. Den drabbar väldigt olika men jag kunde inte göra någonting – man är liksom utlämnad, säger Arne Bergh.

Runt 200 personer i Sverige drabbas av TBE varje år, men virussjukdomen är ovanlig i Norrbotten.

– De reagerade ju på labbet nere i Stockholm på mitt prov. Det var en överläkare som hade ringt till vårdcentralen och funderat över att en Kirunabo hade fått TBE. Det kanske var det första fallet från Kiruna men det måste väl hänt förut för vi reser ju, säger Arne Bergh.

– Det är rätt ovanligt med TBE i Norrbotten, endast 6 fall av TBE har konstaterats de senaste 10 åren i Norrbotten, säger Anders Nystedt, smittskyddsläkare i Region Norrbotten.

Nu två månader från fästingbettet i juni så mår Arne Bergh mycket bättre men är fortfarande sjukskriven från sitt jobb på Ishotellet i Jukkasjärvi.

Det finns ingen medicin mot TBE, men i förebyggande syfte kan man vaccinera sig mot sjukdomen.

– Jag flyttade hit för över 20 år sen och tänkte att här finns inga fästingar så jag behöver väl inte vaccinera mig och sen åker man söderut och drabbas säger Arne Bergh.

Han skrattar och säger att en del har skämtsagt sagt ”vad är det vi har sagt, du ska inte åka söder om Torneälven, stanna här så håller du dig friskt för här finns bara mygg och dem klarar man utan att bli sjuk.”

LÄS MER: Sju myter om fästingar
