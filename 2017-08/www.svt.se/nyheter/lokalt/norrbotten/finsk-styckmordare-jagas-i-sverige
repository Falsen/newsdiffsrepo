Finsk styckmördare söks i norra Sverige
Kolbjörn Lindberg

Det var i samband med ett polispådrag i Råneå i Norrbotten i förra veckan som bilar med koppling till mannen upptäcktes, uppger en poliskälla för SVT.

Detta var skälet till polispådraget redan då, men polisen är inte säker på att Pönkä själv uppehöll sig i Sverige vid tillfället.

En man i 35-årsåldern greps då av polis med dragna vapen. Ärendet kopplades till en lyxbilshärva i Finland. Fyra finska lyxbilar beslagtogs i trakterna kring Råneå.

– Det stämmer att Pönkä har kopplingar till personer inblandade i lyxbilsstöderna, både svenska och finska personer, säger Kaj Björkqvist som är kriminalkommissarie i Finland och utredningsledare för det här fallet.

Enligt tidningen Norran jagas han i norra Sverige, i Norrbotten eller Västerbotten.

– Vi får in tips varje dag om honom och vissa extra intressanta just från Sverige. Mer vill jag inte säga om det i nuläget, säger Björkqvist till SVT.

MISSA INTE: Så får du lokala nyheter i SVT:s app

På polisens regionledningscentral i region Nord har man ingen pågående insats. Och på Nationellt mediecenter på polisen hänvisar man tillbaka till finsk polis på frågan om hur ärendet hanteras av svensk polis och hur kontakten med finsk polis ser ut.

– Jag har ingen information om det här. Det är finsk polis som ska ge information i ärendet, säger Carolina Ekéus på pressjouren.

Pönkä är 33 år, och har dömts för att ha skjutit ihjäl och styckat en affärspartner i Tallinn 2005. Det straffet har han avtjänat. Han dömdes senare för bland annat grovt bedrägeri. När han skulle börja avtjäna sitt straff dök han aldrig upp och nu är han uppsatt på Europols lista över Europas mest jagade brottslingar.

– Han kan vara farlig och beväpnad, säger Björkqvist.

MISSA INTE: Så får du lokala nyheter i SVT:s app
