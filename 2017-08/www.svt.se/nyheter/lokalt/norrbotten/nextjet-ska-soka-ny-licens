Nextjet ska söka ny licens
Micke NybergReporter

Transportstyrelsen har återkallat flygbolagets operativa licens på grund av de mångåriga ekonomiska problemen och de egna revisorernas omfattande kritik.

Myndigheten tror inte att bolaget ska klara av sina åtaganden under den närmaste tolvmånadersperioden och har därför utfärdat en tidsbegränsad licens som bara är giltig till den 17 november.

Och som beslutet ser ut går alltså sista flygen till destinationer som Arvidsjaur, Gällivare, Vilhelmina, Lycksele och Hemavan om knappt tre månader.

Men Nextjet gör allt för att det inte ska bli så, enligt kommunikationschefen Henning Lindberg.

– Vi kommer att ansöka om en ny operativ licens och att säga att sista flygen går 17 november är att titta lite i spåkulan. Vi hoppas att det inte ska bli så, säger han.

Men för att klara det måste ekonomin förbättras snabbt och det eventuellt genom en nyemission av aktier.

– Vi jobbar stenhårt för för att kunna söka en ny och permanent licens och en dialog pågår med Transportstyrelsen för att vi ska kunna visa att vår ekonomi förbättrats. Vi upplever inte att det är slut nu. Vi hoppas kunna få en ny licens, säger Henning Lindberg.
