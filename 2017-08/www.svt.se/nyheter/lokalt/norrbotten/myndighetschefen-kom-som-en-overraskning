Myndighetschefen: ”Kom som en överraskning”
Ellika Nilsson

Polarforskningssekretariatet omlokaliserar och flyttar sin verksamhet från Stockholm till Luleå, det meddelade statsminister Stefan Löfven och civilminister Ardalan Shekarabi vid en pressträff i Katrineholm under onsdagen.

Chefen för myndigheten Björn Dahlbäck fick information om att något var på gång inom myndigheten redan i somras men det var för ett par dagar sedan som han fick kännedom om flytten.

– Jag hade några dagars försprång och fick mentalt förbereda mig i min ensamhet men absolut – beskedet kom som en överraskning, säger Björn Dahlbäck.

Omkring 30 personer arbetar på Polarforskningssekretariatet, av dessa är 15 lokaliserade till forskningsstationen i Abisko och 15 i Stockholm varav fem är stationerade kring isbrytaren Oden.

Hur är stämningen bland personalen?

– Det är en stor sak att få veta att ens arbetsplats inte kommer att finnas kvar så många var förvånade och hade många frågor och funderingar. Nu kommer medarbetarna att få ta ställning till om man vill flytta till Luleå.

Hur ser din egen framtid inom Polarforskningssekretariatet ut?

– Mitt förordnande går ut vid årsskiftet så det kommer jag inte att behöva ta ställning till.
