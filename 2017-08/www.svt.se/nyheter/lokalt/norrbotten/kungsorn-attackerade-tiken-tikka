Kungsörn attackerade Tikka
Ulrika Wänkkö

Det var dagen efter fågelpremiären som David Stridsberg och Tikka var ute i skogen utanför Arjeplog för att jaga.

– Min lilla finnspetstik var väl ungefär 600 meter framför mig när jag hörde henne skälla till. Men sen blev hon tyst och det är ovanligt. Jag började gå mot henne och när jag var ungefär 50 meter ifrån henne skrek hon till. Då ropade jag hennes namn och sen såg jag en kungsörn flyga upp, berättar David Stridsberg.

Davids rop skrämde iväg örnen. Han fick sen se Tikka komma springande emot honom.

– Hon var överlycklig över att se mig. Hon kände väl att jag hade räddat henne, säger David.

Hade du inte det då?

– Jo, hade jag varit någon minut senare så hade hon nog inte varit vid liv, säger David.

Tikka hade fått djupa sår i ansiktet där fågelns klor gått in. David fick skjutsa henne till en veterinär i Arvidsjaur, 12 mil bort.

– Hon hade nätt och jämt klarat ögonen. Hon hade ett hål några millimeter under ena ögat och ett genom kinden och i läppen, säger David Stridsberg.

Nu får hon ha en tratt på huvudet och det dröjer några veckor innan hon kan jaga igen.

– Jag har aldrig hört talas om någon annan som varit med om något sånt här. Däremot ser jag kungsörn flera gånger om året i skogarna häromkring, säger David.
