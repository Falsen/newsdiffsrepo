Stipendier och bonusar ska lösa lärarbristen
Thommy JohanssonReporter

Bristen på behöriga lärare är ett stort problem i stora delar av landet. Nu satsar Pajala kommun på att locka unga kommunmedborgare att börja studera till lärare med ett stipendium på 3 000 kronor i månaden under studietiden.

– Vi tog ett beslut att vi ska ge det till fem studenter under det här läsåret. Förmånerna som vi har beslutat om tar vi år för år, så beslutet gäller för läsåret 17/18, säger Ingegerd Mäki kultur- och utbildningschef på Pajala kommun.

Hur många har valt att nappa på erbjudandet?

– Jag har just nu fyra beslut på stipendier och jag har en femte som är på väg att söka, säger Ingegerd Mäki.

Efter utbildningen så har de ett erbjudande att få en tjänst i Pajala.

– Vi har inte några krav på att de ska börja jobba i kommunen men vi erbjuder en tjänst efter utbildningen, säger Ingegerd Mäki.

Pajala kommun lockar även med bonus på 30 000 kronor till en behörig lärare som börjar på en tjänst i kommunen och som stannar i minst tre år.

– När det gäller de här två satsningarna så kan jag väl säga att stipendierna har gått bättre, det har varit svårt för oss att hitta legitimerade lärare så där har vi inte lyckas fullt ut, säger Ingegerd Mäki.
