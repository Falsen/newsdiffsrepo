Dömd nazist kan ta plats i kommunfullmäktige
Ellika Nilsson

Den nazistiska organisationen Nordiska Motståndsrörelsen (NMR) är sedan 2015 ett registrerat parti med ambition att ställa upp i nästa års val. Hittills har tre kandidater presenterats; Bo Nilsson från Boden, Per Öberg, Ludvika och Fredrik Vejdeland, Kungälv.

Av tidningen Expo beskrivs Bo Nilsson som en veteran inom vit makt-miljön. Han var med och grundade Sverigedemokraterna i slutet på 80-talet men gick över till Nationalsocialistisk front där han fick en ledande position för att sedan gå med i Nordiska Motståndsrörelsen.

Bo Nilsson har även dömts för flera grova våldsbrott, bland annat för misshandel och olaga hot och har avtjänat flera fängelsestraff.

Brotten har begåtts sedan början av 80-talet fram till idag och har rasistiska motiv. Senast i mars åtalades Bo Nilsson för att ha burit en nazistsymbol på jackärmen.

LÄS ÄVEN: Bar nazistsymbol – åtalas

– Han har en lång bana inom extremhögern bakom sig. Han har också varit verksam på flera platser förutom Boden, till exempel Sörmland. Han är också dömd för en lång rad brott på olika platser i Sverige, säger Jonathan Leman, på organisationen Expo.

Nordiska Motståndsrörelsen grundades 1997. Hur många medlemmar som gruppen har är inte känt men i en kartläggning som Expo gjorde 2015 kunde 159 medlemmar identifieras. Jonathan Leman, researcher på Expo menar dock att det handlar om betydligt fler än så.

– Tittar man på hur många de samlar till sina demonstrationer så ger det en fingervisning om att de har vuxit sedan 2015. Så sent som första maj i år samlades över 600 under en demonstration i Falun, säger Jonathan Leman.

LÄS MER: Blandade känslor för dömd nazistkandidat i Boden

Christer Mattsson på Göteborgs universitet forskar kring förebyggande arbete mot våldsbejakande extremism och har följt NMR under lång tid. Han beskriver NMR som en sluten och våldsam organisation.

– Många av organisationens medlemmar har dömts för grova brott. Av de aktivister vi känner till är en fjärdedel dömda för våldsbrott och över hälften är dömda för andra typer av brott, säger Christer Mattsson.

SVT Nyheter Norrbotten har försökt att nå Bo Nilsson för en kommentar. I ett telefonsamtal under måndagen la han på luren men ett par timmar senare skickade han ett mail:

”Var vänlig kontakta inte mig och respektera detta! (blev uppringd i morse) Orsaken är att edert syfte endast vore att i mesta möjliga mån, smutskasta mig och den organisation jag företräder nämligen Nordiska Motståndsrörelsen.”

MISSA INTE: Så får du lokala nyheter i SVT:s app
