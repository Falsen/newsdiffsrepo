Rekordhöga skogsmarkspriser i norr
Inger Haupt

Under första halvåret 2017 har priserna stigit med 11 procent i länet.  Det är första gången den nedåtgående trenden för skogsmark i norra Sverige vänder sedan år 2011.

– Genomsnittspriset för bland annat Norrbotten är uppe i 272 kronor per skogskubikmeter, säger Markus Helin, chefsmäklare vid LRF Konsult.

Medan priserna i Norrbotten och norra Sverige har gått upp 11 procent har de under motsvarande tid stigit med i snitt sex procent i övriga landet. Men trots den positiva utvecklingen i norr så ligger riksgenomsnittet för en skogsfastighet fortfarande högre på många andra håll.

– Riksgenomsnittet där samtliga av LRF Konsult förmedlade skogsfastigheter från norr till söder ingår är nu uppe i 419 kronor per skogskubikmeter. Det är det högst uppmätta riksgenomsnittet som LRF Konsult uppmätt sedan man startade insamlingen av deta för 22 år sedan, säger Markus Helin.

Det är en het byggkonjunktur under det första halvåret som drivit upp efterfrågan på konstruktionsvirke. Det har bidragit till att snittpriser på skogsmark stigit till rekordnivåer, enligt LRF Konsult.
