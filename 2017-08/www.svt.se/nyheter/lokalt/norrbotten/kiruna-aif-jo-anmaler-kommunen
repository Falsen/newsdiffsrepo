Kiruna AIF-profilen JO-anmäler kommunen
Micke NybergReporter

Det klassiska hockeylaget återuppstod för två och ett halvt år sedan och redan under första året ville kommunen att föreningen skulle flytta från Matojärvi till Lombia ishall och den flytten blev av under förra säsongen.

Nu är isträningarna på gång igen och även Kiruna AIF har skrinnat in på Lombia ishall.

– Men problemet är att vi har inga förråd och vi får inte heller tillgång till arenarestaurangen eller köket som de andra föreningarna. Vi förvägras att få utnyttja väsentliga delar av denna kommunägda fastighet, säger Mats Sidmalm, som tidigare suttit i Kiruna AIF:s styrelse.

Han skriver i sin JO-anmälan att kommunen bryter mot kommunallagens paragraf om lika behandling och hoppas kunna tvinga fram en rättvis och korrekt behandling av föreningen.

– Man kan inte bete sig på det här viset. Våra ledare är helt knäckta för att vår egen kommun gör skillnad på förening och förening, säger han.

LÄS MER: Otydliga avtal skapar konflikt om ishall

Mats Sidmalm menar att den gamla arbetareföreningen mött ett starkt motstånd från vissa kretsar i Kiruna.

– Det är ett hat och ett raseri från vissa som jag bara kan jämföra med Palmehatet när det var som värst. Det är inte så många, men det finns där, och det är otäckt. Vi har fått skridskoslipar vandaliserade och även drabbats av påhopp från de andra föreningarna, säger Mats Sidmalm.

Vice kommunalrådet Stefan Sydberg (M) menar att det sannolikt handlar om inkörningsproblem för Kiruna AIF.

– Vi har i dag gett ett politiskt uppdrag att det ska skapas tydligare rutiner vid Lombia ishall. Vi siktar på att lösa det här så fort som möjligt så att det ska bli en rättvis behandling av alla föreningar, säger Stefan Sydberg.
