Publicerad:20 augusti 2017 16.20Uppdaterad:20 augusti 2017 18.04
SVT Nyheter Norrbotten
Amanda Liikamaa

Händelsen ska ha inträffat i en liten by i Pajala kommun under förra veckan. I hagen ska det ha funnits ett tiotalet djur – getter, får och lamm.

– Det är min flickvän som äger djuren. När vi kom ut var det kaos i hagen. Tackan försökte skydda lammen som var i panik. För min flickvän var det en tragedi, säger mannen som vill vara anonym till Norrbottens media.

Och utanför hagen stod tre män, varav en av var ägare till hunden, och såg på när hunden jagade djuren. Mannen tror att jägarna ville träna hunden inför älgjakten.

– De hade stängt av elstängslet och släppt älghunden där med avsikt. Det är så fruktansvärt respektlöst gjort. Man tar lagen i egna händer, säger mannen till Norrbottens media.

När männen ertappades ska de ha tagit hunden ur hagen och avlägsnat sig från platsen – utan att be om ursäkt. Händelsen har nu polisanmälts och polisen har fått goda signalament på de inblandade då de var kända för mannen.
