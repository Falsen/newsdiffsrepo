Besöksrekord i Norrbotten
Inger Haupt

I Pajala kommun omsatte besöksnäringen  149 miljoner under 2016 – en ökning med 23 mijoner jämfört med föregående år.

– En stor del av den ökade omsättningen beror på en längre vintersäsong och en riktad insats mot säsongsförlängning, sommar och höst. Efterfrågan från den internationella marknaden ökar och ger därmed utrymme för expansion. Vi ser ljust på framtiden och har som mål att 2018-2019 omsätta 50 miljoner med ca 10-15 nya helårsanställda, säger Explore the Norths ägare Johan Väisänen i ett pressmeddelande.

I Arjeplogs kommun slår den kommersiella omsättningen av turismen riksgenomsnittet. Den kommersiella omsättningen av turismen i Arjeplog var 176 miljoner kronor 2016. I en svensk genomsnittskommun utgörs 50 procent av den totala turistomsättningen kommersiell turism, det vill säga besökare som bor på hotell, stugby, camping och vandrarhem. I Arjeplog  ligger den kommersiella andelen på 76 procent. De senaste tio åren har den kommersiella omsättningen ökat med 45 procent.

–Vi som jobbar med destinationsutveckling på Arjeplogs kommun är tacksamma och glada över att jobba tillsammans med våra driftiga företagare. De gör ett fantastiskt jobb med hårt tryck under högsäsong samtidigt som de finner tid för att jobba med utveckling av reseanledningar och ta stora kliv under lågsäsonger, säger Erika Forsberg, destinationsutvecklare på Arjeplogs kommun i ett pressmeddelande.

Besöksnäringen har ökat sin omsättning i de flesta Norrbottens kommuner. Undantaget är Kiruna och Överkalix där man backat en procent respektive 12 procent.
