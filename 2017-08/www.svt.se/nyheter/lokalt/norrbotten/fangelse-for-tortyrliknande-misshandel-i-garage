Fängelse för tortyrliknande misshandel i garage
Ellika Nilsson

Händelsen utspelade sig i juli då kvinnan och mannen, som är ytligt bekanta med varandra, träffades hemma hos en gemensam bekant i dennes villa i Luleå. Den 36-årige mannen hade nyligen släppts ut efter en längre fängelsevistelse och ville veta om kvinnan var delaktig i att hans yngre bror börjat med droger.

Enligt tingsrättens dom lurades kvinnan ned i ett garage där hon hölls inspärrad i omkring en och en halv timme. Kvinnan har berättat att hon utsattes för ”en tortyrliknande förhörssituation” där hon hotades till livet. Mannen ska bland annat ha hotat henne med en kniv, slagit henne med ett lysrör och en planka och dragit ett rep runt hennes hals.

Tingsrätten menar att mannen utsatt kvinnan för ”en hänsynslös behandling” och dömer mannen till fängelse i 1 år och 6 månader. Han döms  mot sitt nekande för människorov, grovt olaga hot, misshandel och övergrepp i rättssak och ska även betala 30 000 kronor i skadestånd till kvinnan.
