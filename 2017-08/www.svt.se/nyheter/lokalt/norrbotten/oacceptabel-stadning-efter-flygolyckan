”Oacceptabel” städning efter flygolyckan
Ann Catrin Stenberg Partapuoli, Sameradion & SVT Sápmi

Jakob Nygård, ordförande i Sirges sameby, var till Oajevággi och platsen där flygplanet störtade förra vintern. Han är inte nöjd med det han såg och oroar sig för att renar och andra djur ska bli plågade av skräpet som ligger kvar.

– Det är väldigt mycket skräp kvar på platsen, aluminiumbitar och plastbitar. Ganska vassa bitar som jag är orolig för att renarna kommer att trampa in i klövarna. Det fanns redan mycket renspår på platsen så det kan finnas renar som går omkring med aluminium i klövarna som sedan kan infektera och ställa till stora problem. Jag tycker att det man ser med ögonen förväntar man sig att man ska kunna plocka upp och städa bort. Att det är ett jättejobb, det förstår jag, men det är väl ingen anledning att lämna kvar det bara för att det är svårt att städa det, säger Jakob Nygård till Sameradion och SVT Sápmi.

Postflyget var på väg mellan Oslo och Tromsö när det störtade natten mellan 7 och 8 januari 2016. Bägge piloterna omkom. Orsaken till dödskraschen visade sig vara tekniska problem med navigeringssystemet som gav fel information i den ena pilotens dataskärm som piloterna instinktivt reagerade på med konsekvens att planet störtdök mot marken.

Flygbolaget gav IVL, Svenska Miljöinstitutet i uppdrag att ansvara för miljöövervakning och efterbehandling av haveriplatsen. Flera städningsinsatser har utförts sedan sommaren 2016 och ett flertal prover av mark och vatten är också tagna av IVL, även under den gångna sommaren.

LÄS ÄVEN: Fortfarande skräpigt i fjälldalen efter kraschat postflyg

I september förra hösten var Gunhild Rosqvist, professor i geologi på Stockholms Universitet och chef för Tarfala forskningsstation, till platsen för att ta prover på mark och vatten. Provsvaren visade då att halterna av flygbränslet låg långt över det tillåtna gränsvärdena. Rosqvist menar att det tar lång tid innan olycksområdet har renats efter olyckan och gifterna efter en sådan olycka kan komma att döda ekosystemen i området.

– Jag blev förvånad då det fortfarande luktar fotogen i området, då förstår man att något är kvar i backen även om man inte ser det och att någon slags förorening är det kvar på platsen, säger Jakob Nygård efter att han och Gunhild Rosqvist än en gång varit till platsen och tagit prover. De provsvaren har ännu inte kommit.

Miljökontoret på Jokkmokks kommun har tillsynsansvar över saneringen och besökte platsen hösten 2016 tillsammans med fastighetsverket och samebyn för att göra slutbesiktning men den godtogs inte på grund av för mycket skräp kvar på backen.

Sabina Sjöström, miljöinspektör i Jokkmokks kommun, berättar att man nu från kommunens sida väntar på rapporten av de prover som tagits under sommaren av IVL. Under hösten ska kommunen åka upp till platsen för att återigen inspektera om städningen har utförts korrekt.

Samebyn har inte varit i kontakt med varken flygbolaget eller IVL efter sommaren men kommer inte att släppa frågan förrän de är nöjda med städning och efterbehandling.– Det är oacceptabelt, även om det är en olycka så ska man inte få lämna det skräpigt. Hade det hänt närmare ett samhälle eller i Stockholm på gärdet så hade det varit bortstädat och sanerat för länge sen, säger Jakob Nygård.

Hela SVT:s samlade rapportering kring postflygolyckan.
