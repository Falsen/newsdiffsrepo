Här hittar du svamp
Ulrika Wänkkö

Vi befinner oss på Ormbergets skidstadion i Luleå. Det är det området och Hertsölandets naturvårdsområde som beskrivs i svampboken som ska komma ut senare i höst.

– Det här området är otroligt fint och det innehåller en mängd olika svamparter, säger Göran Lidén, svampkonsulent och en av författaran till boken.

Luleå svampklubb har inventerat området och nedtecknat var de har hittat vanliga och populär matsvampar så som kantareller och karljohansvamp. Dessa kartor ska bli en del av svampboken, som författarna kallar unik.

– Det som är unikt är att vi avslöjar var svamparna finns. Det är ingen som har avslöjat svampställen i en svampbok tidigare, säger Roger Eliasson, även han svampkonsulent och författare till boken.

Författarna vill dela med sig av glädjen med svampplockning till fler.

– Man blir ju så glad när man hittar svamp. Vi gör det här för att vi vill att det ska bli lättare för vanliga människor att plocka svamp och för att fler ska komma ut och se det här fina, säger Roger Eliasson.

Ni tror inte att folk kommer att bli sura när de får sina svampställen avslöjade?

– Det bjuder vi på.
