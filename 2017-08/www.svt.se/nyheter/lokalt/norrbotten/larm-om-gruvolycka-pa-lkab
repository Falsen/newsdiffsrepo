Gruvolycka: Person allvarligt skadad
Inger Haupt

Olyckan inträffade strax efter halv tio på fredagsförmiddagen i LKAB:s gruva i Kiruna. En lastbil hade krockat med en bergvägg på 740-metersnivån och en person var fastklämd. Föraren ska enligt norrbottenspolisen vara anställd av en underleverantör till LKAB.

Både LKAB:s egen räddningstjänst och Kiruna räddningstjänst deltog i arbetet och strax efter 11 uppgavs personen vara på väg till sjukhus.

– En person har förts till sjukhus men jag törs inte uttala mig om skadeläget, säger Peter Wikström, inre befäl vid räddningstjänsten.

Vid 13.15 kom LKAB med mer uppgifter om den skadade:

– Personen har skurits loss och är transporterad till Kiruna sjukhus med ambulans. Personen är allvarligt skadad och ska flygas vidare med ambulansflyg till Universitetssjukhuset i Umeå, säger Marita Mossberg, kommunikatör vid LKAB.

Hur har olyckan gått till?

– Jag har inga uppgifter om det i nuläget, men vi kommer att göra en sedvanlig utredning för att se vad som orsakat olyckan, säger Marita Mossberg.

Polisen har varit på plats och en anmälan om trafikolycka/arbetsplatsolycka är upprättad.
