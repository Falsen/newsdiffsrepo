Luleås äldre kan få mat från Piteå
Ellika Nilsson

Maten till de boende på Luleås äldreboenden och till de som får mat hemlevererad genom hemtjänsten har i tio års tid tillagats och levererats från Sunderby sjukhus storkök. Men sedan Region Norrbotten aviserat att de inte längre kan leverera måltiderna har kommunen sett sig om efter andra alternativ. Totalt handlar det om omkring 745 000 portioner kyld mat per år.

Och nu ser Luleå kommun ut att ha hittat en lösning – i grannkommunen Piteå.

Genom att samordna matproduktionen mellan de båda kommunerna tror såväl Luleås kommunalråd Niklas Nordström som Piteås kommunalråd Helena Stenberg på vinster för de båda kommunerna.

– Piteå har redan byggt upp ett produktionskök i Öjebyn som håller väldigt bra kvalitet och genom att samarbeta slipper vi en stor kostnad för att bygga upp ett eget. Vi är väldigt glada. Både Luleås och Piteås skattebetalare är vinnare, säger Luleås kommunalråd Niklas Nordström.

Produktionsköket i Öjebyn behöver till viss del byggas om för att klara av Luleås behov och förhoppningen är att allt ska vara färdigt från och med februari 2019.

– Vi behöver samverka både inom och mellan kommuner för att säkra välfärden och kommunmedborgarnas trygghet. Kommunfullmäktige i Piteå har fastställt att samverkan ska öka med andra inom koncernen och med andra kommuner. Avsiktsförklaringen är ett första steg för ett givande samarbete för båda parter, säger Helena Stenberg, kommunalråd i Piteå kommun.

Beslut om att gå vidare med en avsiktsförklaring fattas i Piteås och Luleås kommunfullmäktige den 25 september.
