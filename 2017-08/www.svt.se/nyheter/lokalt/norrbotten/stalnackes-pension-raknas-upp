Stålnackes pension räknas upp
Elisabeth Lång

Yvonne Stålnacke fick i när hon lämnade sitt uppdrag i landstinget 2004 rätt till en visstidspension vilket innebär att hon inte har rätt till något pensionsintjänande i sitt kommunala uppdrag. Det trots elva år på heltid som kommunalråd.

– Det är klart att det inte är rimligt att man jobbar och inte får någon pension för den tid som man jobbat. Det gäller för alla människor och också för ett kommunalråd, det är en ganska enkel fråga att hantera egentligen, säger Niklas Nordström (S) kommunalråd.

Han säger att det gamla regelverket inte förutsett att en person skulle kunna ha uppdrag först som landstingsråd och sedan som kommunalråd och att det handlar om att rätta till det.

Förslaget innebär att hon får tillgodoräkna sig de olika uppdragen så att hon når taket på 12 år för full tjänstepension. Av dom är åtta år från landstinget och fyra år från kommunen.

– Jag tycker det här är ett uttryck igen för att politiker har en gräddfil. De behandlas mycket mer frikostigt än andra arbetare och löntagare i samhället, säger Jonas Brännberg gruppledare för Rättvisepartiet socialisterna.

– Det är inte ovanligt att man på arbetsmarknaden sitter med en enskild arbetstagare som närmare sig pensionen där personen får gå i pension tidigt och får behålla lönen fram till pensionen eller får behålla 80 procent av lönen. Man gör kombinationer av arbete och pensionslösningar. Det är ganska vanligt på arbetsmarknaden, säger Niklas Nordström.

– Jag tror inte att någon annan arbetsgivare skulle agera på det sättet och säga att du har för lite pension och du är orättvist behandlad och vi ska höja upp din pension, säger Jonas Brännberg.

Det blir nu upp till kommunfullmäktige att fatta beslut i frågan.

– Det här handlar inte om Yvonne Stålnacke som person utan det handlar om ett system som gynnar politiker mer än vad andra får, säger Jonas Brännberg.
