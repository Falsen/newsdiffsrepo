Polisen: ”Branden var anlagd”
Elisabeth Lång

Branden inne på Porsöskolan i Luleå upptäcktes vid 03.30-tiden natten mot tisdag. En polispatrull var snabbt på plats och kunde påbörja släckningsarbetet, därefter kom räddningstjänsten och kunde släcka branden helt.

Branden startade inne i en lokal med ett fönster som vetter mot skolgården i centrum.

– Fönstret har gått sönder och någonting har kastats in och så har det börjat brinna. Det är vad vi vet nu och att branden är anlagd. Våra tekniker som varit på plats säger att allt tyder på att den är anlagd, säger Per-Olov Andersson vid polisens avdelning för grova brott.

Porsön har under lång tid drabbats av olika typer av skadegörelse, bland annat har bilar och soprum satts i brand. För en vecka sedan krossade ett stort antal fönster på skolbyggnaden.

LÄS MER: Krossade rutor över hela staden

På frågan hur polisen ska jobba för att komma åt förövarna säger Per-Olov Andersson att det är ett svårlöst problem.

– Polisen har sin del och ska leta rätt på dem och få dem dömda om de är över 15 år, är de yngre blir är det socialtjänstens uppgift. Men det är komplext och vi måste hjälpas åt. Sedan gäller det att ta förövarna på bar gärning och få fram uppgifter om vem som gör vad – inte bara att vi vet vilken krets som gör det för ingen blir dömd på bara rykten.

Vad säger du om den oro som många porsöbor upplever?

– Det är någonting vi från polisen inte tycker är bra och vi jobbar på att stävja det här på olika sätt men det måste ske tillsammans med andra, med dig och mig och med samhället i stort. Det här är bara ett symtom på någonting som inte är bra.

Jenny Andersson boende på Porsön tycker att något måste göras för att få stopp på skadegörelse och anlagda bränder i området.

– Det skapar ju frustration hos de som bor här. Många undrar varför görs ingenting, varför kommer inga förslag på åtgärder  och varför sätts inte kameror upp i centrum nu när det hänt så mycket.
