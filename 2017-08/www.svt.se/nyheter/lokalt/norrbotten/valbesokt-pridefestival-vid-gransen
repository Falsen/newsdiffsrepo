Välbesökt festival vid gränsen
Ulrika Wänkkö

Borderpride i Haparanda Torneå i helgen drog betydligt fler besökare än förväntat.

– Det hade varit en väldigt lyckad festival med många besökare, säger Pia Marttinen, kultursamordnare på Haparanda kommun som är en av medarrangörerna.

På lördagen gick en prideparad över gränsen mellan Sverige och Finland.

-  Jag uppskattar att det gick mellan 500 och 600 personer i det, även om det fanns de som talade om 1000 personer, och det var en väldigt fin stämning. Arrangörerna hade innan sagt att de var glada om 50 kom, säger Pia Marttinen.

Även ungdomsfesten drog fler än förväntat. När 120 ungdomar dök upp blev det kö utanför Ungdomens hus.

– Personalen säger att de haft många fina samtal med ungdomar om HBTQ frågor, säger Pia Marttinen.

Själv uppskattade hon särskilt regnbågsmässan som hölls i kyrkan.

– Det var en varm och fin känsla under stämman, säger Pia Marttinen.

Fetsivalen inleddes dock i mörkare färger natten mot lördagen när regnbågsflaggor som hissats utanför Sverigefinska folkhögskolan och Aines konstmuseum plockades ner och stals innan paraden skulle hållas.

Flaggor stals

– Flaggan som hissats utanför kommunhuset fick de inte ner för den stången hade en så komplicerad annordning. Och utanför Aines konsmuseum kunde de hissa upp en ny flagga som de fick låna, säger Pia Marttinen.
