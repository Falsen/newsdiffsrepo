Två vargar bekräftade i Norrbotten
Inger Haupt

– Analyserna kom i dag så det är helt ny information, säger rovdjurshandläggare Anna Danell, vid länsstyrelsen i Norrbotten.

Vargarna har vandrat in i Norrbotten från olika håll.

– Den ena vargen, den i Tornedalen, har östligt ursprung. Vargen i Piteå kommer söderifrån, säger Anna Danell.

Det var i början på augusti som en varg rev får i Höglandsnäs i Piteå kommun. Vargen härstammar från den sydsvenska vargstammen.

Det var i slutet på juli som ett vargfynd upptäcktes i Tornedalen. Spillningen från både den vargen och den i Piteå har skickats till Statens veterinärmedicinska anstalt.

Att vargen i Tornedalen  har en annan genetisk uppsättning än den i Piteå glädjer länsstyrelsen.

Vargens genetiska ursprung är av intresse då den potentiellt skulle kunna tillföra friskt blod till Sveriges vargpopulation. Nu uppmanar länsstyrelsen alla älgjägare att kontakta länsstyrelsen om varg syns under den kommande älgjakten.
