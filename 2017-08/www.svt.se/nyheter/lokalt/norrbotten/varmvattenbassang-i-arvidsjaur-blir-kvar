Varmvattenbassäng i Arvidsjaur blir kvar
Anders Hjertström

Kommunen köpte i årsskiftet fastigheten i vilken vårdcentralen ligger av Region Norrbotten. I februari stängdes varmvattenbassängen eftersom regionen menade att ett avtal saknades med kommunen.

LÄS MER: ”Det är en katastrof”

Planerna på en stängning har tidigare tidigare väckt starka protester. Bland annat skrev 2.000 personer på en protestlista.

Men nu kan en lösning vara på gång. Kommunen har fått ett avtalsförslag från Region Norrbotten.

– Det är i princip det avtal det varit tal om tidigare, säger kommunchefen i Arvidsjaur Ulf Starefeldt till Piteå-Tidningen.

LÄS MER: Bassängbehov utreds

Samtal förs även med föreningar rörande avgifter för dom som nyttjar bassängen men inte har remiss från läkare.

– Avtalsförslaget har justerats av oss och skickats tillbaka till Region Norrbotten så vi får se vad de svarar, säger Ulf Starefeldt.

Bassängen används bland andra av reumatiker. Träning i varmvattenbassäng gör leder och muskler mjukare.
