Kaj Linna kan kräva 20 miljoner i skadestånd
Johan Nilsson/TT

Till en början vill Kaj Linna ha 5,5 miljoner kronor i förskott av staten, vilket framgår i skadeståndsansökan till Justitiekanslern, JK.

– 5,5 miljoner motsvarar 13 års förlorad arbetsinkomst, säger Linna till TT.

Den tidigare livstidsdömde säger att han vill ha runt 25 miljoner, vilket motiveras med att han anser att rättsväsendet hanterade utredningen av mordet han dömdes för på ett olagligt sätt eftersom de inte utredde självklara omständigheter.

Det handlar om att polisen aldrig kontrollerade huvudvittnets telefonuppkopplingar, som motsade hans berättelse och visade att han var på en annan plats än han påstod.

Kaj Linna motiverar också summan med att han satt på de hårdaste fängelserna.

– Det finns grader i helvetet.

Linnas advokat Thomas Magnusson säger till Dagens Nyheter att skadeståndskravet kan komma att landa på runt 20 miljoner kronor.

– Det här fallet är unikt. Det finns ingen som har suttit lika länge, säger Magnusson.

Enligt praxis sänker JK skadeståndet per dag ju längre tid man sitter i fängelset, något som Kaj Linna är kritisk till.

– Det bygger på idén att man vänjer sig ju längre man sitter inlåst, men jag kan säga av erfarenhet att man vänjer sig inte.

För pengarna planerar han att köpa ett hus, investera i en padelanläggning, betala för att hans barn ska ha råd att hälsa på honom på ön El Hierro som tillhör Kanarieöarna, där han nu bor, samt köpa en bil.

– Men om de skulle ge mig tio miljarder eller ge mig alternativet att slippa tiden i fängelset skulle jag aldrig välja pengarna. Jag tror inte att någon normalt funtad person skulle välja pengarna, säger Kaj Linna.

Oavsett om han, som satt nästan 13 år i fängelse, får 20 eller 25 miljoner kronor kommer han att med råge få ett rekordstort skadestånd.

Det högsta skadestånd som staten hittills betalat ut gick till en 67-årig man som i nio år hade suttit felaktigt fängslad för att ha våldtagit och torterat sin dotter. Rekordskadeståndet landade på 12,6 miljoner kronor.

En 59-årig man mördas och hans 57-årige bror misshandlas svårt på en gård i Kalamark den 14 april 2004.

Den överlevande brodern pekar ut en bekant till bröderna som flera gånger tagit emot stora pengasummor av bröderna, till synes utan motprestation. Brodern kan inte identifiera mannen under en röstkonstruktion och blir allt mer osäker på sitt utpekande. Polisen riktar in sig på en annan man, Kaj Linna, som tidigare sålt ett kassaskåp till bröderna ihop med den utpekade mannen.

En tredje man blir åklagarens huvudvittne. Han säger till polisen att Kaj Linna dagen före mordet berättat om planer på att råna bröderna, och att han och Linna körde bil till Kalamark dagen innan brottet, enligt mannen för att avskräcka Linna. Han ville bevisa för Linna att han visste vilka bröderna var, och hota med att ange Linna för polisen om han genomförde rånet.

Kaj Linna både anhålls och häktas i sin frånvaro men hör inte av sig till polisen. Efter ett intensivt spaningsarbete kan polisen se var han senast loggat in på sitt e-postkonto, och grips därefter i början av juli 2004 på ett internetkafé i Swansea i Wales.

Luleå tingsrätt dömer Linna till livstids fängelse för mord och grovt rån i december 2004. Hovrätten för övre Norrland fastställer domen i mars 2005.

I december 2016 beviljar Högsta domstolen Linnas resningsansökan sedan flera journalister granskat fallet och pekat på svagheter i bevisningen. I februari öppnar åklagare Jens Göransson på nytt förundersökningen.

Den 16 maj 2017 inleds den nya rättegången i hovrätten i Umeå. Den 30 maj försätts Linna på fri fot i väntan på domen.

Den 15 juni frias Linna helt för rånmordet i Kalamark.
