Publicerad:19 augusti 2017 15.33Uppdaterad:20 augusti 2017 08.18
SVT Nyheter Norrbotten
Amanda Liikamaa

Det var tidigt på lördagsmorgonen människor flögs ut med helikopter till vildmarken i Arjeplog för att delta i löpartävlingen Arctic Circle Race.

Därifrån fick de 65 deltagarna springa 1,7 mil längs polcirkeln – genom en utmanande och varierande terräng – för att ta sig tillbaka till civilisationen.

Och först i mål var Derek Collins från Umeå som sprang sträckan på 1 timme, 28 minuter och 10 sekunder.

– Det var väldigt snabbt. Sedan kom nummer två in på en timme och 40 minuter, och efter det började det rulla in människor, säger Joakim Almgren, initiativtagaren till tävlingen.

Har det varit tufft för deltagarna?

– De flesta är slutkörda när de kommer i mål. Det är ju terränglöpning, så man måste hålla koll på fötterna och så har det har varit lite mjukt i marken. Allihopa är skitiga och några har fallit, men inga allvarliga skador utan bara lite skrubbsår.

Första kvinnliga deltagare i mål var Sandra Ek, även hon från Umeå. Hon fick en sluttid på en timme, 59 minuter och 30 sekunder.

Och förutom en fin utsikt över fjället hade deltagarna tur med vädret.

– Vädret har varit jättebra. I starten var det lite småregn, men annars har det varit riktigt fint väder. Alla är supernöjda.

Det var första gången som löptävlingen arrangerades – men det finns redan planer på att fortsätta nästa år.

– Absolut, det är så goda stämningar här. Det finns inga anledningar till att inte fortsätta med det här, säger Almgren och fortsätter:

– Jag tror att det är helikoptertransporten som lockar gemene man. För det är inte ett fält fullt av elitlöpare utan det funkar för alla – så länge man inte slåss om guldet.
