Publicerad:22 augusti 2017 11.35Uppdaterad:22 augusti 2017 12.17
Allt fler vill bli skuldfria
Julia Hedlund

Under första halvan av 2017 fick Kronofogden in 212 ansökningar om skuldsanering i länet, en ökning på 88 procent jämfört med samma period förra året. En anledning till ökningen är de nya skuldsaneringslagarna som trädde i kraft 1 november 2016.

– Man kan se skuldsanering som en ekonomisk rehabilitering, där någon som har haft skulder i många år får möjlighet att starta om med nya förutsättningar, säger Fredrik Abrahamsson, teamchef på Kronofogden i ett pressmeddelande.

Sett till hela landet var det en ökning med 11 procent, då det kom in 10 622 ansökningar jämfört med 5024 under samma period 2016.

I och med lagändringen så är det enklare att ansöka, man behöver lämna färre uppgifter och det går även att ansöka via webben. Faktorer som förenklat är att den som genomgår en skuldsanering får två betalningsfria månader per år och en betalningsförmedling som går ut på att den skuldsatta betalar en summa per månad till Kronofogden, där de i sin tur sköter fördelningen till de som ska ha betalt. Personer med barn beviljas även en förkortad betalningsplan.

– Det är glädjande att fler överskuldsatta nu får den chansen, säger Abrahamsson.

Ökningarna har i sin tur gjort att väntetiderna hos Kronofogden blivit längre.

– Vi har vidtagit flera åtgärder för att så snabbt som möjligt pröva alla ansökningar. Bland annat har vi förändrat våra arbetssätt och ökat antalet handläggare. Tyvärr har det inte varit tillräckligt och våra kunder får nu vänta allt längre på sina beslut, säger Abrahamsson.

I nuläget tar det fyra månader innan handläggningen startar och uppemot nio månader innan kunderna får ett beslut om skuldsaneringen beviljas eller inte. Med över en dubblering i antalet sökningar så krävs utökade anslag för att väntetiderna ska bli rimliga för de som söker skuldsanering.
