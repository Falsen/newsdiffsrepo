Kommunalråd anklagas för jäv – svärson fick billigare hyra
Maria Ehrlin

Det var för ungefär två och ett halvt år sedan när hyresavtalet mellan Vilhelmina kommun och företaget Info Q B skulle skrivas som det misstänkta jävet ägde rum. Åke Nilssons (S), kommunstyrelsens ordförande, ska enligt anklagelserna varit aktiv och lämnat förslag som gynnade företaget Info Q B där hans svärson är vd.

– Det står klart att han har handlagt ärendet trots att han är jävig. Det är fel. Vi ställer inte upp på det här. Vi ska följa lagregler, säger Karl Gustav Abramsson (S), ordförande i kommunfullmäktige.

Företaget Info Q B, som SVT tidigare har rapporterat om har haft stora planer på att utöka sin verksamhet men så har det inte blivit. Företaget har idag tre anställda och årsredovisningen visar att företagets resultat sedan starten pekat nedåt. Enligt ett tilläggsavtal har de nu också fått halverad hyra och förlängd hyrestid.

– Kommunen har gått miste om 200 000 per år på grund av det här, säger Karl Gustav Abramsson (S).

Åke Nilsson (S) menar att han inte skrivit på någon handling i ärendet. Dock medger han att han yttrat sig om ett förslag om att justera hyresavgiften efter att företaget gjort investeringar i fastigheten. Han menar att om han begått jäv har det inte varit medvetet.

– Jag kommenterade ärendet när jag fick en fråga av tjänstemännen. Jag skulle inte gjort så här, kan jag säga nu i efterhand. Det haglar mycket ärenden. Ibland går det lite för fort. Jag tänkte mig inte för, säger Åke Nilsson (S).

MISSA INTE: Så får du lokala nyheter i SVT:s app

Kommunrevisionen ska nu utreda händelsen.

– Det är bra att det blir en oberoende granskning av det här, säger Karl Gustav Abramsson (S).
