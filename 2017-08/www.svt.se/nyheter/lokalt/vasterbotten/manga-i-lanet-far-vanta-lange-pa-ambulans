Landstinget om kritiken: ”Måste placera ambulanserna i tätort”
Jesper Nilsson

De flesta av kommunerna i Västerbottens län ligger bland de längsta utryckningstiderna i Sverige. Det är bara Umeå och Åsele som placerar sig bland de kortaste tiderna.

-	Län med mycket glesbygd där det bor få människor får långa utryckningstider. Det är ett nationellt problem som återfinns i till exempel Norrbotten, Jämtland, Dalarna och Västerbotten, säger Erik Nordhall biträdande verksamhetschef för akutsjukvården i Västerbotten.

LÄS MER: ”Jag hade varit död om ingen ambulans kom”

Utryckningstiden räknas från att larmet kommer in till SOS till ambulans är på plats. Den tiden går inte att ändra om man inte placerar ut fler ambulanser i glesbygden. Men det är en resursfråga och de flesta ambulanserna placerar i tätorterna.

– Man måste placera ambulanserna i tätort.  Det är där flest människor bor och där är sannolikheten är störst att någon gör sig illa eller att någon blir sjuk. Men sen händer det såklart att människor som inte bor i tätort blir sjuka eller gör sig illa och då tar det tyvärr längre tid för ambulansen att komma fram, säger Erik Nordhall.
