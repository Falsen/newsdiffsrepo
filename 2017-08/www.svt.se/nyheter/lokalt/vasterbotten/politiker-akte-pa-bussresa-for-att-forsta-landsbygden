Politiker åkte på bussresa för att förstå landsbygden
Berno Jonsson

– Allting kan inte kretsa enbart kring själva stan därför att minst en tredjedel bor på landsbygden, säger Birgitta Eriksson som är medlem i Gravmarks bygdegårdsförening som var en av de föreningar som hade bjudit in politikerna.

Politikerna fick se Klapperstensfältet, Krokbäcksfallet och laxtrappan och flera andra ställen som en gång haft en näring med anknytning till Sävarån. Mycket är restaurerat med inriktning på besöksnäringen.

– De har själva identifierat vad som måste satsas på i området för att man ska kunna bo kvar. Framförallt är det bredband, kommunikationer och bostäder, säger Moa Brydsten (S) som är kommunpolitiker.

– Jag tycker det är viktigt att vara här ute och lyssna på de som bor i området och försöka förstå vilka behov som finns och vad vi politiker kan göra för att hjälpa till, säger Pasi Huikuri (M).

Enar Jonsson som jobbar i Bullmarks bygdegårdsförening var nöjd med att så många politiker och tjänstemän hade mött upp för att ta del av det som finns i Sävarådalen.

– Vi har fått upp landsbygden på dagordningen och jag tror att det blir mer och mer intresse för att få bo på landsbygden, säger han.
