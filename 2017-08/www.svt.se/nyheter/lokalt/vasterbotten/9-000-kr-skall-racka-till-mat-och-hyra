Fler fattigpensionärer i länet: ”Jag får hjälp med mat från barnen”
Anders Öhlund

Vivianne Byström, 77 år, från Vilhelmina är en av länets tusentals fattigpensionärer. Enligt EU är du en fattigpensionär om inkomsten understiger 12.100 kronor i månaden eller 9.000 kronor netto.

– Från början var jag väldigt bitter men nu har man accepterat det, säger Vivianne Byström.

Hon har sålt sitt hus i Åsele och flyttat till en hyreslägenhet i Vilhelmina för att klara sig. Hon har fått loss lite pengar då pensionen inte räcker.

– Jag får hjälp med mat från barnen. Jag har en måg som jagar älg och jag får lite kött därifrån. Fisk får jag också, säger hon.

I  Vilhelmina är idag 27.8%  av alla pensionärer just fattigpensionärer. Så här ser det ut i alla inlandskommuner i Västerbotten. I Umeå är den siffran 11 procent.

Jämfört med för några år sedan ökar nu antalet fattigpensionärer i Västerbotten snabbt, något som oroar Åke Nilsson (S) kommunalråd i Vilhelmina.

– Skrämmande siffror. Jag skulle inte kunna klara mig på 9.000 kronor netto. Pensionen är en statlig fråga. Lokalt kan vi inte göra så mycket för fattigpensionärerna, säger Åke Nilsson.

Som det ser ut idag så har Byström tappat hoppet.

– Jag tror aldrig jag får det bättre än idag. Jag får nog klara mig på 9.000 kronor i månaden netto så länge jag lever, avslutar Vivianne Byström.
