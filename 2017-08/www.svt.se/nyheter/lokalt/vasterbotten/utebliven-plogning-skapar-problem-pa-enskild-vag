Snöplogning upphör på enskild väg
Göran Sandgren

En liten grusväg. Men av stor betydelse för byborna i Kålaboda och Vebomark. Stefan Sundbom är lantbrukare i Kålaboda och han är nu orolig.

– De som ska från Vebomark till Bygsiljum kör den här vägen och även tunga transporter och mjölkbilar som går ifrån Kålaboda och Vebomark kör också den här vägen. Det behövs verkligen att Trafikverket tar sitt förnuft tillfånga, säger Stefan Sundbom, lantbrukare i Kålaboda.

Enligt Svevia så ingick det tidigare ibland i deras kontrakt med Trafikverket att de skulle vara behjälplig med plogning av enskilda vägar. Det gör det inte längre.

– Den hjälp som tidigare kanske har funnits måste man nu hantera själv, och det är ju ett besvär. Problemet för oss som myndighet är att vi har ansvar för dom allmänna vägarna och det är dit vårt ansvar sträcker sig.  Vi kan inte göra några avsteg i det fallet och hjälpa enskilda, säger Mikael Lindholm enhetschef på Trafikverket.

Bidraget för att ploga den enskilda vägen blir kvar. Men Stefan Sundbom tror inte att det kommer att räcka. Och han oroas över statens brist på engagemang för enskilda vägar.

– För att vi ska kunna få det här vägbidraget måste vi hålla vägen i bra skick, och det gör vi så gott vi kan, men det är inte lätt då det kommer en spik nu och då, känns det så att det är ett sätt att avfolka landsbygden, säger han.
