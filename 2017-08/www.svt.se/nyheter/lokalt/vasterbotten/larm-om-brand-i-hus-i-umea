Flerfamiljshus övertänt i Umeå – en äldre kvinna död
Maria Ehrlin

Larmet om branden i flerfamiljshuset på Hemvägen på Haga, i Umeå kom vid 14:30. Räddningstjänst har sökt med rökdykare efter personer i huset. Vid 16:09 meddelar polisen att en äldre kvinna har avlidit i branden. Anhöriga är underrättade.

– Kvinnan var så pass skadad när de fick ut henne, säger Tor Håkansson, från räddningstjänsten.

Det är ingen person kvar i huset. Allmänheten uppmanas att hålla sig borta från platsen.

– Det är rök kring platsen. Man ska hålla sig undan från området, säger Marcus Forsvall.

LÄS MER: Tore upptäckte branden: ”Det är fruktansvärt”

Det är en större räddningsinsats som pågår vid huset. Enligt uppgifter från vittnen på plats ryker det mycket från översta våningen. Vägen som huset ligger på är avstängd.

– Det är ett svårt släckningsarbete. Det är ett äldre hus med sågspånsisolering, säger Tor Håkansson, från räddningstjänsten.

Brandmännen har sågat sig in genom taket för att kunna släcka branden. Branden är fortfarande inte under kontroll.

– Bränderna i lägenheterna är släckta men det brinner fortfarande på vinden. Vi har svårt att komma åt där det brinner. Bedömningen nu är att det är fara för att huset brinner ned. Vi har tillräckligt med resurser för att hantera brandspridning, säger Marcus Forsvall, brandingenjör på plats.

Det är avspärrningarna runt platsen. De två närliggande husen är också utrymda. Polisen har upprättat en anmälan om allmänfarlig vårdslöshet.

– Brandorsaken är oklar, säger Peder Jonsson, presstalesperson på polisen.

Brandförsvaret har kallat till en informationsträff ikväll klockan 20:30 på brandstationen i Umeå för de boende längst Hemvägen i Umeå. Där ska de boende bland annat få information om branden , släckinsatsen och saneringen.

– Vi uppmanar alla som bor i närheten och har funderingar att komma till den här träffen, säger Marcus Forsvall, brandingenjör på plats.
