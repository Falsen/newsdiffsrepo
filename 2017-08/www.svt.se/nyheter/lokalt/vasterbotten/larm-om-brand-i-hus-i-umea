Flerfamiljshus övertänt i Umeå – en äldre kvinna död
Maria Ehrlin

Larmet om branden i flerfamiljshuset på Hemvägen på Haga, i Umeå kom vid 14:30. Räddningstjänst sökte med rökdykare efter personer i huset. Vid 16:09 meddelade polisen att en äldre kvinna har avlidit i branden. Anhöriga är underrättade.

– Kvinnan var så pass skadad när de fick ut henne, säger Tor Håkansson, från räddningstjänsten.

En stor räddningsinsats pågick under hela onsdagskvällen och allmänheten uppmanades att hålla sig borta från platsen. Två hus som låg bredvid evakuerades och ett stort område spärrades av. Branden var svårsläckt.

– Det är ett äldre hus med sågspånsisolering, säger Tor Håkansson, från räddningstjänsten.

LÄS MER: Tore upptäckte branden: ”Det är fruktansvärt”

Strax efter klockan nio på kvällen meddelade räddningstjänsten att branden var under kontroll men att räddningsinsatsen fortfarande pågår.

– Vi kommer att stanna kvar med en styrka på natten och på morgonen för eftersläckning, säger Anders Jonsson, brandingenjör på räddningstjänsten.

De stora avspärrningarna på platsen är borta och det är nu bara avspärrat kring huset som brunnit.

– Det är jättestora skador på huset. Men delar av huset står kvar, säger Jonsson.

Polisen har upprättat en anmälan om allmänfarlig vårdslöshet.

– Brandorsaken är oklar, säger Peder Jonsson, presstalesperson på polisen.
