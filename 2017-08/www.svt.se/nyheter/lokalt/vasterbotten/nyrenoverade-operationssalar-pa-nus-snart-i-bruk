Nyrenoverade operationssalar på NUS snart i bruk
Karin Wiechel

Det är salarna på Operation 3 som har renoverats och byggts om. De har blivit större och dessutom fått tekniska uppgraderingar. I morgon får de första patienterna ta del av det nya.

– Operationssalar är en bristvara. Skulle det bli exempelvis en vattenskada och en operationssal måste stänga berörs 15 till 20 patienter i veckan. Nu får vi en reserv, säger verksamhetschefen för Operationscentrum Niklas Lindberg.

Salarna har också blivit större, behoven ser annorlunda ut än när de byggdes på 1980-talet.

– I dag behöver vi mycket större salar. Det är mer tekniska apparater som krävs och vi har haft det trångt. Det här gör stor skillnad i vårt arbete, säger avdelningschef för kirurgoperation Gunnel Johansson.

Tekniken på operationssalarna har förbättrats. I salen för robotkirurgi har ett speciellt ljus satts in för att det ska bli lättare för personalen att titta mellan skärmarna och fler salar har uppgraderats till högventilationssalar för extra infektionskänsliga operationer.

För att minska användningen av formalin, som är cancerframkallande, finns genom ett samarbete med patologen en vakuumpaketerare som används för de prover som ska skickas vidare för provtagning.

I ett slutet system mäter maskinen upp hur mycket formalin som behövs och paketerar provet och personalen slipper själva hälla det i behållare som tidigare.

För att underlätta ytterligare för personalen finns även en maskin som gör hanteringen av vätskor enklare. Påsar med vätskor eller blod som tidigare lades i kartonger för att fraktas från operation kan nu istället placeras i en maskin som skär upp och tömmer påsen och bara behållaren behöver slängas. En maskin som i nuläget i Umeå bara finns på Operation 3.

På Operation 3 sker allmän kirurgi där även kärlkirurgi ingår, urologi och gynekologi. Främst handlar det om olika typer av cancer.
