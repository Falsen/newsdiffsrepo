M i Västerbotten: Partiet behöver en nystart
Julia Hedlund

Tidigare i veckan tog moderaternas förbundsstyrelse i Västerbotten ett enhälligt beslut om att de ville att Anna Kinberg-Batra skulle avgå. Idag meddelar Kinberg Batra att hon lämnar sin post som partiledare.

– Det var ett väntat besked utifrån hur det har utvecklat sig. Det var nödvändigt precis som vi har konstaterat, partiet behöver en nystart, säger länsordförande Anders Ågren.

Både Anders Ågren och Edward Riedl, förste vice ordförande och riksdagsledamotet, är eniga om att beslutet inte kom som någon överraskning, men Riedl tycker ändå att det var ett tungt beslut att fatta.

– Hon är en person jag tycker väldigt mycket om med fantastiska förmågor och ett stort hjärta, vilket behövs för en partiledare. Det var ett tungt beslut som vi tog, men vår samlade bedömning var att det behövs nytt ledarskap för att vinna valet nästa år, säger Edward Riedl.

LÄS MER: Statsvetaren: ”Kanske en politisk konflikt bakom”

Ågren förklarar att det är dags för valberedningen att köra igång sitt ordinarie arbete och de avvaktar att bli kontaktade därifrån.

Vem skulle du vilja se som efterträdare?

– Vi har inte haft några diskussioner på det sättet, de diskussionerna vi haft har varit kring förtroendet, säger Ågren.

– Arbetet att hitta en ny kandidat har påbörjas och måste vara internt. Det som är viktigt är att hitta en person som har rätt stöd i partiet då det är en kort sträcka innan valrörelsen, säger Riedl.

Anna Kinberg Batra ersätts tillsvidare av Peter Danielsson, partiets vice ordförande.
