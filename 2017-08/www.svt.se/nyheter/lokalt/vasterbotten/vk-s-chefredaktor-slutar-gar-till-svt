Publicerad:22 augusti 2017 09.32Uppdaterad:22 augusti 2017 09.36
VK:s chefredaktör slutar – går till SVT
Frida Wengberg

Ingvar Näslund har jobbat på Västerbottens-Kuriren i 13 år och varit chefredaktör och ansvarig utgivare i sju av dem. Nu lämnar han tidningen för att jobba som nyhetschef på SVT i stället.

Han kommer att bli nyhetschef för SVT:s lokala redaktioner i norr, bland annat SVT Nyheter Västerbotten. Han blir också ansvarig utgivare för det rikssända programmet Sverige idag.

– Efter att ha vuxit upp med SVT, konkurrerat med dem och nu getts chansen att jobba där så känns det givetvis ovant men framförallt spännande och engagerande. Det råder heller ingen tvekan om betydelsen av stark journalistik från SVT och andra ansvarstagande medier, för samhället i stort. Det ser vi bevis på varje dag, både nationellt och lokalt, och det är ett givet mål för mig att bidra till att SVT fortsätter utveckla den, säger Ingvar Näslund.

Han tillträder nya tjänsten 1 januari 2018 och efterträder Johan Everljung som blir nyhetschef för online.
