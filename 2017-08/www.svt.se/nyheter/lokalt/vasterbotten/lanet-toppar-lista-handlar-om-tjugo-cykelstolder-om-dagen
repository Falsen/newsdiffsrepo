Här stjäls flest cyklar i landet
Julia Hedlund

Enligt statistik från Brottsförebyggandet rådet (BRÅ) så sker flest cykelstölder i augusti, under förra året anmäldes runt 63 000 stölder i Sverige. Umeå är en av städerna som är värst drabbade.

– Det kan i snitt handla om tjugo cykelstölder om dagen under sommarmånaderna. Flest stölder sker i platta städer där det är praktiskt att cykla, säger Lars Lundmark på polisen i Västerbotten.

Mellan januari och juli i år har det anmälts cirka 950 cykelstölder i Västerbotten, en höjning med drygt hundra stölder jämfört med samma period i fjol.

– Det här med cykelstölder är en djungel, tyvärr arbetas det inte så mycket mot dessa stölder, säger Lars Lundmark.

Det är få brott som klaras upp, bara runt en procent, varför?

– Det beror på att det görs i smyg och sällan finns några vittnen. Brotten som klaras upp kan vara av ren tillfällighet, att cykeln dyker upp i samband med en husrannsakan i ett annat ärende. Eller att någon får sin cykel stulen och känner igen den på stan, säger Lundmark.

Är det organiserade grupper som tar cyklar?

– Ibland. I Örnsköldsvik stals cyklar i organiserad form för ett tag sedan. Men oftast är det folk som är ute efter snabba pengar. Det är mycket som stjäls och säljs på Blocket.

I klippet ovan ger cyklister sina bästa knep för att få behålla sin cykel.
