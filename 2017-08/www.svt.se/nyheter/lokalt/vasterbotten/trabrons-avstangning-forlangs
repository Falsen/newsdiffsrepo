Träbrons avstängning förlängs
Patrik Samuelsson

Lejonströmsbron stängdes i början av augusti för all trafik. Körbanan på Sveriges längsta träbro i sitt slag ska bytas ut. Men under arbetet upptäcktes att syllarna var slut. Senast de byttes var för 20 år sedan.

Nu har de syllar som är helt ruttna markerats med ett rött kryss. De som är i lite bättre skick med ett gult. Nästan hela bron har röda och gula kryss.

Bron är byggnadsminnesmärkt och får inte repareras hur som helst. Det virke som behövs finns inte tillräckligt långa på lager och får nu specialbeställas. Under tiden skarvar byggjobbarna ihop de bitar virke de fått tag på.

Vad kostnaden kommer att bli för renoveringen nu är oklart. Också vad det innebär för hur lång tid det kommer att ta att reparera bron. Ärendet är uppe i Tekniska nämnden under måndagen.

I ett pressmeddelande skriver kommunen att den beräknade tiden för avstängning blir den 1 december, tidigare var det planerat till den 1 september men så blir det alltså inte. Avstängningen kommer att gälla både fordon och oskyddade trafikanter skriver man.
