Så här jobbar kommunen mot segregation
Fredrik Svensson

Det finns tendenser till segregation på bostadsmarknaden i Umeå. Framförallt i områden med villor och bostadsrätter där priserna är höga. Sju av områdena på topp tio-listan över dyra villor 2016 hade också köpare på topp tio-listan över högst inkomst.

– Det finns områden där man kanske bara har möjlighet att bo om man har en viss inkomstnivå, säger Linda Gustafsson som är samordnare för social hållbarhet på Umeå kommun.

LÄS MER: Professorn: ”Invånarna sorteras”

De som planerar framtidens Umeå är medvetna om problemet och arbetar för att människor med olika bakgrund ska kunna leva bredvid varandra. Kommunfullmäktige har bland annat tillsatt en social kommission för att uppnå social hållbarhet i Umeå på sikt. När det gäller bostadsmarknaden är kommunens strategi att Umeå ska vara en blandad stad, med hyresrätter, bostadsrätter och villor jämte varandra.

– När man planerar nya områden ska det till exempel finnas en blandning av hyresrätter och bostadsrätter för att skapa möjligheter för människor med olika typer av livsvillkor att bo i områdena, säger Linda Gustafsson.

Uppdelningen bland köparna på bostadsmarknaden gäller framförallt i de dyrare områdena. Någon liknande tendens till uppdelning med områden där lägre genomsnittspriser och lägre genomsnittinkomst hänger ihop finns inte. I polisens kartläggningar lyfts Umeå fram som en stor stad som saknar så kallade socialt utsatta områden.

– Jag tycker det finns en gynnsam position för Umeå som inte har de här områdena att se hur man skapa den riktigt blandade staden, säger Charlotta Mellander, professor i nationalekonomi vid Handelshögskolan i Jönköping.
