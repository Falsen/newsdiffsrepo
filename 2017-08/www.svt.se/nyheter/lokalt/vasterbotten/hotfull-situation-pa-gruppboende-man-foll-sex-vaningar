Hotfull situation på gruppboende – man föll sex våningar
Maria Ehrlin

Det var i torsdags som en man föll ned från en balkong på ett gruppboende på Umedalen i Umeå. I en anmälan enligt Lex Sarah försökte mannen komma in i en gemensamhetslokal på boendet.

”Brukaren var drogpåverkad, hotfull och utåtagerande” står det i anmälan. Situationen blev hotfull för personalen som då ringde då polisen.

LÄS MER: Tre fall under förra veckan – där polisen inte kom

När mannen inte fick komma in i gemensamhetslokalen ringde han på hos en annan boende. Där gick han ut på balkongen med avsikt att klättra ned till balkongen under. Men ramlade då ned.

– Personalen är upprörda. Ingen trodde att en sådan här situation skulle uppstå. De är chockade så klart, säger boendets verksamhetschef.

Händelsen ska nu utredas.

– Vi har rutin när det gäller en allvarlig situation så ska vi göra en Lex sarah-anmälan för att se om det är någonting vi har brustit i, säger verksamhetschefen.

Mannen blev allvarligt skadad och har vårdats på en intensivvårdsavdelning. Polisen startade en utredning kring fallet eftersom omständigheterna varit oklara.

– Vi har hållit en del förhör med vittnen och gjort en brottsplatsundersökning. Det är mycket som talar för att det var en tragisk olycka, sa Olle Andersson, gruppchef på grova brott i Västerbotten, till SVT Nyheter på måndagen.
