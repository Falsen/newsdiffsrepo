Mejeri varnar: Felmärkt grädde säljs
Maria Ehrlin

Det är Norrmejerier ekologiska vispgrädde i 3 dl förpackningar som fått ett felaktigt bästföre-datum. Det felaktiga bäst före dagen som står på förpackningarna är 12 september.

– Det stämmer inte alls. Det är helt åt skogen, säger Mariann Holmberg, kommunikationsansvarig, Norrmejerier.

Mejeriet kan inte själva verket inte garantera att grädden håller sig färsk efter den 24 augusti. Alltså tre veckor innan det märkta bäst före datumet.

– Vi har ingen uppfattning om hur många förpackningar det handlar om. Men det kan vara ett par tusen förpackningar, säger Mariann Holmberg, kommunikationsansvarig, Norrmejerier.

Anledningen till felmärkningen är ett misstag i produktionen.

– Det är ett manuellt inslag i hanteringen av datummärkningen på våra maskiner. Trots att vi har rutiner så har det ändå hänt. Nu tittar vi på vad som har gått fel, säger Holmberg.

– Vi vill inte att någon ska spara grädden en månad och tro att den håller så länge, säger Holmberg.
