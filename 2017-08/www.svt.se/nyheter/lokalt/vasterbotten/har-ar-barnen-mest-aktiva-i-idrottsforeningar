Så ofta idrottar barn i länets kommuner
Julia Hedlund

I Skellefteå deltog barn och ungdomar i snitt 49 gånger på idrottsaktiviteter under året. Det är bland de högsta siffrorna i landet, visar en undersökning från Riksidrottsförbundet, som Nyhetsbyrån Siren tagit fram från Kommun- och landstingsdatabasen.

– Man bör kolla på sammansättningen av idrotter i kommunen. Lagidrotter genererar fler deltagartillfällen, säger Peter Eriksson på Riksidrottsförbundet.

Lägst deltagande i  Västerbottens län hade Storuman, där barnen i snitt deltog 12 gånger på ett år. Rikssnittet låg på 34.

– Föreningslivet är väldigt olika aktivt i olika kommuner. Generellt sett är aktiviteten hög i kommunerna runt storstäderna, vilket beror på att det bor många där och att infrastrukturen är bra, säger Eriksson.

Kommuner med låg ekonomisk utsatthet och höga inkomster har generellt ett rikare föreningsliv. I siffrorna kan det även avspeglas att vissa kommuner har ett inflöde av idrottande barn från närliggande kommuner.
