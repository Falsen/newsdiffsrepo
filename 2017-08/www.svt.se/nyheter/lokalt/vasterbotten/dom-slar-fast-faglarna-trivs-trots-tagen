Publicerad:19 augusti 2017 12.19
SVT Nyheter Västerbotten
Frida Wengberg

Hur fåglarna skulle påverkas var en omstridd fråga när Botniabanan byggdes. Överklaganden och kompensationsåtgärder kostade miljontals kronor. Domen som nu kommit handlar om i fall det skulle behövas fler bulleråtgärder. Trafikverket gjorde en uppföljning där fågellivet studerats under sex års tid, bland annat i Västerfjärden utanför Umeå. Enligt uppföljningen har tågen stört fåglarna mindre än väntat.

Västerbottens ornitologiska förening har ifrågasatt Trafikverkets uppföljning och menar bland annat att sädgässen blivit färre. Föreningen menar också att det inte går att dra slutsatser kring hur bullret påverkar fågellivet innan den tunga godstrafiken kommit igång ordentligt på Botniabanan.

Men Mark- och miljödomstolen går på Trafikverkets linje:

”Även om godstrafiken inte uppnått sin maximala nivå delar Mark- och miljödomstolen Trafikverkets uppfattning att det inte är sannolikt att störningarna medför att kompensationsområdenas mål vad avser rastande fåglar inte uppnås.”

Jonas Gustafsson, ordförande i Västerbottens ornitologiska förening, säger till SVT att han ska läsa domen och att föreningen sen får ta ställning till om den ska överklagas.
