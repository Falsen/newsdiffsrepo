Batterifabriken ska hantera stora mängder farliga ämnen
Arne Müller

Det framgår av de underlag om projektet som företaget idag har offentliggjort.

Av de 40-sidiga underlaget som företaget presenterar inför det kommande samrådet där skellefteborna ska få säga sitt om planerna blir det återigen tydligt att det handlar om ett jätteprojekt.

Markområdet som behövs för hela anläggningen är 200 hektar stort vilket motsvarar ungefär 300 fotbollsplaner. Det kommer också att krävas stora mängder vatten i processen, närmare bestämt 120 kubikmeter per timme. Omräknat kan det jämföras med ett vattenflöde på drygt 350 badkar per timme.

Den stora mängden vatten behövs bland annat för kylning av industriprocessen och en av de miljöfrågor företaget behöver titta närmare på är effekterna av utsläpp av varmt vatten som också kan innehålla föroreningar.

Underlagen ger framförallt en översiktlig bild av de potentiella miljöproblem som företaget måste kunna hantera på ett tillfredsställande sätt. I processen kommer man att hantera stora mängder farliga ämnen som till exempel svavelsyra, det frätande ämnet natriumhydroxid och ammoniak.

Industrier som hanterar stora mängder farliga ämnen faller under den så kallade Sevesolagen som ställer speciella säkerhetskrav. Lagen delar in anläggningar i en lägre och en högre klass och den planerade batterifabriken hamnar i den högre klassen vilken ställer högre krav på verksamheten.

Anläggningen kommer också att innebära en hel del trafik. Om allt skulle köras på lastbil skulle det generera 80 transporter per dygn men man räknar med att en stor del kommer att köras påjärnväg. Till det kommer också ett flöde på 900 personbilar.

Det finns också risk för luftutsläpp men där menar företaget att man kan klarar det med reningsanläggningar och genom att man förbränner den vätgas som bildas.
