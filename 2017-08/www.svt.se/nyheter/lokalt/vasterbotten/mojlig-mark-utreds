Bonden Jonny kan bli granne med batterifabriken
Marit A Israelsson

Bönderna på Olofsbruk – Bergsängen är några av de som bor granne med det som eventuellt kanske kan bli en batterifabrik.

– Ja det är ju riktigt spännande, säger Jonny Nilsson som driver företaget med sin fru Kristina Nilsson.

LÄS MER: Kommunen detaljplanerar för batterifabrik

Han berättar att det varit en hel del aktivitet runt markerna.

– En karl var här och letade fornlämningar och för några veckor sedan kom det en med en fladdermusinspelare så nog är vi nyfikna på att få veta vad som händer.

LÄS MER: Batterifabriken ska hantera stora mängder farliga ämnen

Han konstaterar att de ännu inte vet något mer än att det underlag som företaget Northvolt presenterat innebär att jordbruket förlorar lite åkermark, vilket inte bekymrar i dagsläget.

– Nej, jag hoppas då verkligen att det här kan bli av.

LÄS MER: Skellefteåborna får tycka till om fabriken

Släktingen Anders Olofsson som är anställd i företaget och uppvuxen på gården, är lite mer försiktig. Även om han också i grunden är positiv.

– Det är både och. Det är bra för kommunen och positivt att det händer något. Samtidigt kan man förstås undrar en del om hur det här ska bli i slutänden. Jag känner mig för dåligt insatt i vad batteritillverkningen egentligen innebär.
