Exklusiv björnjakt lockar utländska jägare till Sverige
Berno Jonsson

Lisa Jacobsson jagar i jagar i Strömsund mellan Storuman och Tärnaby. Hon tycker att det finns för mycket björn. Hon vill ha älg istället på sin dyrt arrenderade mark. Men nu har hon vänt det till något positivt istället och säljer björnjakt.

– Björnen är listig och svårjagad och man ska ha riktigt vassa hundar och en massa tur om man ska lyckas skjuta en björn, säger Lisa Jacobsson, jaktledare.

En veckas jakt med uppehälle kostar kring 15 000 kronor. De flesta jägare SVT Nyheter pratar med tycker att det är billigt.

– Det är spänningen, upplevelsen och gemenskapen, säger Ronny Olsson från Lerum nära Göteborg.

– Fint att komma upp till Norrland och vi har ingen björn hemma. Jag tycker helt klart att det är värt pengarna, säger Anton Ombert från Svenljunga i Västra Götaland.

Björnpopulationen var under 2013 runt 2 800 björnar, enligt siffror från Naturvårdsverket. Terje Björke från Gullbrantsdalen i Norge har kommit för att jaga björn i Sverige med sina kompisar.

– Det är väldigt ”göj” och superintressant. I Norge har vi mycket begränsade möjligheter att jaga björn och då är det nära att åka till Sverige för björnjakt, säger han.

Flera björnar skjuts bara några timmar efter jaktstarten i Västerbottens län.

Kan man göra bra pengar på att sälja björnjakt?

– Ja det kan man nog göra om man är riktigt duktig björnjägare. Det är inte riktigt vi än, säger Lisa Jacobsson, jaktledare.
