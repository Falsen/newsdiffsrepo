Björnjakten är slut: ”Gått rekordsnabbt”
Julia Hedlund

Årets björnjakt hann bara vara i sex dagar innan den idag blev avlyst. Det var länsstyrelsen som fattade beslutet efter att fyra björnar skjutits på söndagsmorgonen. Samt en ytterligare som blivit påskjuten i Vitvattnet, Bjurholm.

– Skytten är ganska säker på att skottet träffat och därför har vi beslutat att avlysa björnjakten, säger Linda Backlund, rovdjurshandläggare vid länsstyrelsen i Västerbotten.

LÄS MER: Björnjakten igång – Här får SVT:s reporter björnfrossa

Det har varit en bra spridning skjutna björnar i länet, men en kommun sticker ut.

– I Bjurholm har hela fem björnar skjutits, om det nu stämmer att skytten träffade björnen i morse, säger Backlund.

Under söndagsmorgonen har björnar skjutits i kommunerna Åsele, Sorsele och Storuman.

– Årets björnjakt är avklarad rekordsnabbt. Det gick ganska fort förra året också, då räknade man med en halv dag per björn men i år har det varit ungefär en tredjedels dag per björn, avslutar Linda Backlund.

Backlund berättar att det blivit vanligt att jägare specialiserar sig på just björn, något som kan ha påverkat årets rekordsnabba jakt. SVT Nyheter Västerbotten har tidigare skrivit om att utländska jägare kommer till Sverige för att skjuta björn. Linda Backlund förklarar att det kan ha påverkat, men de har inga siffror på hur många jägare som befunnit sig i skogarna.

Jakten är förutom i Västerbotten, också avlyst i Gävleborg och i Dalarna. Det har under hösten totalt skjutits 153 björnar.
