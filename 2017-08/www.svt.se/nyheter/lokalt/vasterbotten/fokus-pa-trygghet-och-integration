Fokus på trygghet och integration
Stina Bergström

Det var Moderaternas första sommartal i Skellefteå och det fokuserades mestadels på trygghetsfrågor, integration och vården. Representanten Andreas Löwenhöök (M) presenterade bland annat en nyhet som handlar om att utreda förutsättningarna för att införa omsorgsnära service inom äldreomsorgen.

Han gav också förslag på hur man bör stärka tryggheten i kommunen.

– Vi vill till exempel stärka tryggheten i förskolan genom att ge syskon förtur att gå på samma förskola. Vi vill stärka tryggheten på stan genom kameraövervakning på utsatta platser. Vi vill stärka tryggheten på landsbygden genom att låta vägbelysningen lysa där människor bor, säger Andreas Löwenhöök.

Löwenhöök passade också på att kritisera de styrande Socialdemokraterna på en rad punkter. Bland annat anklagade han dem för att sakna politik för tillväxt samt att vara idéfattiga inom integrationsområdet.
