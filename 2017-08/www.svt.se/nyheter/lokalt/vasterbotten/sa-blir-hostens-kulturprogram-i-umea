Ny festival när höstens kulturprogram i Umeå presenterades
Jonas Berring

Redan den 6-9 september blir det en helt ny festival i området runt kulturhuset Väven, Väven Panorama och barnfestivalen Fruktival i Broparken. Under festivalerna som båda är gratis blir det konst, musik, dans, litteratur blandat med mat, eftersom Umeå smakfestival pågår på Skeppsbron 7-10 september.

Under hösten kommer Vävenscenen, som enligt kommunen är i det närmaste fullbokad, att gästas av band som Mando Diao och Millencollin. I december gästas scenen av Mammas Nya Kille, och alla intäkter kommer att skänkas till Musikhjälpen.

Under hösten ordnar stadsbiblioteket författarträffar, bland annat med den amerikanske författaren och Pulitzerprisvinnaren Richard Ford som gör ett av sina två svenska framträdanden i Umeå. Även finske Kjell Westö kommer att gästa stadsbiblioteket för att tala om sin nya roman Den svavelgula himlen.

På Konsthallen blir det ett antal utställningar, redan nu visas delar av Umeå kommuns konstinköp i utställningen Fina fasader och Sjörövar-Jenny som pågår till den 17 september.

Kvinnohistoriskt museum ordnar flera samtal, bland annat kommer sameslöjdmästaren Anna-Stina Svakko att tala om koder i samiska dräkter förr och nu, och den 12 oktober kommer den norska journalisten Liv-Inger Somby och talar om intervjuer hon gjorde med samiska kvinnor för 20 år sedan, men som först nu publiceras.

Det var ett löfte till kvinnorna som intervjuades att låsa in intervjuerna i kassaskåp i 20 år innan de fick publiceras. Nu blir första tillfället som Liv-Inger Somby talar om intervjuerna. I november öppnar Kvinnohistoriska en ny utställning om kvinnor som pressfotografer ”Upphovsmannen var en kvinna”.
