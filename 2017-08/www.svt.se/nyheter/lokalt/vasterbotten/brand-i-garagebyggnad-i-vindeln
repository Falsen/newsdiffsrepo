Kraftig brand i Vindeln: ”Risk för explosion”
Julia Hedlund

SOS alarm larmades klockan 15:40 om brand i en större garagebyggnad på Kalsgårdsvägen i Vindeln. Räddningstjänst från Vindeln, Tavelsjö, Holmsund, Åmsele och Umeå har ryckt ut till platsen.

– Platsen är avspärrad och det finns 100 kor i närheten, tio meter bort. I byggnaden finns gasflaskor och det är finns risk för explosion. Det är en kraftig brand och spridningsrisk, säger Andreas Mattsson styrkeledare på räddningstjänsten i Umeå.

Det är en garagedel vid en större jordbruksfastighettomt som brinner, enligt uppgift ska ingen vara kvar i byggnaden. I Garagedelen som brinner finns gastuber. Räddningstjänst arbetar för att stoppa spridningsrisken. Enligt polisen är det i företaget Cranabs lokaler som det brinner.

– Det är risk för spridning och djuren kan komma till skada, vi arbetar för att begränsa branden, säger Mattsson.

Enligt uppgifter från polisen skulle man ha påbörjat en evakuering av korna, men den uppgiften tillbakavisas av räddningstjänsten vid 17.20-tiden.

– Det fanns planer på det initialt. Men fastighetsägaren menade att det skulle bli totalkaos om vi släppte ut dom, så vi valde att ha is i magen och vänta in i det sista. Nu har vi lagt ner de planerna, då vinden blåser åt rätt håll, säger Conny Qwarforth vid räddningstjänsten.

Räddningstjänsten kommer låta fastigheten brinna ned.

– Just nu jobbar vi med vattenkanoner på samma sida som ladugården står. Vi jobbar försiktigt utifrån gastuberna, säger Qwarforth.
