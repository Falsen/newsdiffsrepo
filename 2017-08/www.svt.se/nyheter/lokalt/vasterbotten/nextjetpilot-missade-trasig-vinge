Nextjetpilot missade trasig vinge
Berno Jonsson


Tillbudet inträffade i november i fjol på Hemavans flygplats och den långa revan på ena vingen där plåten var uppfläkt upptäcktes alldeles innan starten. Piloten hade missat skadan när han gjorde sin genomgång av planet innan start.

Nextjet valde att utrymma planet och bussa passagerarna till en annan flygplats.

LÄS MER: Flög passagerare i flygplan med trasig vinge – fem gånger

Trots att tillbudet inträffade för snart ett år sen har det ännu inte nått allmänheten. Enligt Nextjet betraktas händelsen inte som allvarlig men den är anmäld till Transportstyrelsen.

– När det finns en skada på flygplanet så betraktas det som allvarligt per automatik. Men i just det här fallet handlade det om en åskledarplåt som tagit skada och planets förmåga att flyga var inte hotat, säger Staffan Söderberg som är sektionschef för sektionen flygbolag vid Transportstyrelsen.

LÄS MER: Flygexpert: ”Folk utsattes för fara”

MISSA INTE: Så får du lokala nyheter i SVT:s app

Det var ingen i Nextjets besättning som upptäckte revan i vingen utan en annan person. Trots det menar Nextjet att tillbudet inte var så allvarligt då planet hade kunnat flyga med vingskadan.

Det har varit flera tillbud kring Nextjets flygningar till Västerbotten. I april ifjol kanade ett Nextjet plan med skadad vingklaff av banan i Vilhelmina, en nödlandning har genomförts i Lycksele med ett plan som fick motorproblem och ett annat plan som hade fel på roder systemet fick gå till Skellefteå istället för Vilhelmina.

LÄS MER: Henriks mardrömsresa med Nextjet: ”Alla var glada att de överlevde”

– På det hela taget är incidenterna till det stora antalet flygningar väldigt litet, säger Henning Lindberg som är presskontakt vid Nextjet.

Men kritikerna menar att ni har alltför eftersatta flygplan?

- Nej, men det har vi inte. Vi känner till kritiken men vi sköter vårt underhåll precis enligt de föreskrifter och regler som finns, säger Henning Lindberg vid Nextjet.
