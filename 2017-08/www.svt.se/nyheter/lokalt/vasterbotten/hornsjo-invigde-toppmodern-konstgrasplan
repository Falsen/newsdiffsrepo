Invigde konstgräsplan – hela byn på plats
Julia Hedlund

Byn Hörnsjö har drygt 300 invånare, lika många som kom på gårdagens invigning.

– Vi var runt trehundra här, det har spelats matcher och fikats, säger Ulrica Karlsen från föreningen Hörnsjö IF.

Det är en stor satsning för en liten by och det har kostat cirka 7 miljoner att fixa planen. Pengarna har kommit från Arvsfonden, Nordmalings kommun, Sv Fotbollsförbundet, Sv Idrottsförbundet, Länsstyrelsen och egna instatser.

För ungefär ett år sedan ansökte föreningen om att få en konstgräsplan och nu har det blivit verklighet.

– Reaktionerna har varit väldigt positiva, det är den första konstgräsplanen i Nordmalings kommun, säger Karlsen.

Det är föreningen Hörnsjö IF som äger planen och den är av lite annorlunda karaktär. Konstgräsplanen är av en sort som tillverkas i Finland och vattnet går aldrig ner i planen. Det är en dräneringsduk under som gör att vattnet rinner undan och ut på sidorna av planen.

– När vi ansökte så var det bara Malmö, Göteborg och Stockholm som hade en konstgräsplan av det här slaget så vitt vi vet, säger Ulrica Karlsen.

Under lördagen fick planen visa vad den gick för när det spelades flera matcher. Besökarna fick kolla på bland annat pojklagsmatch, damlagsmatch division två och herrmatch division fem.
