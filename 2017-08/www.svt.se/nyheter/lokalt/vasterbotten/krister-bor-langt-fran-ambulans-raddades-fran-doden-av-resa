Lång väntan på ambulans – Krister hade tur som var på rätt plats
Berno Jonsson

Det var för fyra år sedan som Krister Näslund var på besök i Lit två mil norr om Östersund som han plötsligt drabbades av hjärtstopp. Han låg i sängen med sin fru och pratade när hon gick upp för att gå på toaletten. När hans svärfar sedan började prata med honom från ett annat rum fick han inget svar.

– Han kom in i rummet och där låg jag och välte och kväste mig i sängen. Min fru kom in och ringde SOS och påbörjade hjärt- och lungräddning, säger Krister Näslund.

MISSA INTE: Så får du lokala nyheter i SVT:s app

Efter 13 minuter kom en ambulans med sjukvårdare. De kom fram till att han drabbats av ventrikelflimmer. Det betyder att hjärtat pumpar för snabbt för att kunna ta till vara på syret. Det går inte rädda någon med ventrikelflimmer med vanlig hjärt- och lungräddning, så de använde en defibrillator på Krister som räddade honom.

Men om Krister Näslund varit hemma i Forsmark åtta mil utanför Storuman är det inte säkert att han klarat sig.

– Jag hade varit död om ingen ambulans kom. Om den hade kommit senare så hade jag säkert fått fysiska och psykiska men för livet, säger Krister Näslund.

LÄS MER: Landstinget om kritiken: ”Måste placera ambulanserna i tätort”

För ambulansen i Storuman så tar det i snitt 18,9 minuter att nå fram. Men enligt Krister själv så rör det sig om 30 minuter för att ta sig ut till Forsmark där han bor.

– Det är ju hemskt att vi ska bryta ner de samhällstjänster som vi har som ändå har legat på en ganska bra nivå. I samhället så strävar vi efter att bli bättre på allting. Varför ska det här bli sämre? frågar sig Krister Näslund.

Storuman är ändå inte det värsta exemplet i Västerbottens län. Bjurholm och Sorsele ligger på andra och tredje plats över kommuner med längst utryckningstid i hela Sverige.
