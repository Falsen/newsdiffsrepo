Ökat säkerhetstänk på långfärdsbussar
Julia Hedlund

Resenärer som åker linje hundra med Länstrafiken Västerbotten möts av bussvärdar, de ser till att passagerarna är både mätta och säkra. Sedan i maj pryds bussarna även av dekaler som uppmanar till bältesanvändning.

Senaste halvåret har kantats av en rad bussolyckor. Inrikes så skedde en stor olycka i Sveg där tre barn omkom och flera skadades kraftigt. På Länstrafiken Västerbotten, där Transdev utför trafiken mellan Umeå-Haparanda, har det satts in extra åtgärder.

– Vi har lampor som lyser föreställande ett säkerhetsbälte och bussvärdar samt chaufförer som informerar. Nu har det även satts upp dekaler vid vartannat stolssäte, i höjd med armstödet. Säkerheten är otroligt viktigt, säger Camilla Nordlund, affärschef Transdev.

Två av de senaste incidenterna i Västerbotten var i mitten på juni när en buss välte i Skellefteå med åtta passagerare och i maj körde en dubbeldäckare av E4:an i höjd med Gumboda och ett tjugotal personer befann sig ombord.

LÄS MER: Buss välte – barn fick sågas ut

Bussvärdar finns under de längre sträckorna. De går genom mittgången och likt en flygvärdinna så samlar de in skräp, säljer fika, ser till att bagage står på golvet och att resenärerna använder säkerhetsbältet.

– Våra bussar som kör på E4:an måste vara utrustade med säkerhetsbälten och passagerarna ska använda bälte enligt trafikförordningen. Om man inte använder bälte och det blir en poliskontroll så får alla över femton år böta 1500 kronor, säger Camilla Nordlund från Transdev.

LÄS MER: Skolbarn fick åka utan bälte – efter dödsolyckan

Hur ser det ut på stadsbussarna?

– Där har vi inte samma policy. Det finns inte värdar på de turerna och det finns inget krav på säkerhetsbälte då det är kortare turer och lägre hastigheter. Då finns endast en chaufför och de informerar i högtalarna istället, säger Nordlund.

Harriet Söder, VD för länstrafiken Västerbotten, berättar att de arbetar för att belöna passagerare som är goda förebilder.

– Sedan alla bussolyckor där personer omkommit så har vi infört en present till de som har bälte på sig. Kontrollanter brukar ge dem reflexer. Vi vill på ett positivt sätt belysa de som gör kloka val, Harriet Söder.
