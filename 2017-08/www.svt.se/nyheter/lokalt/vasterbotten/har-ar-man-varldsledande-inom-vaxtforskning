Här är man världsledande inom trädforskning
Jesper Nilsson

Allt började 1967 med endast ett par få akademiker utifrån, man började med att studera ljusets effekt på algerna. Men det gick ganska snabbt att man bytte spår till trädforskning. Nu 50 år senare så är Umeå plant science center världsledande just inom detta område.

– Det är en vacker historia om Umeå som akademisk ort, ett politiskt beslut om att starta ett universitet. Man fick börja från början med att plöja upp en åker och bygga saker. Första generationens akademiker kom ju så klart utifrån, det fanns ju nästan inga akademiker norr om Uppsala, säger Stefan Jansson, professor på Umeå plant science center.

Nu femtio år senare är man världsledande inom denna forskning.

– Just inom det här området trädbiologi och skogsbioteknik där kan vi ändå med viss skryt säga att vi är världsledande, säger Stefan Jansson

I Umeå så satsar man väldigt mycket på grundforskningen, alltså att försöka förstå varför växter fungerar som de gör. Men ju mer framsteg man gör så kan man börja använda forskningen mer praktiskt till produkter och så vidare.

– Det är klart man är stolt, det tror jag många här på forskningscentrumet är. Det är därför vi gör det här också, vi har gemensamt uppnått nånting som blivit väldigt bra. Det har tagit lång tid och mycket arbete men nu kan vi se resultatet av det, säger Stefan Jansson.

I måndags så började ett tre dagar långt symposium på Umeå universitet, där har man bjudit in toppforskare från hela världen för att diskutera växtforskningens historia, nutid och framtid.
