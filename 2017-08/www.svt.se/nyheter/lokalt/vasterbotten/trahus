Nordiska grannar bjöds på trähussafari i Skellefteå
Marit A Israelsson

Det finns förhoppningar om att kunna etablera ett särskilt renoveringscentrum i norra Skandinavien. Med ett sånt ska samhället kunna bli bättre på att göra energieffektiva och hållbara renoveringar. På onsdagen träffades representanter från Sverige, Finland och Norge i Skellefteå för att prata mer om det här.

– Som det ser ut idag utarbetar vi goda råd, verktyg och dokument i respektive land fast vi skulle kunna göra det gemensamt. Det blir lite som att uppfinna hjulet om och om igen, berättar Annika Glader som arbetar vid yrkeshögskolan Novia i Vasa i Finland och är med i det landsöverskridande projektet där forskningsinstitutet Rise är drivande.

Hon ger exemplet att det tagits fram en branschstandard för fuktsäkring i Sverige, och nu har en i princip identisk sådan också utarbetats i Finland. För att man inte känner till varandras arbete.

– Vi skulle kunna göra stora vinster i arbetstid och resultat bara när det gäller sådana saker, menar Annika Glader.

Under dagen fick deltagarna i projektet också en guidning genom Skellefteå och det moderna träbyggande som det satsas på här. Älvsbackabron, skolan på Moröbacke och parkeringshuset Ekorren som är helt byggt i trä var några av anhalterna.
