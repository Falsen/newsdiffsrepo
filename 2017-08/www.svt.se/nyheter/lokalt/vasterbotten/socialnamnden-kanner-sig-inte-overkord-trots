Äldreplatser blir kvar – men sparkraven består
Marit A Israelsson

Socialnämndens politiker i Skellefteå är lättade över att kommunstyrelsen går emot nämnden. De vill inte lägga ner 28 platser vid äldreboendet Klockarhöjden innan ett nytt äldreboende finns. Men frågan är hur kommunen ska lösa problemet med att pengarna inte räcker till.

Enligt Kenneth Fahlesson så kommer det att bli tufft eftersom de inte fått några mer pengar och behövde 65 miljoner kronor men kommunfullmäktige tilldelade nämnden 24 miljoner för år 2018.

– Vi tycker ju att vi fick 40 miljoner kronor mindre än vad vi egentligen behövde. Utifrån det var vi tvungna att vidta åtgärder vilket mynnade ut i det här förslaget att stänga platser tillfälligt, säger han.

Nu grunnar han och de övriga socialnämndspolitikerna på om en väg att gå kan vara att särredovisa kostnaderna för Klockarhöjden för att, om möjligt, få den större politikersamlingen att lätta mer på börsen. Kommunfullmäktige ska behandla frågan på nästa möte den 11 september.

– Alla är vi överens om att Klockarhöjden är ett olämpligt boende som behöver ersättas, frågan är bara hur vi hittar de ekonomiska medlen för att klara det, menar Kenneth Fahlesson.
