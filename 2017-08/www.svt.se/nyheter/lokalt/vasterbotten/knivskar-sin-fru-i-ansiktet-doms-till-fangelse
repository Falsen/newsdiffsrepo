Knivskar sin fru i ansiktet – döms till fängelse
Frida Wengberg

Brottet begicks under en natt i början av juni i år. Mannens fru har berättat hur han plötsligt fick konstiga ögon och en helt annan blick. I förhör beskriver hon att han såg ut som ”satan själv i ögonen”. Mannen hotade att döda henne och skar henne över ögat med en kniv.

Mannens dotter har berättat hur hon vaknade av en smäll. Hon sprang in till sin mamma som låg i sängen och var rädd. Pappan riktade anklagelser mot mamman och hotade att döda dotterns pojkvän. Dottern beskriver hur mannen hade en ”djävulsblick” och hotade att döda henne och mamman. Dottern var rädd och åkte hem till sin pojkvän och därifrån larmades polisen.

Mannen var påverkad av alkohol och droger och har själv få minnesbilder från kvällen. Han döms till ett års fängelse för grov misshandel och olaga hot, ringa narkotikabrott och skadegörelse. Han är tidigare dömd för att ha misshandlat sin fru.
