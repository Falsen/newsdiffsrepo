Publicerad:21 augusti 2017 17.51Uppdaterad:21 augusti 2017 20.48
Kommunala lägenheter såldes – nu polisanmäls saken
Maria Ehrlin

Beslutet att sälja de kommunala lägenheterna i Umeå har mötts av starka protester. Nu polisanmäls också Bostadens ordförande Bernt Andersson (S), och Jerker Eriksson, vd i det kommunala fastighetsbolaget. Detta var Folkbladet först att rapportera om. Bakom polisanmälan ligger Jan-Olov Carlsson (V), ledamot i kommunfullmäktige.

– Jag vill pröva om det skett ett brott mot aktiebolagslagen. Styrelsen ska ha rätt underlag för beslut. Det tycker jag inte har skett, säger Jan-Olov Carlsson (V).

LÄS MER: Politikerna möttes av protester utanför fullmäktige

I anmälan står bland annat:

”AB Bostadens styrelseordförande Bernt Andersson och VD Jerker Eriksson har uppsåtligen eller av oaktsamhet underlåtit att ge samtliga i styrelsen tillfredställande underlag vid bildandet av nya dotter- och dotterdotterbolag och till dessa överföra ett bostadsbestånd till ett värde av 1 155 mkr för att slutligen underteckna ett långtgående aktieöverlåtelseavtal med Heimstaden Bostad Portal AB. Underlag kring detta har funnits tillgängligt för att i god tid kunna delges styrels en för AB Bostaden, men har uppsåtligen eller av oaktsamhet undanhållits vissa styrelseledamöter.”

Kritisk till snabbt beslut

Jan-Olov Carlsson (V) menar att styrelsen inte fått ta del av information kring affären i god tid innan beslutet skulle tas.

– Jag tycker att affären gått för fort, säger han.

LÄS MER: Norsk miljardär kan bli ägare av lägenheterna

Vad hoppas du att anmälan ska leda till?

– Beslutet kommer inte att hävas. Men jag undrar om det får gå till så här? Det finns bara ett enda sätt att få reda på det och det är att göra en anmälan. Jag tror att det behövs en oberoende ickepolitisk prövning, säger Jan-Olov Carlsson (V).

SVT Nyheter har sökt AB Bostadens styrelseordförande Bernt Andersson och Jerker Eriksson, vd i det kommunala fastighetsbolaget för en kommentar.
