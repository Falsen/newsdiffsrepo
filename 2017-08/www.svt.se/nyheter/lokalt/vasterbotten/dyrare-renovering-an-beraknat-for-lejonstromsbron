Dyrare renovering än beräknat för Lejonströmsbron
Patrik Samuelsson

När Lejonströmsbron byggdes för 280 år sedan skulle den klara häst och vagn. Men 2017 använder 3 500 motorfordon bron för att ta sig över Skellefteälven varje dygn. En ökning på tusen fordon på några år – på en kulturminnesmärkt bro som inte får renoveras hur som helst.

– Den är helt klart inte byggd för den här trafiken, säger Tekniska nämndens ordförande Ola Burström (S).

Körbanan skulle bytas för en halv miljon kronor. Men syllarna därunder är också slut. Nu behövs ytterligare 4,5 miljoner kronor.

LÄS MER: Träbrons avstängning förlängs

Kommunen har utrett om det går att använda annat material för att öka hållbarheten. Men det får man helt enkelt inte göra.

– Det är faktiskt en bro från 1700-talet och ska vara i det skick som det kulturhistoriska minnesmärket säger att den ska vara, säger träbroexpert Per-Axel Fjällström som inspekterat bron.

Nu diskuteras enligt Tekniska nämndens ordförande om det ska införas dubbförbud över bron. Om tunga fordon ska begränsas ännu mer. Om hastigheten kan sänkas. Inga beslut är tagna än men klart är att trafiken får inte öka ännu mer.

– Vi kan inte fortsätta med den trafik vi har idag. Men det är jättesvårt för bron behövs, säger Ola Burström.
