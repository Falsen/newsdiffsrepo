Trasigt flygplan utförde fem flygningar
Lina Bergström

Passagerarplanet flög från Hemavan till Vilhelmina i april ifjol med 19 passagerare och fyra besättningsmän. När planet landade på Vilhelmina flygplats gled det av landningsbanan. Det var i samband med avåkningen som en skada uppstod. Det var snö och slask och dåligt väder.

Enligt rapporten som Statens haverikommission gjort rullade planet 155 meter utanför banan innan piloten fick upp det igen. Som mest var planets hjul 2,5 meter utanför asfalten.

Besättningen kontaktade företagets tekniker, men den personen hade lämnat flygplatsen.

Istället genomförde personalen en egen kontroll av planet, utan att hitta några fel. Befälhavaren kontaktade flygplanschefen och fick okej att flyga vidare till Stockholm.

Befälhavaren berättade dock aldrig att planet kört av banan.

Läs också: Flygexperten: ”Folk utsattes för fara”

Vid en inspektion dagen efter konstaterades att flygplanet hade fått skador på höger vingklaff. Vingklaffen fick bytas.

Haverikommissionen skriver att planet inte var i skick att genomföra de flygningar som skedde efter landningen i Vilhelmina. Totalt genomförde flygplanet fem flygningar med trasig vingklaff.

Planet var modell BAe ATP från Nextjet.

Deformationer och sprickor i flygplanets struktur är en typ av skada som alltid måste betraktas som allvarlig, skriver haverikommissionen i utredningsrapporten.

– Det är inte bra. Vi kan konstatera att befälhavaren gjorde ett misstag, säger Henning Lindberg, pressansvarig hos Nextjet.

– Det här är en skada som man inte ska flyga med, det är allvarligt, säger Henning Lindberg.

Nextjet har efter det inträffade jobbat hårt internt med utbildningar och liknande. Alla piloter som flyger på mindre flygplatser har fått en tilläggsutbildning. Företaget har också stärkt kraven på inrapporterade bromsvärden.

– Checklistan ska följas till punkt och pricka, säger Lindberg.
