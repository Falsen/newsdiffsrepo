Kommunen om lönekaoset: ”Olyckligt”
Maria Ehrlin

På kommunen menar man att det är fel i löneutbetalningarna som uppstod i början av sommaren som man arbetar på att åtgärda. Det är anställda inom äldreomsorgen som drabbats hårdast.

– Där är det två system som ska samverka. Det har varit teknikproblem och funktionalitetsproblem. Det blev olyckligt, säger Birgitta Forsberg, personaldirektör på Umeå kommun.

LÄS MER: Fortsatt lönestrul i Umeå: ”Det är kaos”

Kommunen har inga uppgifter på hur mycket fel det blivit på lönerna under augusti månad.

– Det blir mer och mer rätt och det går åt rätt håll. Alla har fått lön men kanske inte fått exakt rätt lön. Har vi gjort en miss så kan vi göra en direktinsättningar så att ingen ska bli utan, säger Forsberg.

Anledningen till att det uppstått många fel är att tidsplanen för att införa det nya lönesystemet var för snäv.

– Att byta lönesystem är en process som kan ta flera månader. Vi har en långsiktig plan på att vi ska få så korrekta löner som möjligt i september och oktober. Vi tar ett jättestort ansvar för det här. Vi jobbar extra för att lösa det här, säger Forsberg.

Kommunen uppmanar de anställda att kontrollera sina lönespecifikationer noga.

-  Det är viktigt för den enskilda att kolla och kommunicera om det blivit fel. Det kan uppstå saker och man är ansvarig att kolla sin lön, säger Birgitta Forsberg.
