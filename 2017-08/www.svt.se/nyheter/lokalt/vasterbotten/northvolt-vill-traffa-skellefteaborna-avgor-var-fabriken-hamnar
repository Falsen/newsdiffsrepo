Avgörande möte om etableringen av Europas största batterifabrik
Marit A Israelsson

Northvolts kommunikatör besökte Skellefteå förra veckan för att kika på vilka lokaler som är möjliga att genomföra samrådet i.

– Det är inte helt enkelt att planera. Vi vet att intresset är stort, men hur stort? Det kan bli allt ifrån ett mindre antal till flera hundra som vill komma, konstaterar Jesper Wigardt och drar parallellen till det samråd som genomfördes om Norrbotniabanan i maj i år.

LÄS MER: Kampen om batterifabriken

Då kom enligt Trafikverket närmare 700 personer till Solen på Scandic, och det blir den lokalen den här gången också eftersom den går att anpassa.

Bolaget kommer att informera om planerna, om elektrifieringen av samhället och batteriernas roll i det, men det kommer också att finnas möjlighet att ställa frågor. Och komma med nyttig information.

– Vi gör ju nu allt vad vi kan för att få bästa möjliga beslutsunderlag men det kan ju till exempel dyka upp aspekter som kan påverka vårt tidsperspektiv i den här processen och sådant vill vi ju förstås få vetskap om, säger kommunikatören.

Han syftar till exempel på om det skulle finnas något speciellt djur eller något skyddsvärt i området. Utifrån att samråd också genomförs i Västerås ska företaget sedan fatta beslut om vilken stad som det ska satsas på när det gäller en etablering.

Redan några dagar innan, på måndag den 11 september, kommer också Northvolts vd Peter Carlsson till Skellefteå för att informera politikerna som sitter i kommunfullmäktige närmare om de planer som finns. Om fabriken hamnar i Skellefteå kan det innebära upp till 3000 nya jobb.
