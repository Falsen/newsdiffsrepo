Segregation på bostadsmarknaden i Umeå
Fredrik Svensson

Bostadspriserna i Umeå fortsätter att stiga och unika siffror som journaliststudenter vid Umeå universitet tagit fram visar nu på en tendens till uppdelning på bostadsmarknaden. Framförallt gäller det områden med högre priser som i större utsträckning lockar köpare som är höginkomsttagare.

– Varje stad har kvarter som det är trevligare att bo i och där vill många bo och då bjuder man över varandra och då vinner de med högst inkomster. Det gör att vi sorterar invånarna i staden, där de som har höga inkomster ofta hamnar i de trevliga kvarteren, säger Charlotta Mellander, professor i nationalekonomi vid Handelshögskolan i Jönköping.

Siffrorna som SVT tagit del av visar en segregationstendens när det gäller köpare av villor och bostadsrätter och den är tydligast i områden där priserna är höga. Sju av områdena på topp tio-listan över dyra villor 2016 hade också köpare på topp tio-listan över inkomst. Det handlar bland annat om Ön, Teg, Väst på stan och Berghem. När det gäller billigare bostäder och lägre genomsnittsinkomst är tendenserna inte alls lika tydliga.

Charlotta Mellander menar att detta är något alla städer möter och det finns en risk att utvecklingen och innovationskraften hämmas när människor grupperar sig tillsammans med andra med liknande bakgrund.

– Dels blir klyftorna i samhället väldigt tydliga. Dessutom tenderar städer att bli ganska tråkiga om vi bara bor med människor som kan samma grejer och har samma bakgrund. Det är ju lite städernas styrka, att vi blandar människor med olika bakgrund som möts och byter kunskap så att nya idéer kan uppstå, säger Mellander.

Den här situationen uppstår enligt Charlotta Mellander ofta i städer med stark tillväxt, som till exempel Umeå. Mönstret med uppdelning på bostadsmarknaden finns på andra håll i Europa och i Nordamerika, men några enkla lösningar finns inte.

– Det är ganska starka krafter som sorterar människor på det här viset. Jag tror att de flesta beslutsfattarna i våra städer är medvetna om det här, men det är inget man lätt råder bot på och det finns ingen universallösning, säger hon.
