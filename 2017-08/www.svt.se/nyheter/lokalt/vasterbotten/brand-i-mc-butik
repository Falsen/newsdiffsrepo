Publicerad:20 augusti 2017 10.59Uppdaterad:20 augusti 2017 13.42
SVT Nyheter Västerbotten
Jesper Nilsson

Ett viktigt meddelande har gått ut till allmänheten i samband med branden i Northbikes lokaler på Västerslätt. ” Gå inomhus, stäng dörrar och fönster och ventilation ” lyder uppmaningen.

– Det är på grund av röken, säger insatsledare Samuel Bergander.

I lokalerna ska det ha funnits motorfordon som snö–, vattenskotar, fyrhjulingar, motorcyklar samt tillbehör till detta.

– Allt som har varit inne i butiken har brunnit ned. Lite av det som stod utanför har vi kunnat rädda, säger Bergander.

Larmet om branden kom strax innan lunch på söndagsförmiddagen, då handlade det om rökfyllda lokaler. Det utvecklade sig senare till en fullt utvecklad brand. Ingen person ska finnas i lokalerna. Det finns förråd i närheten som kan fatta eld.

– Man har spärrat av området så det ska bli lättare att arbeta, polisen är på plats, säger RLC-befäl Marie Andersson vid polisen

Just nu håller räddningstjänst från Umeå, Sävar och Hörnefors på att släcka den fullt utvecklade branden. De säger sig inte ha kontroll på den än men det ska inte vara någon fara för allmänheten i nuläget.

– Vi har precis fått ut en gasflaska som vi sökt efter, vi har ett par till där inne men vi vet ungefär var de ska stå så förhoppningsvis kommer det att gå bra, säger han.

Vid 12-tiden så har räddningstjänsten gett upp försöken om att rädda byggnaden, man jobbar nu med de närliggande byggnaderna.

– Vi har har släppt på vatten på en del närliggande byggnader, det finns ingen risk för personskador. Det är företagsbyggnader i närheten. Vi hoppas på att undvika spridning.

Strax innan klockan ett på eftermiddagen hade väggarna rasat in.

– Det finns fortfarande en liten risk för spridning. Vi blir kvar några timmar till här säger Bergander.

Artikeln uppdateras
