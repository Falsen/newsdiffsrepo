Pensionärerna kräver billigare busskort
Jesper Nilsson

I Umeå så åker seniorer för samma pris som ungdomar, för 20 kronor får ungdomar och seniorer en biljett som gäller i en timme. Men nu tycker pensionärföreningarna i Umeå att det är för dyrt.

– Det är många seniorer som berättat för oss att de måste prioritera bussresandet för att de inte har råd att åka när som helst. Det är viktigt att pensionärerna inte blir isolerade, säger Anita Berg ordförande för PRO i Umeå.

LÄS MER: Fler fattigpensionärer i länet: ”Jag får hjälp med mat från barnen”

Föreningarna föreslår ett system som Sundsvalls kommun har tilllämpat, seniorer över 65 år får köpa ett månadskort för 100 kronor. Det tycker man vore lämpligt för pensionärerna i Umeå.

– Vi vill ju betala för oss, men det vore ju lämpligt med 100 kronor för en månad. Då kan alla senior, även dem med låg pension åka buss hur mycket de vill. Om andra kommuner kan klara av att sänka kostnaden för seniorer så borde Umeå också klara av det, säger Anita Berg ordförande för PRO i Umeå.

Frågan är nu skickad till kommunstyrelsen i Umeå.
