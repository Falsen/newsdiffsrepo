Förening hackad: ”Vi betalar inga 36.000”
Erik Iversen

När Ronny Berglund under måndagsmorgonen kom till jobbet på Rönnskär Railcare IFs kansli tog det inte lång tid innan han märkte att något inte stod rätt till. När han startade kanslidatorn möttes han av ett meddelande på skärmen där det stod att datorn hade blivit hackad och filerna krypterade.

I meddelande fanns det en länk där det stod att i utbyte mot 36.000 kronor skulle filerna låsas upp igen. Men det är inget alternativ menar Ronny Berglund som fått ägna större delen av dagen åt IT-problemet.

– Vi betalar inga 36.000 och vi har hela bokföringen där, bilder, sökningar och allt som finns i datorn, det ligger nere, berättar han.

Hacker-attacken har under dagen inneburit att föreningen inte har kunnat stå till tjänst med sin digitala service och på sin facebooksida har man bett om tips om vart man kan vända sig.

– Vi har fått antal napp men de flesta säger att det är betala eller formatera datorn, betalar man är det inte säkert man får tillbaka alla filer. Jag skulle säga att det är med 90 procents säkerhet att vi får börja om från scratch, säger Ronny Berglund.

Norran som var först med att rapportera om händelsen har varit i kontakt Andreas Lidström på datorbutiken ICD. Han konstaterar att den som får sina filer krypterade inte har många val.

– De låser filerna och då krävs det en krypteringsnyckel för att låsa upp dem. Annars blir det omöjligt att få tag på filerna. En del betalar och då får man oftast tillbaka dem, säger han till Norran.

Under dagen har föreningen varit i kontakt med både privatpersoner som är kunniga och säkerhetsansvariga på Umeå kommun berättar Ronny Berglund. Senare under måndagen ska också en person komma dit för att se om problemet går att lösa.

– En karl ska komma hit och titta på det, antingen om vi ska formatera det eller om han kan gå någon bakväg, säger han.
