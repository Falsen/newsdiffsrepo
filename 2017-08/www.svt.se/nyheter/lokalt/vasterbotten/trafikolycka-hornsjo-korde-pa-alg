Trafikolycka i Hörnsjö – körde på älg
Julia Hedlund

Det var vid femtiden under tisdagsmorgonen som det kom in ett larm om en trafikolycka strax söder om Hörnsjö, mellan Nordmaling och Bjurholm. Bilen hade krockat med en älg och två personer befann sig i fordonet.

– Älgen dog av krocken. När vi kom till platsen såg vi att bilen hade kört av vägen och krockat med ett träd intill grusvägen, säger Nordmalings räddningschef Jörgen Forslund.

Vid halv sex tiden var både räddningstjänst och ambulans på plats, en halvtimme senare var även en ambulanshelikopter på plats. Räddningstjänst skickades från Nordmaling och helikopter samt ambulans från Lycksele.

Är personerna skadade?

– Ja, de båda är skadade men hur omfattande det är vet jag inte. Personerna har skickats med ambulans och helikopter till Norrlands universitetssjukhus, berättar Forslund.

När SVT ringer akutmottagningen på Norrlands universitetssjukhus så uppges att personerna i bilen var en 43-årig och en 16-årig man. Båda är inlagda på vårdavdelningen och har måttliga skador.
