Länsstyrelsen ger grönt ljus för tranjakt
Erik Iversen

Det är på grund av skadan som fåglarna orsakat på främst kornodlingar längs Mångbyåns sträckning som nu länsstyrelsen ger tillstånd för skyddsjakt. Under senare år har tranpopulationen ökat och flockar med 500 till 700 tranor har observerats i området.

Skadan som tranan ställer till med är att den äter upp kornet och trampar ner det som inte blir uppätet. Det i sin tur försvårar arbetet med tröska. Tranans avföring på det nedtrampade kornet gör dessutom denna otjänlig som djurfoder.

Fastigheterna som tillståndet berör är Hökmark 10:3, Hökmark 19:5, Bodan 5:4 samt Bissjön 2:6 i Skellefteå kommun. Enligt länsstyrelsens beslut ska jakten ske i skrämselsyfte och endast en trana får fällas åt gången eller påskjutas vid varje jakttillfälle.

”Endast om tranorna inte avlägsnar sig får ytterligare trana fällas vid samma jakttillfälle.”  skriver länsstyrelsen.

Skyddsjakten får bedrivas till och med den 30 september 2017 eller när högst tio tranor fällts.
