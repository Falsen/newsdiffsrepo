”När folk blir rädda så stirrar jag lite extra”
Julia Hedlund

Den årliga traditionen med zoombievandring genom Umeå utspelade sig idag. Längs bland annat Järnvägstorget och Rådhustorget hasade sig femton zoombies fram.

– Det var jättemånga som stannade och kollade. Roligast är det med barnen, de är både rädda och fascinerade på samma gång, säger arrangören Mikael Karlsson.

Ungefär lika länge som det tog att vandra genom Umeå la Karlsson ned på sminkningen. När SVT ringer är han i full fart att tvätta bort all kladdig make up.

– I år var jag en läskig clown. Det tog kanske två timmar att sminka sig, säger han.

Vid frågan hur en zoombie låter så gör Mikael Karlsson ett ljud som låter nästan overkligt, som ett väsande skrik i luren.

– Det här är ingen hobby man håller på med hemma vid köksbordet, utan det är vid sådana här evenemang, förklarar Karlsson.

Mikael Karlsson har varit med på zoombiepromenad genom Umeå två år tidigare. Då har det varit runt 30 deltagare men i år var det förvånansvärt få.

– Vi hade hoppats på att fler skulle ansluta. Jag gick en liknande vandring i Stockholm ett år och då var det 400 deltagare, det var en otroligt häftig känsla.

Trots att det var få i år så är Karlsson nöjd men till nästa år hoppas han på en zoombie-comback.

– Det hade varit kul om Umeå kunde nå upp till kanske 50 i alla fall, avslutar han.
