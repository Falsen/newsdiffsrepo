Man döms för att ha knuffat 82-årig kvinna på boende
Jesper Nilsson

Det var i september förra året som mannen som då jobbade på ett demensboende skulle hämta en haklapp till en av vårdtagarna. När han såg att den sista haklappen fanns i den 82-årige dementa kvinnans hand så började han förklara för henne att han var tvungen att ha den. Efter en lång diskussion så lyckades mannen få tag på den sista haklappen, då högg den dementa kvinnan  tag i en handduk som mannen hade i sin andra hand. I det läget var kvinnan bara några centimeter ifrån mannen, då kände sig den dömde hotad och knuffade till den gamla kvinnan.

Kvinnan föll till golvet och blev väldigt upprörd. Men efter en halvtimme hade hon glömt bort händelsen. Personalen har berättat att kvinnan gråtit efteråt, men att det lika gärna kunde ha varit på grund av att kvinnan blivit upprörd som att hon hade ont. Enligt mannen hade han hört att den gamla kvinnan vid tidigare tillfällen blivit väldigt aggressiv och sprungit runt med en kniv. Lycksele tingsrätt dömer mannen för ofredande med dagsböter på 40 å 100 kronor. Tingsrätten har tagit hänsyn till kvinnans höga ålder och resonerar så att mannen lätt kunnat backa undan om han känt sig hotad. Mannen har även förlorat jobbet på boendet.
