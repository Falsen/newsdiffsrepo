Umeås cricketlag i högsta ligan efter tre år
Jesper Nilsson

Det var 2012 som doktoranden Tatbeeq Raza Ullah tillsammans med en vän startade Umeå Cricket Club, de började med att spela med en tennisboll som de tejpat för få den lite hårdare. Nu spelar de i den högsta divisionen i Sverige. Tidigare hade de spelats lite på skoj bland internationella studenter vid Umeå universitet.

– Vi bestämde oss för att organisera upp det lite mer, vi spelade på fotbollsplaner med tejpade bollar, sen hörde Svenska Cricket förbundet av sig och frågade om vi inte kunde börja spela riktig cricket. Vilket vi så klart ville börja med, säger Tatbeeq Raza Ullah.

LÄS MER: Umeås första cricketklubb på uppgång

Umeå cricket club startade 2015 i den lägsta divisionen, första året var de obesegrade och gick direkt upp till division två. När de även vann många matcher där så flyttades de 2016 upp till division 1.

– Vi har just avslutat vår första säsong i division 1, vi vann fem av sex matcher. Det känns mycket bra, vi har kommit så långt på tre år. Nu har vi fått tillstånd av Umeå kommun och Västerbottens idrottsförbund att bygga en cricketbana, säger Tatbeeq Raza Ullah.

LÄS MER: Cricketen frodas i norrländskt klimat

Eftersom man har saknat en egen bana har man fått träna på en basebollbana, det har gjort att man inte kunnat ta emot några lag för hemmamatcher. Laget har själv fått betala alla resor till alla matcher, som oftast spelats i Uppsala, Stockholm, Jönköping och Malmö.

– Den nya banan kommer göra så att vi kan träna bättre, då den är klar kan vi även låta fler cricketintresserade komma och träna med oss. Nu finns det inte riktigt tid på basebollplanen, så det blir ett riktigt lyft. Det gör även att vi kan spela hemmamatcher och visa upp cricket för Umeåborna, säger Tatbeeq Raza Ullah.
