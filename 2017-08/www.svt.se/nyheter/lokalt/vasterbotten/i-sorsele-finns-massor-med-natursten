”Det är inte hållbart med frakt från Kina och tillbaka”
Julia Hedlund

Under lördagen firades Geologins dag i Sorsele. Där pratade man om tillgången på natursten och de nya kartblad som tagits fram.

– Vi har jättemycket natursten i Sorsele kommun. Det brukar fraktas långa sträckor från Kina, men det ska inte behövas, säger Annica Grundström, medlem i Geografilärarnas Riksförening.

Natursten är ett byggnadsmaterial som är användbart till mycket, som till exempel stora fasader, golv, kakelplattor, bänkskivor och bord.

Under dagen fick besökarna ta med stenar för analys med hjälp av en XRF-spektrometer och Örjan Einarsson visade en presentation av polerade naturstensprover. Professor R.O. Greiling visade även sina geologiska kartblad över Umnäs 24G och Ammarnäs 25G, områden där det inte funnits kartblad tidigare.

– Kartorna innehåller viktig information om bland annat traktens bergarter, betonar Grundström.

Kartorna blir ett underlag till forskning inom Vindelfjällens naturreservat, berggrundens inflytande för renarnas hälsa och älgstammen. Det är även ett viktigt underlag för planering inom friluftslivet samt botaniska och geologiska studier.

Dagen arrangerades av Geografilärarnas Riksförening i samarbete med Ruprecht Karls Universität, Karlsruhe och SGU i Malå.
