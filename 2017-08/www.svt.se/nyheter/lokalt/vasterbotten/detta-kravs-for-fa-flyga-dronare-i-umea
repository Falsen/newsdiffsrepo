Detta krävs för att få flyga drönare i Umeå
Adam Timander

Tidigare i sommar så blev det tillåtet att flyga drönare med kamera igen i Sverige. Men för att få flyga drönare måste man först kolla på luftfartsverkets drönarkarta för att se om platsen ligger innanför luftfartsverkets kontrollzon. Hela Umeå ligger inom kontrollzonen, det gör att det måste sökas tillstånd innan man lyfter, även om det bara är 10 meter upp i luften.

– En drönare kan flyga upp i luften och sugas in i någon flygplansmotor eller åka in rakt genom cockpit. Det finns även ambulanshelikoptrar och annan verksamhet i luften som kan ta skada om de träffas av en drönare, säger Mathias Ryndal flygledare LFV.

Om man vill flyga drönare i Umeå inom kontrollzonen så måste man ta kontakt med flygledartornet på Umeå flygplats för att få tillstånd till detta.

– Då får man ringa hit till tornet och ge ett namn och telefonnummer. Om det finns flyg i luftrummet så går det inte, då får vi ringa upp när en tid finns tillgänglig. Ibland kan man få vänta en timme och ibland går det direkt, säger Mathias Ryndal flygledare LFV.

LÄS MER: Drönare som stoppar flygtrafiken – ett växande problem

Till Umeås flygtorn ringer det i snitt en per dag och frågar om tillstånd för att få flyga drönare men det är inget som man inte klarar av att hantera.

– Det beror lite på väder och vind, ibland kan det vara fem till sex samtal per dag, men i snitt skulle jag säga att det är ett samtal per dag. Vi försöker alltid hitta lediga tider till folk som vill flyga med deras drönare, säger Mathias Ryndal flygledare LFV.

Än så länge har inga problem uppstått i Umeå, men på andra orter har drönare stoppat flygtrafiken.
