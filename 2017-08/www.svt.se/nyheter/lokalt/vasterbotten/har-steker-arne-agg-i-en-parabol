Här steker Arne ägg – i en parabol
Berno Jonsson

Han rattar in den stora parabolen som är klädd med aluminiumfolie så att solens strålar reflekteras mot en lättare stekpanna. Hustrun Kjerstin Holm känner med fingrarna och ryggar tillbaka.

– Aj, den har redan blivit het bara på någon minut, säger hon och häller i ett ägg som ska stekas.

Solens strålar mot den folieklädda parabolen ger en kilowatt – tillräckligt mycket för att steka ett ägg, en korv eller en hamburgare.

– Jag har alltid varit intresserad av energi och framför allt solenergi, säger Arne Jonsson.

De bor tillsammans på gården i Ottervattnet utanför Bjurholm och den har blivit något av en liten experimentverkstad. Han visar vedklabbarna som han borrat hål i för att vildbina ska få någonstans att bo och lägga ägg. I trädgårdslandet finns bland annat ärtor, den tvååriga korovanen och så Bjurholmsmoroten.

– Det är en gammal sort som Jonas i Backfors har tagit fram. Den har en enastående smak och är värd att bevara. Jag tycker att det är lite kul, säger Arne Jonsson.

Bredvid trädgårdslandet finns maskodlingen där det kryllar av fet metmask.

– Naturen är så fantastisk när man går i detaljer och ser hur otroligt insekter och allting fungerar. Plötsligt drar han igång motorsågen och på en minut har han sågat till en fågelholk av en björkklabb.

De strävar tillsammans och Kjerstin vet vad hon tycker om gubbens alla påhitt.

– Det är bra att han har någonting att göra. Jag väver och bakar tunnbröd i stället för att hålla på med alla hans projekt, säger hon och skrattar.

Efter en stund sitter de båda i gungorna och gungar fridfullt tillsammans.

– Det här är en resonansgunga efter ritningar från 1300-talet och den italienske uppfinnaren Leonardo da Vinci. Gungorna sitter ihop upptill så när jag gungar överförs kraften till den andra gungan som sätter igång och sen växlar det mellan gungorna, berättar Arne.

– Han är som en naturromantiker och livsfilosof och det är klart, bor man som vi gör blir man intresserad av att hålla igång saker och ting, säger Kjerstin och vandrar iväg tillsammans med gubben ut i trädgården.
