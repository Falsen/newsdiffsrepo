Nilsson (S) uppmanas lämna kommunalrådsposten
Erik Iversen

I slutet på förra veckan kom det fram uppgifter om att Vilhelminas kommunalråd Åke Nilsson (S) misstänktes för jäv rörande hans dåvarande svärsons företag.

Under onsdagskvällen sammanträdde partikollegorna för att diskutera förtroendefrågan. Mötet pågick i över tre timmar och enligt uppgifter till SVT Nyheter Västerbotten slutade mötet med att man saknar förtroende för kommunalrådet som enligt uppgift själv väljer att lämna sin post.

Nilsson (S) har varit kommunalråd i Vilhelmina sedan 2002 med undantag för när Alliansen regerade mellan 2006-2010.

I ett pressmeddelande från socialdemokraterna  skriver partiet att man efter lång och smärtsamt diskussion kommit fram till att partiet inte längre har förtroende för Åke Nilsson (S).

”Den näraliggande anledningen är Nilssons befattning med etableringen och kontakterna ang. företaget Info Q. B. Vilhelmina AB, där hans svärson är verkställande direktör. Omständigheterna kring Nilssons agerande i denna fråga är f. n. föremål för kommunrevisionens utredning där bl. a jävsfrågan ska utredas och belysas. Vi tar inte någon formell ställning därvidlag, men gör likväl den bedömningen att det som redan nu framkommit ger anledning ifrågasätta Nilssons agerande.”

Man skriver även att att Åke Nilsson uppmanas snarast lämna alla sina kommunala och regionala uppdrag, där partiet har föreslagit och valt honom eller gett honom rekomendationer som lett till uppdrag och förordnande.

SVT Nyheter Västerbotten söker Åke Nilsson (S) och partiets ordförande KG Abramsson för en kommentar
