Man anhållen för mordförsök under söndagsnatten
Jesper Nilsson

Det var igår kväll som polisen fick in ett larm om att två kvinnor blivit misshandlade i en kranskommun till Umeå. Två kvinnor ska ha blivit misshandlade av en för dem inte okänd man. En av kvinnorna fick föras till Norrlands universitetssjukhus där hon vårdas för sina skador. Men ingen av kvinnorna bedöms som allvarligt skadad.

– Det är en man i 55-års åldern som har misshandlat en kvinna, i samband med den misshandeln så fick ytterligare en kvinna skador. Mannen greps inte i anslutning till platsen men senare under natten så kunde polisen gripa honom, säger Olle Andersson kommissarie på grova brott i Umeå.

Mannen sitter nu anhållen misstänkt för mordförsök på ena kvinnan och för misshandel på den andra.

– Initialt så är brottsrubricering mordförsök, men det kan förändras. Mer än så vill vi inte gå in på så här tidigt, säger kommissarie Olle Andersson.

Under dagen kommer polisen att höra vittnet som sett misshandeln.
