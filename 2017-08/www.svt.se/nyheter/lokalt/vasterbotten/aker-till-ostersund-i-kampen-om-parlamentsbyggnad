Åker till Östersund i kampen om parlamentsbyggnad
Frida Wengberg

Granö är en av nio orter i svenska Sápmi som vill ha den nya parlamentsbyggnaden.

– Vi finns på plats på måndag för att berätta om varför Granö är den bästa platsen för Sametingets framtida parlamentsbyggnad, säger Lars Vesterlund, projektledare, i ett pressmeddelande.

Projektgruppen skickade in intresseanmälan till Sametinget i januari.

– En placering av parlamentsbyggnaden i Granö skulle innebära stora möjligheter både för sametinget, det samiska samhället och för regionen. Granö ligger bra till för kommunikationer och har både närhet till naturen och till utbudet i exempelvis Vindeln, Lycksele och Umeå, säger Mathias Haglund, kommunalråd i Vindeln.

Byggnaden skulle placeras antingen på Lönnberget eller på Kärleksudden.
