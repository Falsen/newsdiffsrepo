19-årig företagare ska få ungdomar att stanna kvar i Skellefteå
Marit Israelsson

Albin Mannberg har själv just gått ut gymnasiet och jobbar nu med en företagsidé som går ut på att företag som betalar en slant får kontakt med studenter som i bästa fall – efter en avslutad högskoleutbildning vill och kan komma och jobba hos just det företaget.

– Problemet är att ungdomar idag inte får någon praktik och på motsvarande sätt saknar företagen kunskap om vilka ungdomar som faktiskt finns här, förklarar Albin Mannberg och fortsätter:

– I Skellefteå har vi inget eget universitet och vi har ingen högskola och det här gör att vi har väldigt negativ statistik när det gäller de som är mellan 15 och 24 år. När man ska börja plugga efter gymnasiet väljer man ofta att flytta härifrån och väljer sällan att komma tillbaka, det är ju ett samhällsproblem.

Statistiken han hänvisar till kommer från Svenskt näringsliv, och även Umeå kommun har i en studie från år 2015 kommit fram till att närmare 1500 personer under en tioårsperiod flyttat från Skellefteå till Umeå.

Det ska tilläggas att det på Campus i Skellefteå pågår högre utbildning både genom Luleå tekniska universitet och Umeå universitet. Men det räcker inte enligt Mannberg.

– Jag vill se till att studenter i min ålder får en bättre inblick i vad olika yrken faktiskt handlar om. Man ska veta vilka karriärmöjligheter det finns och det ska också vara ett argument för att flytta tillbaka till Skellefteå efter en utbildning någon annanstans.

Hittills har han lyckats knyta några större företag till sin nyfödda verksamhet, och har genomfört en omgång matchning med studenter. Och personligen har han högt ställda mål:

– Jag vill finnas med den här företagsidéen över hela landet inom fem år, säger Albin Mannberg beslutsamt.
