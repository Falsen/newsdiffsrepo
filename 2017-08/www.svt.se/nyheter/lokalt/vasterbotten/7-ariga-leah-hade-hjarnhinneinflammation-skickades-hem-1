Läkarna skickade hem svårt sjuka Leah
Julia Hedlund

Västerbottens-Kuriren var först att rapportera om detta. Fredagen den 28 juli hade familjen fjällvandrat och Leah var pigg som vanligt. På morgonen dagen därpå hade något hänt med dottern.

– Hon hade hög feber, ont i nacken och kräktes. Vi kände att något var på tok, säger mamma Annika Haga.

Föräldrarna misstänkte att det kunde röra sig om hjärnhinneinflammation och ringde 1177 som rådde dem att ringa 112 på en gång.

Familjen mötte upp en ambulans som skickades från Vilhelmina. På sjukhuset fick de hjälp av en läkare samt läkarstudent.

– Läkarna tog prover och såg att hon hade blod i urinen, att sänkan var förhöjd, att hon hade lågt blodvärde och nackstelhet, berättar mamman.

Föräldrarna hade aldrig sett sin dotter så sjuk. Trots det gav läkarna henne bara alvedon och föreslog att hon skulle ta en dusch när de kom hem. Mamma Annika blev förvånad över deras beslut.

– Jag frågade om det kunde vara hjärnhinneinflammation men läkaren dumförklarade mig och sa att hon i så fall skulle varit medvetslös vid det laget.

När familjen tog sig till bilen för att köra den 20 mil långa sträckan hem så var flickan helt utmattad.

– Hon kunde inte gå, så jag fick bära henne till bilen. Leah somnade direkt men vaknade under resan och skrek av smärtan i nacken, säger Annika Haga.

Dagen efter ville Leah inte kliva upp ur sängen och de beslutade sig för att åka till akuten hemma i Örnsköldsvik. Där gjorde läkarna ett ryggmärgsprov och konstaterade att det var bakteriell hjärnhinneinflammation.

– Jag blev jättearg över att läkarna i Vilhelmina inte hade lyssnat på oss, sådant här ska inte kunna hända. Man måste kunna lita på sjukvården, säger Annika Haga.

I elva dagar var dottern inskriven på barnavdelningen. Idag mår hon bättre men 7-åringen är fortfarande tröttare än vanligt och kan bara vara i skolan 3 timmar om dagen.

– Leah berättade nyligen att ”Mamma jag tror inte jag förstått hur sjuk jag var”, och tur är väl det, avslutar mamma Annika.

Maria Lindström-Persson, tillförordnad verksamhetschef, vid Vilhelmina sjukstuga beklagar familjens upplevelse.

– Jag kan inte kommentera enskilda fall men det är självklart beklagligt att de haft ett otrevligt bemötande hos oss. I de flesta fall gör vi en egen anmälan när något sådant här hänt. Vi tar alltid synpunkter och klagomål på yttersta allvar, säger Lindström-Persson.

SVT Nyheter Västerbotten har tidigare skrivit om att händelsen IVO-anmälts.
