Se hur tromben bildas i Skellefteå
Felix Pettersson

Länet har varit hård drabbat de senaste dagarna av allsköns väderlekar. Från hagel i Åsele till åskoväder och strömavbrott i den norra länsdelen. Och under gårdagen fick Skellefteåtrakten stormigt besök – av en tromb.

– Tidigare under dagen kom det ett regnoväder som började med en kraftig vind som man upplevde som att den gick i sidledes riktning från regnovädret, jag gissar att det var ett försteg till tromben. Och när jag väl såg väderfenomenet tänkte jag direkt att det var en ”tornado”, följt av ett tvekande med tanken att sådant händer ju inte här, skriver Olof Eriksson, som blev vittne till ovädret, till SVT.

– Jag stod och tittade för att försöka komma på hur det skulle kunna vara en synvilla och bestämde mig för att fota den vackra synen för att diskutera det med far min. Det hade varit roligt att vara närmare och få känna den också, men det var en ganska mäktig syn på håll!

Enligt Skellefteå räddningstjänst ska tromben inte ha orsakat några skador som krävt någon utryckning.

Tromber uppstår i kraftiga moln, ofta i samband med åskoväder, men är vanligare i södra än norra Sverige.

– Det beror på att man ofta har fler åskdagar i söder, men det är ju också lite mer tätbefolkat i söder så det är svårt med statistik eftersom någon behöver bevittna tromben genom att titta åt rätt håll och vid rätt tillfälle. Ofta lever tromberna bara någon minut, säger Alexandra Ohlsson, meteorolog vid SMHI.

Tromber i Sverige uppnår oftast diameter på mellan 10-100 meter, trots att de kan uppfatta som mindre än så.

– De kan vara väldigt smala ner till, men vid molnets bas någon kilometer upp så är de ofta breda trots att det inte ser ut så. Ofta bevakar man tromber på avstånd också, säger Alexandra Ohlsson.

Så en nyfiken trombjägare bör inte springa mot tromben?

– Nej, det är väldigt kraftiga vindar, upp emot 75 meter/sekund. Man ska verkligen undvika att springa in i dem. Får de tag på lösa föremål så kan det bli ganska rejäl kraft på sakerna. Men det är lite häftigt att se dem på säkert avstånd!
