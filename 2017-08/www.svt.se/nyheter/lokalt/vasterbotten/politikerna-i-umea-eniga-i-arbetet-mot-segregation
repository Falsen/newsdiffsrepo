Politikerna eniga i arbetet mot segregation
Fredrik Svensson

De styrande i Umeå har tydliga planer och strategier för hur Umeå ska växa. När det gäller miljön handlar det till exempel om ”femkilometerstaden”, där umeåborna ska kunna cykla eller åka kollektivt istället för att ta bilen. När det gäller den tendens som finns till segregation är det tydliga motmedlet blandad bebyggelse.

– Vi försöker i en enig byggnadsnämnd att inte bygga in segregation. Vi vill ha blandande upplåtelseformer, allt från hyresrätter till villor, säger Ulrik Berg (M), 1:e vice ordförande i byggnadsnämnden.

LÄS MER: Kommunen: Vi vill ha en blandad stad

Han får medhåll av Alireza Mosahafi (MP), som är andre vice ordförande i byggnadsnämnden.

– Det är en självklarhet med tillgänglighet för alla medborgare i Umeå.

LÄS MER: Professorn om bostadsmarknaden: ”Invånarna sorteras”

Samsynen är så stor att nämndens ordförande Mikael Berglund tycker att det räcker att SVT pratar med Moderaterna för att få veta hur nämnden resonerar runt framtiden.

Även Vänsterpartiet tycker att grundstrategin är sund. Men gruppledaren Ulrika Edman tycker att det finns en viss skillnad mellan plan och verklighet och pekar på hur det på Tomtebo finns uppenbara brister i kollektivtrafik, skola och barnomsorg.

– Vi ser dels att bilen fortfarande får en central plats och att kollektivtrafiken får står tillbaka och det andra är att vi inte har tillräckligt med skolor och förskolor, säger Ulrika Edman (V).

Men även här verkar det finnas en enighet äver partigränserna. Moderaternas Ulrik Berg håller med Ulrika Edman och tycker att nämnden skulle kunna ha en ännu tydligare planerad stad, där kollektivtrafik, skola och allt annat är kalkylerat. Arbetet med detta pågår säger han, men kommunen ligger efter.

– Ja, vi har en massa planer idag, men för att komma i fas tror jag att vi kommer att behöva hålla på i tio år tror jag, säger Ulrik Berg.
