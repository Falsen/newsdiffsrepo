Fjällbor kan få sex mil till närmaste brevlåda
Jesper Nilsson

Det var Västerbottens-kuriren som var först med att rapportera om att Postnord ville dra in postutdelningen mellan Kittelfjäll och norska gränsen. Postnord har tidigare haft ett samarbete med ett företag som skött skolskjutsarna, men nu när det inte finns några elever kvar i området så dras busslinjen in och därmed också posten.

– Vi har haft ett möte med de boende mellan Skalmodal och Kittelfjäll, det föll inte så väl ut. Så vi håller på att titta på lösningar med kommunen nu. Men än så länge är inget klart, vi kommer fortsätta med postutdelning två gånger per vecka tills vi hittat en lösning, säger produktionsområdeschef Tommy Andersson.

Kenth Israelsson är en fjällbonde och egenföretagare Gränssjö, han är inte särskilt nöjd med Postnords agerande.

– Det är ju rent förjävligt, vi har skapat våra egna jobb här uppe och alla dessa nedskärningar gör det svårt för oss att överleva som företagare. Vi kan inte hålla på att köra sex mil för att skicka iväg ett paket eller ta emot ett brev, säger Kenth Israelsson.

De finns 21 boende i området och de har skickat in skrivelser till Postnord och kommunen, de hoppas på att man ska kunna lösa problemet.

– Jag tänker på de äldre som redan idag inte kan få deras dagstidningen idag, det här drabbar oss alla. Min morfar gick till fots med posten här förr i tiden. Då ska vi väl ändå kunna orda med post 2017 när det finns bilar och fina vägar, säger Kenth Israelsson.

– Vi håller med de boende, det är inte realistiskt att ha sex mil till sin brevlåda. Vi har pratat om det här idag i kommunstyrelsen. Vi har blivit inbjudna till ett möte med postnord när vi kommer att diskutera eventuella lösningar på problemet. Det här är något jag tog upp med statsministern när han var på besök i somras, säger kommunalrådet, Åke Nilsson (S).
