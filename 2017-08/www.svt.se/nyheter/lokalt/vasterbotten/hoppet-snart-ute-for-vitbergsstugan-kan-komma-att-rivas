Rivningsbeslut nära för Vitbergsstugan
Patrik Samuelsson

Förhoppningen har varit att någon som kan utnyttja friluftsområdet och Vitbergsbacken ska ta över. Det har visat sig svårt.

– De som var aktuella nu sist skulle presentera en lösning under sommaren men det har de inte gjort än, säger Tomas Teglund, ordförande Support- och lokaler, och tillägger att det kan ha hänt något sista veckan och hänvisar till fastighetschefen.

– Vi har tömt ut de olika alternativen men inte hittat något hållbart på lång sikt, säger fastighetschef Fredrik Nilsson.

Vitbergsstugan har stått tom i många år och blir i allt sämre skick ju längre tiden går.

– Har vi en kåk som står tom och vi inte får dit någon, då är det bättre att lägga pengarna på annat, säger Tomas Teglund.

Blir det beslut om rivning kommer den att bli av någon gång nästa år tror han. Antagligen ska rivningsfrågan först tas upp i kommunfullmäktige.
