Fortsatt lönestrul i Umeå: ”Det är kaos”
Maria Ehrlin

Det handlar om felaktiga löner, anställningstider, semestersaldon och flextider. Linda Söderholm blev av med all sin semester och komptid och var tvungen att gå igenom lönespecifikationer från flera månader tillbaka för att bevisa att hon hade rätt.

– Tillslut fick jag semesterersättningen och komptiden utbetalad i en klumpsumma, säger Linda Söderholm.

Problemen kom redan i maj efter att kommunen infört ett nytt löne och personalsystem.  Problemen har fortsatt och flera anställda SVT Nyheter pratat med har haft stora problem med lönerna.

– Det är kaos. Vissa har fått för mycket i lön medan vissa har tappat all sin lön, säger Linda Söderholm, som jobbar som undersköterska.

LÄS MER: Kommunen om lönekaoset: ”Det är olyckligt”

Britta Holmström som jobbar på ett vård och omsorgsboende har fortfarande inte fått rätt semesterersättning utbetalad.

– Vi jobbar under tämligen svåra förhållanden. Vi går på knäna. Det blir mer kännbart när man inte får sina pengar, säger Britta Holmström.
