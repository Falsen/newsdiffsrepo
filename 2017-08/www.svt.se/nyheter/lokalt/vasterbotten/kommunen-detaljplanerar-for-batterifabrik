Kommunen detaljplanerar för batterifabrik
Marit Israelsson

Det tänkta lokaliseringsområdet ligger öster om Skellefteå och norr om väg 372. Bebyggelsen som finns närmast ligger ungefär 200 meter från områdets södra gräns i Bergsbyn. Det visar de kartbilder som företaget presenterade i fredags då också hela underlaget inför det kommande samrådet i Skellefteå publicerades.

Området kan man säga ligger mellan första och sista infarten till Bergsbyn som har närmare 2000 invånare. Nordväst om området ligger stadsdelen Moröbacke.

Själva anläggningen med tillhörande byggnader kommer enligt underlaget att uppta ett område på cirka 50 hektar och föreslås placeras i områdets nordvästra del.

Hela området som nu detaljplaneras är 200 hektar vilket är ungefär lika stort som 300 fotbollsplaner.

Att den totala ytan är så stor beror enligt företaget Northvolt på att planen med den storskaliga batteritillverkningen är att den i framtiden ska växa från en produktion på 35 miljoner ton litiumjonbatterier per år.

Allmänheten är inbjuden till samrådsmöte i Skellefteå den 14 september. Ett liknande samråd ska genomföras i Västerås den 25 september. Det underlaget har ännu inte offentliggjorts.

Arbetet med detaljplanen kan också innebära att Torsgatan förlängs till väg 372.
