Här susar 101-åriga Margaretha fram på cykeln
Evelina Lindfors

Inför sommaren köpte hemtjänsten i Vilhelmina kommun in en parcykel med syfte att höja kvaliteten på hemtjänsttagarnas utevistelser.

– Annars brukar vi vara ute och promenera med de äldre inne i tätorten. Men cykeln gör att vi nu kan ta med dem mycket längre och se andra platser. Vi kan ta med dem ut på ett helt annat sätt och man märker att de tycker att det är jätteroligt, säger Kerstin Ottosson, områdeschef för hemtjänsten i Vilhelmina tätort.

LÄS MER: Amos fyller 100 år – bjöd 100 gäster på tårta

101-åriga Margaretha Willers har varit ute med cykeln tre gånger i sommar och hon njuter av att få komma ut med hemtjänstens medarbetare Sebastian Sundberg.

– Det blir ett litet avbrott från att sitta inne i lägenheten under tak, säger hon i en video som Vilhelmina kommun lagt ut på sin Facebooksida.

När kommunens kommunikatör som står bakom kameran sedan frågar om Margaretha kommer att cykla fler gånger så får hon ett ärligt svar.

– Jag törs ju inte svara på om jag lever i morgon, säger Margaretha.

Men när hon sedan dubbelkollat med hemtjänstens Sebastian Sundberg om han skulle kunna tänka sig att ta med henne ut fler gånger, och fått ett ”Absolut” till svar, så säger hon att det kan bli fler gånger.

Parcykeln är utrustad med en elmotor och det finns möjlighet för hemttjänsttagaren att antingen cykla med eller vila fötterna på en platta under tiden. Sebastian Sundberg som har varit ute och cyklat med flera hemtjänsttagare i sommar säger att cykeln uppskattas mycket av de äldre. Han berättar att det är dem som får säga vart de vill cykla och sedan bär det av.

– En del har varit ute och fikat med sina hemtjänsttagare och för någon dag sedan var jag ute och plockade en blombukett med en, säger han och fortsätter:

– Cykelturerna leder också till många konversationer. De äldre berättar om hur samhället såg ut tidigare och om vi cyklar ute i naturnära områden så berättar de historier från tidigare i sina liv då de varit ute i naturen.
