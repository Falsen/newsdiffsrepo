Fräck kupp i Umeå – maskerade personer stal från butik
Maria Ehrlin

Under måndagseftermiddagen kom ett larm till polisen att maskerade män rusat in i en butik på Rådhusesplanaden i Umeå och stoppat på sig kläder i kassar för uppemot 20 000 kronor. Gärningsmännen ska enligt anmälan lämnat platsen på en moped.

– Det hela har gått fort. De har gått in och fyllt väskor eller påsar med kläder. Vi har hört vittnen som beskrivit att de inte utsatt personal för något våld eller hot om våld. Därför är rubriceringen stöld, säger Tobias Gustafsson, jourhavande förundersökningsledare.

Polisen har tagit del av butikens övervakningskamera och söker efter de två gärningsmännen i Umeå under kvällen.

– Vi håller utkik efter de här personerna. Vi har i nuläget inga misstänkta, säger Gustafsson.

Polisen vill ha allmänhetens tips för att hitta personerna och går därför ut med ett signalement.

Personerna flydde från platsen på en röd moped med gråa detaljer. Föraren var klädd i svarta byxor, svart jacka, svarta skor med vit sula och vit crosshjälm. Passagerare ska enligt polisens uppgifter burit en glansig svart jacka, blå träningsbyxor, vita tubsockar, svarta skor och svart/blå crosshjälm.

Polisens tipstelefon är: 114 14.
