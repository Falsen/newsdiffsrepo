Satsar miljarder på Norrlands elnät
Julia Hedlund

Vattenfall lägger 2,7 miljarder kronor för att förbättra Norrlands elnät. Mellan år 2017-2019 kommer arbetet att pågå och i samma veva höjs nätavgiften med 6 procent.

Under de senaste fem åren har Vattenfall höjt nätavgiften med 44 procent, men näten behöver fortfarande förbättras. Energimarknadsinspektionen har inte möjlighet att kommentera om prishöjningarna är rimliga i proportion till det arbete som Vattenfall kommer utföra.

Stora delar av arbetet är att isolera och vädersäkra elnätet. Det är ungefär 500 mil av elnät som ska åtgärdas i norra Sverige. Av de 500 är det 150 mil av ledningsgatorna som ska breddas. Det är för att snötyngda träd inte ska vika sig över ledningarna och orsaka elavbrott.

Storuman, Sorsele, Åsele och Vilhelmina är några av de kommuner där elnätet ska ses över.
