Betalar elever för sommarskola
Julia Hedlund

För elever som har svårt i skolan finns möjligheten att plugga under sommaren på så kallad sommarskola. I kommunerna Hallsberg, Överkalix, Vilhelmina, Kramfors och Umeå betalas eleverna för att göra skolarbete under sommaren, skriver Sveriges Radio Västerbotten.

Lotta Lerwall, docent i offentlig rätt vid Uppsala universitet, menar att betald sommarskola är något som kan strida mot kommunallagens bestämmelser om lika behandling av alla kommuninvånare.

– Kommunen som huvudman har ju en skyldighet enligt skollagstiftningen att se till så att alla elever klarar studierna men det betyder inte att man kan ge vissa elever betalt för att de ska genomföra sina studier med lyckat resultat, säger Lerwall till P4 Västerbotten.

I Umeå är detta inget nytt, under tio års tid har eleverna fått betalt, i år fick de fila på kunskaperna och samtidigt fylla plånboken med 51 kronor/timmen. Peter Vigren (S), gymnasie- och vuxenutbildningsnämndens ordförande, menar att lösningen förebygger utanförskap och är kostnadseffektiv.

– Vi har en fantastiskt välfungerande gymnasieskola med hög genomströmning och det här är ett av de sätten vi kan upprätthålla den höga genomströmningen och en hög kvalitet, säger Vigren till P4 Västerbotten.

Enligt Sveriges Kommuner och Landsting (SKL) så kan det vara lagligt med metoden. SKL menar att det kan finnas speciallagstiftning som åsidosätter bestämmelserna om att inte ge stöd åt enskild.
