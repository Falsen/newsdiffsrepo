Storsatsning planeras i Umeå hamn
Frida Wengberg

Enligt hamnbolagets årsredovisning ”väntar stora investeringar i både Umeå och Vasa hamn”. I Umeå planeras att bygga en ny containerkaj som beräknas kosta cirka 400 miljoner kronor. Investeringen ska göras tillsammans med Umeå Hamn AB. I Vasa planeras investeringar för 100 miljoner kronor i en förlängd kaj bland annat.

Mikael Öhlund, vd Umeå kommunföretag, vill inte kommentera planerna som framgår av årsredovisningen.

– Vi håller på med en åtgärdsplan och kommer att kommentera när den är klar, säger han.

Hamnbolaget Kvarken Ports grundades för tre år sen för att stärka hamnarna i Umeå och Vasa och ägs av Umeå kommunföretag och Vasa stad. Första året gjorde bolaget ett bra resultat men förra året blev det förlust på 6,9 miljoner kronor

– Det är inte bra. Vi kommer vidta åtgärder, säger Mikael Öhlund.

Orsaken till förlusten är bland annat att det går färre godstransporter. Trenden är att allt mer gods fraktas i containrar och hamnen i Holmsund är inte anpassad för storskalig containertrafik. Det är däremot något som det alltså finns planer att ändra på enligt årsredovisningen.
