Startskott för nytt lopp: ”Visar upp landsbygden”
Julia Hedlund

Det växande intresset för cykling och inte minst grusvägscykling inspirerade till helgens lopp som startar vid Västra selet. Banan är 6 mil lång och cyklisterna trampar sig fram längs Vindelälven och passerar Tvärålund innan de vänder för målgång vid Västra Selet.

Loppet beskrivs som lättåkt men bjuder även på några saftiga uppförsbackar då det är ett kuperat område. Det går bra att cykla loppet på mountainbike eller cyclocross.

– Vi som bor i Västerbotten är lyckligt lottade som har så många mil med vackra landsvägar inpå knuten, säger Andreas Nilsson, ordförande i Cykelintresset.

Helena Ågren som arbetar på gårdsmejeriet Glassbonden vid Västra Selet betonar också de vackra omgivningarna.

– För oss är det här ett kul sätt att få visa upp landsbygden som omger Västra Selet, säger Ågren.

Loppet arrangeras av Ideella föreningen Cykelintresset och Glassbonden.
