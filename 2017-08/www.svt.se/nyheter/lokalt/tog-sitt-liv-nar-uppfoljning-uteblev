Mottagning missade återbesök – patient tog sitt liv
Julia Maric

– Det är jättetråkigt, det är tragiskt och tråkigt att detta inträffar. Jag vill verkligen beklaga händelsen och beklaga till anhöriga, säger Martin Hultén, chefsläkare för Psykiatri Skåne.

Det var i november 2016 som mannen tillsammans med sin mor besökte en psykiatrimottagning i Landskrona. Efter journalanteckningar från läkarbesöket framgick det att det mannens skick var så pass allvarligt att risken fanns att han skulle kunna ta sitt liv.

Den tjänstgörande läkaren som var hyrläkare antecknade i journalen att det skulle bokas ett återbesök fyra veckor senare. Patienten skulle sedan ha varit med på en lista hos en sekreterare som har hand om återbesöken, men den rutinen följdes inte. Mottagningen i Landskrona kallade aldrig mannen till ett återbesök.

I slutet av december ringde hans mor till mottagningen för att efterfråga en ny tid då hon upplevde att hennes son började må allt sämre. Den som tog emot samtalet att lovade att boka en ny tid men trots detta kom ingen ny kallelse. I januari tog mannen sitt liv.

Martin Hultén säger att det funnits brister i kommunikationen och tror att situationen hade sett annorlunda ut om den tjänstgörande läkaren varit fast anställd.

– En fast anställd hade hunnit följa upp det. När man har en kontinuitet blir det säkrare, säger han.

Händelsen är anmäld av vårdgivaren enligt lex Maria. Mottagningen i Landskrona har vidtagit och planerar att vidta åtgärder för att förhindra att något liknande inträffar igen.

– Vi har sett över enhetens rutiner och medarbetarnas kunskap i hur man ger information till nyanställda och tillfälligt anställda, säger Martin Hultén.
