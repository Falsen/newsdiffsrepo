Kritiserade asylboendet återuppstår – efter tre månader
Carl Moberg

– Man blir orolig, jag har flyttat fem gånger och jag vill inte flytta hela tiden. Vi har vänner, går i skolan, sade Sardar Ali Rezai i slutet av maj när han fått beskedet att han skulle lämna Arena Hotel i Halmstad för ett boende i Malmö.

Bara några månader senare ska asylboendet öppna på nytt. Det är Hallandsposten som fått uppgiften om att Migrationsverket nu är överens med Arena Hotel som under sommaren bytt namn till Way in Hotel.

– Jag är faktiskt väldigt stolt över allt vi åstadkommit under de här åren som asylboende. Att vi kände oss tvungna att byta namn är mediernas fel. De rubriker man får upp när man söker på Arena Hotel är inte roliga, säger Lina Halla Andréasson, talesperson för företaget Sportsbaren Arena i Halmstad AB, till tidningen.

Asylboendet har kritiserats, bland annat för att det förekommit misshandel och knivslagsmål i lokalerna där barn bor men också för att boendet inte haft en skyldighet att rapportera incidenter till Migrationsverket.

LÄS MER: ”Asylboenden behöver inte rapportera missförhållande”

Under de senaste två åren har flera asylboenden i Halland avvecklats och i början av juni var det dags för Arena Hotel. De asylsökande fick lämna boendet men uppehållet tycks bara vara tillfälligt. För företaget har enligt Hallandsposten tecknat avtal med Migrationsverket om 290 tillfälliga platser på anläggningen och redan på måndag ska 138 asylsökande flytta in.

Carl Hedberg, enhetschef på Migrationsverket i Halmstad, bekräftar för tidningen att ett nytt kontrakt har skrivits och förklarar att det är ett nationellt behov som gör att anläggningen tar in asylboende igen efter att för bara några månader sedan ha bussat iväg dem.

– Platsbehovet finns nationellt, så vi äger inte frågan här lokalt. Alla gamla så kallade ramavtal ett, de som tecknades precis när flyktingströmmen till Sverige ökade, ska vara avslutade i mitten av september. Då måste det finnas boenden som kan ta emot dem som flyttas därifrån, säger Carl Hedberg.

– Det är bara Arena Hotel på Vallås och Hotell Hjärtared i Ullared som öppnas igen. Det är i dagsläget inte aktuellt att skriva nya kontrakt med andra ställen som avvecklats i Sydhalland, säger han till tidningen.
