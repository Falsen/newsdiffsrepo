Publicerad:20 augusti 2017 13.20Uppdaterad:20 augusti 2017 14.56
SVT Nyheter Halland
Mattias Bolin

På lördagen möttes tabelljumbon Andersbergs IK och serieledaren IFK Fjärås i den 16:e omgången av division fyra i Halland.

Visserligen var det toppen mot botten, men att det skulle bli hela 15 mål för bortalaget, och noll för hemmalaget, var det kanske inte många som hade väntat sig.

– Det är en kombination av att vi var väldigt bra och att Andersberg inte fått ihop en av sina bättre matchtrupper, säger IFK Fjärås lagledare, Tobias Lindén.

Tobias Lindén har varit lagledare för Fjärås i tio år och han kan inte minnas att laget vunnit med så stora siffror i seriespelet förut.

– Vi har kanske gjort över tio mål i någon DM-match eller träningsmatch någon gång, men inte i seriespelet, säger han.

SE OCKSÅ: Jonathans soloshow i Gothia cup

Den 24-årige anfallaren Adam Noring gjorde nio av Fjärås 15 mål i matchen.

– De var väl en del glada miner i bussen hem. Sen var vi ute och tog några öl, säger Adam Noring.

Adam Noring var tidigare försvarare men har den senaste säsongen spelat anfallare, vilket uppenbarligen gått bra. Efter lördagens målfest leder han skytteligan med hittills 27 gjorda mål.

– Jag tänker inte så mycket på det, det är bara att köra på, säger Adam Noring.

Efter Adam Norings målsuccé i Fjärås kanske några klubbar i de högre divisionerna snart knackar på dörren.

– Nej, det vet jag inte, det är inget jag tänker på. Jag spelar för att det är roligt.
