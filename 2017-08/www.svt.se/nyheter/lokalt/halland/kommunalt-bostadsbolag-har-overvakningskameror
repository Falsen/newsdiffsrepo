Kommunala bostadsbolag har övervakningskameror
Stina Johansson

År 2012 hade Halmstads kommunala bostadsbolag, HFAB, 15 övervakningskameror uppsatta på olika platser. I nuläget har antalet kameror ökat till 35. Det rapporterar tidningen Hem och hyra.

– Samtliga våra kameror är uppsatta i garage. Syftet är att minska allvarlig skadegörelse, förebygga inbrott och skapa en tryggare miljö för våra hyresgäster. Vi ser att kamerorna har en god preventiv effekt mot skadegörelse och inbrott, vilket våra hyresgäster uppskattar, säger Ulf Nilsson, affärsutveckling och kommunikationschef vid HFAB, till tidningen.

Enligt Ulf Nilsson så har övervakningskamerorna hjälpt polisen i sitt arbete.

– Polisen är de som får titta på filmerna. Efter att vi hade haft tre inbrott i ett av våra garage kunde polisen tack vare kamerorna få fram en bild på personen som hade begått brotten.

Bland andra kommunala bostadsbolag i länet är övervakningskameror ovanliga. Varken Laholmshem, Hyltebostäder eller Fabo använder sig av det. Förutom HFAB är det endast Kungsbacka kommuns bostadsbolag, Eksta, som har övervakningskameror som trygghetsskapande åtgärd.

– Vi har två övervakningskameror på Rosengatan för att minska skadegörelsen och se till att platsen inte blir ett tillhåll, säger förvaltningschef Jonathan Hagrenius, till tidningen.

Varbergs bostad har använt övervakningskameror vid nyproduktion för att ge allmänheten möjlighet att följa bygget.
