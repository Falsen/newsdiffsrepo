Mikaels luftgitarr räckte inte i VM-finalen
Carl Moberg

Det var på den stora scenen i Kuusisaari i Uleåborg (Fin: Oulu) i Norra Finland som Mikael Nyrén trädde in med sin framträdande som är blandning av Europes The Final Countdown och Rage Against The Machines Killing in the Name.

Hans program har gjort stor succé. Först på hemmaplan där han plockade hem SM-bucklan under årets Sweden Rock men också på plats i Finland där han tog sig vidare till finalen under torsdagen.

Sent på fredagskvällen tog det dock stopp. I finalen räckte inte strängarna till på luftguran och Mikael Nyrén fick se sitt namn landa på en ödmjuk 14:de plats av finalens 15 deltagare. Men han är nöjd ändå.

– Jag gjorde min grej och mitt nummer och fick med allt jag ville, sen vad domarna tycker kan jag inte göra så mycket åt, säger han.

– Jag är jättenöjd. Jag trodde aldrig ens att jag skulle ta mig vidare från semifinalen så jag är positivt överraskad.

Under lördagen åker Mikael Nyrén tillbaka till Sverige. Med sig tar han erfarenheten av att se luftgitarrister som australiensaren Alexander ”The Jinja Assassin” Roberts som imponerade på Mikael med sitt glitterkastande och publikgripande framträdande. Han placerade sig på andra plats bakom den regerande mästaren ”Matt ”Airistotle” Burns från USA som behåller titeln.

Med sig tar också Mikael Nyrén en vilja att fortsätta utvecklas till nästa år även om han inser att det är tuffa utmaningar som ligger framför honom.

– Först måste jag se till att försvara min titel som svensk mästare och så får vi ta det andra om jag kommer dit.
