Bibliotekarier i Halmstad simmar till jobbet
Stina Johansson

– Det var tråkigt på fikat en dag och så jag ”Ska vi inte simma till jobbet?”. Då var det en tjej som hakade på det, säger Ulla Desombre, anställd vid stadsbiblioteket i Halmstad.

Simningen genomfördes förra veckan av fem tappra personer som tog sig över Nissan i Halmstad. Hela sträckan filmades av bibliotekarien Jeanette Malm som senare delade klippet på Facebook.

– Det ingår i mina arbetsuppgifter att marknadsföra biblioteket och då tyckte jag att detta var ett bra sätt, säger hon.

Klippet har i skrivande stund 14.000 visningar och har delats 74 gånger. I inlägget utmanas även andra bibliotek att göra något likande.

– Utmaningen var inte så allvarligt menad men ändå riktad till andra, säger Jeanette.

Hur har responsen varit?

– Otrolig. Vi har fått kommentarer från andra bibliotek om hur de ska göra. Motala har till exempel sagt att de också skulle kunna simma, så det verkar ha satt igång någonting, men det kräver ju lite planering så det kanske är något man bara skojar om att göra.

Enligt Jeanette så kan biblioteket i Halmstad komma att göra något liknande igen framöver.

– Ja, det tror jag. Vi har börjat prata om det, inget konkret, men det föder lite idéer.
