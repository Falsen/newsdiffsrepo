Bybor vill locka till inflytt med reklamfilm
Stina Johansson

– Först och främst har vi gjort detta för att fler ska få upp ögonen för vår fina byn, men också för att här finns lediga tomter sedan flera år tillbaka som vi vill synliggöra, säger bybon Therese Mårtensson.

I reklamfilmen syns flera Morupsbor som berättar om byn och argumenterar för att det är en bra plats att bo på. Filmen har sponsrats av lokala föreningar och företag. Den spelades in i början av juli och har fått spridning i bland annat sociala medier.

– Vi har fått väldigt många positiva kommentarer från folk som sett filmen och det har till och med varit några som frågat var tomterna finns, säger Therese Mårtensson.

Almina Högberg har bott hela sitt liv i Morup. Hon uppskattar att drygt 300 personer bor i tätorten, vilket ska vara ungefär lika många som för 30 år sedan.

– Sedan 70- och 80-talet så har det inte byggts så mycket villor i Morup så vi vill gärna att det byggs mer, säger hon.

Dottern, elvaåriga Klara Högberg, går i en klass med sju elever. Hon tycker om att gå i en mindre skola men hade gärna haft fler klasskompisar.

– Det hade varit roligt att vara några fler, säger hon.

Nu är förhoppningen att även Falkenbergs kommun ska lägga ut filmen på sin hemsida, och Therese Mårtensson anser inte att det är orättvist gentemot andra orter som också vill locka till inflytt.

– Det är fritt fram för andra orter att göra filmer om sina byar också. Det hade väl varit fantastiskt, säger hon.
