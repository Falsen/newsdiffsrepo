Rutinerad ridtränare straffas
Mattias Bolin

Ridtränaren i fråga är en person med många års erfarenhet i branschen. Enligt källor till SVT handlar beslutet att frånta tränaren diplomeringen som tränare om att Ridsportförbundet anser att tränaren inte varit ett föredöme vad det gäller etik och moral.

Tränaren har också, enligt SVT:s källor, blivit beskylld för misskötsamhet av olika slag, framförallt mot yngre kvinnor.

Ridtränarens advokat bekräftar att tränaren blivit fråntagen diplomeringen och hen säger också att man eventuellt går vidare i frågan.

– Vi överväger att överklaga, säger hen till SVT Nyheter Halland.

Advokaten berättar vidare att hen och ridtränaren lämnat in en anmälan till polisen om förtal eftersom de menar att det figurerat osanna uppgifter på nätet som innehåller allvarliga anklagelser mot tränaren.

– Det är en anmälan riktad mot flera personer angående förtal på nätet, säger advokaten.

Ridsportförbundet vill inte gå in på varför man fråntar tränaren hens diplomering.

– Just nu väljer vi att säga att det är en förtroendefråga mellan förbundet och vederbörande, säger Lotta Amnestål, informationschef Svenska Ridsportförbundet till SVT Nyheter Halland.

Att någon blir av med sin diplomering på det här sättet är unikt.

– Såvitt jag vet har det aldrig hänt förut, säger Lotta Amnestål.

Ridtränaren själv väljer att inte ge några kommentarer till SVT. Nu har tränaren till 2 maj på sig att överklaga Ridsportförbundets beslut till Riksidrottsnämnden.

I en skriflig kommentar till SVT Nyheter Halland bemöter tränarens advokat uppgifterna om att tränaren inte varit ett föredöme vad det gäller etik och moral och har blivit beskylld för misskötsamhet av olika slag, framförallt mot yngre kvinnor, såhär:

”De två beskyllningar om brott som delgivits min huvudman har utretts av Polismyndigheten och lagts ned av åklagare i juni 2016. Svenska Ridsportförbundet har nu i april 2017, utan att företa någon egen utredning, fattat ett beslut om indragning av min huvudmans tränarlicens. Förbundets beslut baseras på ogrundade och oredovisade beskyllningar på sociala forum, samma beskyllningar som polisanmälts som grovt förtal. Svenska Ridsportförbundets agerande strider därför mot varje form av krav på rättssäkerhet. Beslutet kommer sannolikt överklagas”.
