Åtalsbeslut mot slakteri dröjer
Marie Sjöberg

– Polisen jobbar på. Det har samlats in bevis och en handfull personer har förhörts, säger åklagare Ginger Olsson som leder utredningen om Ginstens slakteri i Harplinge.

Det var förra året som Livsmedelsverkets veterinärer slog larm om att grisar ska ha avlivats på slakteriet utan att vara tillräckligt bedövade.

– Man såg att grisarna sparkade med benen när de hängdes upp, berättade länsveterinären Madeleine Beckman för SVT Nyheter Halland.

I november  2016 stoppades verksamheten tillfälligt efter att länsstyrelsen fått in sju rapporter om brister i djurhanteringen. Det handlade bland annat om otillräcklig bedövning, brister i uppstallning och fel i hantering av bedövningsutrustning.

Livsmedelsverket gjorde en åtalsanmälan för misstänks för brott mot djurskyddslagen och djurplågeri.

Länsstyrelsens granskning av verksamheten vid slakteriet visade på en rad brister både vad gäller kompetens och kommunikationsproblem på grund av språkförbistring bland personalen.

LÄS OCKSÅ: Efter slakteriförbudet: ”Vi kommer vidta nödvändiga åtgärder”

Hur går utredningen vidare?– Det ska göras fler utredningsåtgärder,  bland annat ska det hållas fler förhör. Jag hoppas kunna ta beslut någon gång under hösten om det blir åtal eller ej, säger åklagare Ginger Olsson till SVT nyheter Halland.

Efter kritiken från Livsmedelsverkets veterinärer och länsstyrelsen vidtog slakteriet en rad åtgärder för att säkra djurskyddet. Efter det har verksamheten rullat på utan problem enligt ledningen.

– Det var ju en tråkig incident i höstas men jag tänker inte på förundersökningen utan den får gå sin gilla gång. Vi blickar framåt, säger Roger Olsson till SVT Nyheter Halland.
