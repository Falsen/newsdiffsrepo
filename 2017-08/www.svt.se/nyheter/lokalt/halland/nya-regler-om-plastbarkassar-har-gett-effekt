Nya regler om plastbärkassar har gett effekt
Stina Johansson

Sedan första juni har butikskedjorna i landet ett nytt EU-direktiv att förhålla sig till. Ett direktiv som handlar om att den som tillhandahåller plastbärkassar nu har en skyldighet att informera om kassarnas miljöpåverkan.

Det är för tidigt att slå fast statistiskt vad informationsskyldigheten fått för effekter men Svensk Handel får redan nu signaler om en kraftig minskning.

– Vi ser en ganska rejäl minskning. På sina håll 70-80 procent mindre förbrukning, säger Mats Hedenström, näringspolitisk chef på Svensk Handel

De nya reglerna kom till följd av de problem som man sedan länge sett inom EU där plastkassar ofta skräpar ner naturen och haven.

– Det är bra, vi tvingas tänka till. Det som återstår att göra, och det behöver vi göra gemensamt, är att förbättra kvaliteten på de kassar vi trots allt använder.

Målet är att man till 2025 ska ha kommit ner till 40 plastbärkassar per person och år. Enligt Svensk Handels uppgifter ligger siffran idag på runt 150 i Sverige.

I samband med att butikskedjorna nu måste informera har de flesta också, likt dagligvaruhandeln, börjat ta betalt för sina kassar.

Det finns både ett miljötänk och ett pristänk för kunden, vad väger tyngst?

– Det beror priset förstås. Någonstans finns det en gräns. Jag tror att nu initialt så väger priset tungt för att man inte är van vid att behöva betala och så plötsligt får man göra det, säger Mats Hedenström, näringspolitisk chef på Svensk Handel.

– Men förhoppningsvis så börjar fler tänka att vi inte ska använda mer plast än vi behöver, avslutar han.
