Toppmöte ska främja det förebyggande hälsoarbetet
Michael Larsson

– Det har vuxit både i omfattning och tyngd för varje år och och har nu börjat etablera sig som ett av de viktigare hälsopolitiska arenorna i Sverige, säger Daniel Färm, programchef och initiativtagare.

Det är tredje gången som träffen äger rum och syftet är att diskutera frågor om förebyggande hälsa. Några av ämnena som ska avhandlas under dagarna är hälsan i arbetet, vårdens roll i det hälsoförebyggande arbetet, ungas hälsa och digitaliseringen av hälsoområdet.

Mötet är inspirerat av Almedalsveckan, berättar Daniel Färm, dock med ett tydligare fokus på just hälsopolitiska frågor. Och i år medverkar flera toppnamn inom politiken, näringslivet, forskningen samt flera föreningar och organisationer.

På lokal nivå medverkar bland andra regionstyrelsens båda ordföranden Mats Eriksson (M) och Lise-Lotte Bensköld Olsson (S).

– Det saknas en mötesplats för hälsopolitiska aktörer som fokuserar på förebyggande hälsa, och det är just det som är fokus för oss här på Livsplats Sverige, säger Daniel Färm.

Det är tredje året ni arrangerar det här, har det gett något resultat?

– Absolut. Det märks att det förebyggande hälsoperspektivet lyfts mer i det offentliga samtalet. Och vi märker att fler och fler politiker har med det i sina tal och sina förslag. Frågorna hamnar högre upp på den politiska dagordningen, säger han.

I dagarna kom beskedet att regeringen och Vänsterpartiet är överens om begränsningar för vinster i välfärden. Det finns representanter här från båda lägren, kommer det bli ett hett ämne?

– Det står inte på dagordningen men det kommer säkert diskuteras. Förra året var faktiskt Ilmar Reepalu här, det är lite synd att han inte medverkar i år för det hade kunnat bli spännande diskussioner, avslutar Daniel Färm, programchef och initiativtagare.
