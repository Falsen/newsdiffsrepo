Tågstopp i Varberg – person påkörd av tåg
Mattias Bolin

Strax innan klockan 16.30 på tisdagseftermiddag kom ett larm om att en person blivit påkörd av ett tåg i Varbergs kommun.

Incidenten innebar att det blev tågstopp i Varberg, vilket påverkade tågtrafiken mellan Halmstad och Göteborg.

”Tågen kommer vända i Halmstad och Varberg. Ersättningsbussar är beställda att köra Halmstad-Varberg-Halmstad via Falkenberg. Förseningar kommer uppstå i tågtrafiken”, skrev Hallandstrafiken på sin hemsida.

– Det handlar om en personpåkörning strax söder om Varberg. Räkna med att trafiken är avstängd ungefär en timme (från cirka 17:15), säger Denny Josefsson, presskommunikatör på Trafikverket.

Sedan ska trafiken rulla som vanligt igen?

– Ja, med en del följdförseningar, säger Denny Josefsson.

Enligt Hallandstrafiken kunde tågen köra på sträckan igen strax efter klockan 18.
