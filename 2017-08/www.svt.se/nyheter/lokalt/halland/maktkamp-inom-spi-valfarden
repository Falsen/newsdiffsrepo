Maktkamp inom SPI Välfärden
Jimmy Kirvesmäki

Vilka är SPI Välfärden i Halmstad idag?

– Med vår tolkning är det Arnold Gustavsson, jag och Nils Axelsson som utgör interimstyrelsen, säger Bo Fridolph.

– Vi är SPI Halmstad. Och det kan inte finnas en interimstyrelse som också heter SPI Halmstad, svarar Maj-Lis Andersson.

Det verkar oklart vem det egentligen är som styr SPI Välfärden i Halmstad. På ena sidan står Maj-Lis Andersson som tidigare var ordförande men som tillsammans med hela styrelsen uteslöts av rikspartiet när de ville byta namn. Ett initiativ som tolkades som att de ville bilda ett nytt parti.

LÄS MER: SPI-bråken fortsätter – hela partistyrelsen utesluts

Men beslutet hävdar hon är båda felaktigt och ogiltigt.

– Riks har ingen möjlighet att utesluta oss. Det finns inte det utrymmet i stadgarna.

LÄS MER: Fridolph lämnar SPI Välfärden

På andra sidan står Bo Fridolph som tidigare var lokalordförande men som lämnade och blev politisk vilde. Tillsammans med några andra kallade han nyligen till ett extra årsmöte där en ny, tillfällig, styrelse valdes och han menar att det nu är hans falang som ska reda ordning i partiet.

– Medlemmarna och väljarna kommer naturligtvis skratta häcken av sig när de går till valurnorna och ser SPI:s valsedlar om vi inte sätter ner foten och talar om hur det ser ut, säger han.

Det handlar också om en pengafråga. Maj-Lis Anderssons falang vill samtidigt som de byter namn till Trygghetspartiet Halmstad ta med sig partikassan och organisationsnumret. Bo Fridolph menar att det handlar om ett nytt parti och att partikassan och organisationsnumret är SPI:s

– De vill naturligtvis ha både kakan och äta den. De vill dra iväg med partiet till trygghetspartiet och ta pengarna med sig. Men så går det inte till i den vuxna världen.

Maj-Lis Andersson menar istället att de har juridisk rätt till pengarna, något kommunjuristen ska ha intygat.

– Föreningens pengar tillhör föreningen och de följer med. Det är ingenting som är kopplat till medlemmarna utan det är föreningen som äger pengarna, säger hon.

I mitten av september har Maj-Lis sida kallat till ett möte för att klubba igenom namnbytet. Bo Fridolph hoppas dock att parterna ska hinna träffas innan dess och komma fram till en lösning.

– Jag hoppas att vi kommer att sitta vid ett förhandlingsbord Maj-Lis och jag och sedan reder vi upp detta och kör vidare, säger han.

– Nej, definitivt inte. Han har lämnat partiet och det finns ingen möjlighet för honom att återgår till partiet, svarar Maj-Lis Andersson.
