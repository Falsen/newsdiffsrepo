Antalet skuldsaneringar ökar kraftigt
Michael Larsson

Första halvåret 2016 kom det in 98 ansökningar om skuldsanering till Kronofogden i Halland. Under motsvarande period i år låg den siffran på 230. Det är en ökning med 135 procent, visar nya siffror från Kronofogden.

Det har även skett en kraftig ökning i hela Sverige där det jämfört med föregående år har kommit in dubbelt så många skuldsaneringsansökningar.

– Man kan se skuldsanering som en ekonomisk rehabilitering, där någon som har haft skulder i många år får möjlighet att starta om med nya förutsättningar. Det är glädjande att fler överskuldsatta nu får den chansen, säger Per-Olof Lindh, enhetschef på Kronofogden i ett pressmeddelande.

En av anledningarna till den kraftiga ökningen av ansökningar är de nya skuldsaneringslagar som trädde i kraft i november förra året.

Lagändringen innebär att det har blivit enklare att ansöka om att få sin skuld sanerad. Bland annat går det att ansöka via webben och det krävs dessutom färre uppgifter än vad det gjort tidigare. Men det är inte allt som har skett.

– Vi har vidtagit flera åtgärder för att så snabbt som möjligt pröva alla ansökningar. Bland annat har vi förändrat våra arbetssätt och ökat antalet handläggare. Tyvärr har det inte varit tillräckligt och våra kunder får nu vänta allt längre på sina beslut. Många har levt under knappa ekonomiska förhållanden under lång tid, och det är angeläget att korta handläggningstiderna, säger Per-Olof Lindh i ett pressmeddelande.
