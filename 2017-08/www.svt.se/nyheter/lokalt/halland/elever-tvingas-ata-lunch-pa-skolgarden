Elever på Linehedsskolan tvingas äta lunch på skolgården
Michael Larsson

– Med de väderförhållanden som varit så har det varit okej. Men i längden så är detta naturligtvis inget vi kan hålla på med, säger Marie Liljenberg, rektor på Linehedsskolan.

Anledningen till att man inte har kunnat flytta in i den nya paviljongmatsalen på Linehedskolan är att lås- och utrymningfunktioner inte har blivit klara i tid.

– Vi har haft tre större inflyttningar nu i augusti och tidplanen har varit väldigt tajt. Vi inte riktigt lyckats med det, så är det, säger Marcus Holmgren, byggchef på Fastighetskontoret.

Och för eleverna på Linehedsskolan är det alltså lunch på skolgården som gäller.

– Vi har löst det genom ett gott samarbete med måltidsservice och Östergårdsskolan, där vi har beställt maten och sen har den levererats hit. Och det har varit menyer som går att äta utomhus, säger Marie Liljenberg.

Den mat som eleverna har fått har bland annat bestått av baguetter, korv med bröd och sallader. Om vädret skulle bli dåligt så finns möjligheten att använda den gamla matsalen, men anledningen till att den inte används i dag är att en del av möblerna redan har flyttats till den nya.

– I den planering som fanns så var det så skulle vi ha fått tillgång till den nya matsalen tidigare. Därav flyttade vi över alla möbler från den gamla matsalen till den nya, säger Marie Liljenberg, rektor på Linehedsskolan.

Som det ser ut i nuläget kommer den nya matsalen kunna börja användas i mitten av nästa vecka.

Kunde ni ha planerat bättre?

– Det är inte vi som tar besluten när paviljongerna ska stå klara. Det är klart att vi kan planera bättre men problemet ligger i ett tidigare skede. Men nu försöker vi hitta lösningar så snabbt som möjligt, säger Marcus Holmgren, byggchef på Fastighetskontoret.
