Polis sköt varningsskott mot maskerad man
Fredrik Magnusson

Polisen fick första larmet 06.39 på söndagsmorgonen om en man som uppträdde hotfullt på riksväg 26, även kallad Nissastigen, i närheten av gränsen mot Jönköpings län.

– Han kör bil med ett punkterat däck mitt på vägen. Han stannar plötsligt och kliver ut maskerad och med något som liknar ett basebollträ hotar han andra bilister. Det är klart att de blir livrädda. Sedan kör han korta sträckor och gör om samma sak, säger polisens presstalesperson Hans Lippens till SVT Nyheter Halland.

Polispatruller från både Jönköpings och Hallands län kom till platsen.


– Då står han stilla på vägen med både batong och kniv. Han går till angrepp mot första polispatrullen och vi skjuter
varningsskott. Han vänder och hoppar över vildstängslet in i skogen, säger Lippens.

Med hjälp av polishund och pepparsprej kunde polisen, omkring en timme efter att dramat inleddes, gripa mannen i skogen.

– Han bedöms vara synnerligen påverkad av droger. Han är också känd för polisen sedan tidigare för våldsbrott som misshandel, olaga  hot och brott mot knivlagen, säger Lippens.

Mannen är i 20-årsåldern och hemmahörande i trakterna av Halmstad och Hylte. Han sitter nu bakom lås och bom i väntan på att polisen ska kunna förhöra honom senare under söndagen.

Efter söndagsmorgonens händelser är han misstänkt för en rad brott – grov vårdslöshet i trafik, olaga hot, hot och våld mot tjänsteman, brott mot vapenlagen, olovlig körning och natrkotikabrott.
