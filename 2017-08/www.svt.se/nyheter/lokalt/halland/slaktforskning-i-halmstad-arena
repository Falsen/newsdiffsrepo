Släktforskning i Halmstad arena
Michael Larsson

– Jag tror att detta kommer bli det största evenemanget hittills. Vi räknar med besökare från hela Sverige och andra länder som Norge, Finland, USA och Tyskland, säger Inger Gärdfors, ordförande i Hallands släktforskarförening, som står för arrangemanget.

Släktforskardagarna är ett nationellt arrangemang som har firats i 30 år och som byter plats varje år. Senaste gången det anordnades i Halmstad var för tio år sedan då träffen ägde rum i Folkets hus.

I år har man storsatsat och bokat in sig i Halmstad arena. Förutom inhemska släktforskare väntar sig arrangörerna även internationella besökare.

– Vi hoppas på mellan 4.000 och 5.000 besökare. Dels beroende på lokalens storlek, dels för att vi har så många utställare i år, säger Inger Gärdfors.

Evenemanget pågår mellan den 26 och 27 augusti och det kommer bjudas på föreläsningar, workshops och utställningar.

Varför tror du att det finns ett sådant intresse för släktforskning?

– Jag tror att det finns ett allmänt intresse av att känna till sina rötter. Men sen tror jag också att vi människor tycker det är spännande att lära sig om förr, säger Inger Gärdfors, ordförande i Hallands släktforskarförening.

Hur kommer man igång med släktforskning?

– Ofta börjar det med att man hittar gamla handlingar eller brev som man vill veta mer om. Sen fastnar man och blir beroende. En fördel i Sverige är offentlighetsprincipen,som tillåter oss att ta del av allmänna handlingar, och är väldigt användbar när man släktforskar, säger Inger Gärdfors.
