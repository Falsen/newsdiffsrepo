Nu ska tågen rustas upp
Stina Johansson

Alla 111 Öresundståg kommer nu genomgå en upprustning. Tågen har varit i bruk i mer än 15 år och är slitna.

– Att Öresundstågen nu kommer genomgå en upprustning är behövligt. Att miljön i tågen är fräsch och att man kan resa på ett bekvämt sätt påverkar helhetsbilden och attraktiviteten av att resa kollektivt. Förhoppningen efter upprustningen är att upplevelsen av resan blir mer positiv, säger Andreas Almquist, VD på Hallandstrafiken AB, i ett pressmeddelande.

Det som ska göras är bland annat att stolarna ska kläs om, fler eluttag installeras och nya golvmattor läggas. Planen är att renovera 22 tåg om året och hela projektet beräknas ta fem år. Förhoppningen är att det första renoverade tåget ska vara i trafik under hösten.
