Tom segelbåt är fortfarande ett mysterium för polisen
Stina Johansson

Den 1 juli fick polisen in en anmälan om en tillsynes övergiven segelbåt som fastnat i leran i hamnen i Skalla på Vässingsö.

LÄS MER: Polisens gåta: ”Vem äger segelbåten?”

Polisen har flera teorier om vad som kan ha hänt.

– Antingen att den har slitit sig från hamnen, eller att den kan ha varit föremål för båtmotortjuvar eftersom det saknas en motor, eller att det har hänt ägaren någonting, säger Anders Wiss.

Polisen vet att båten har befunnit sig på bland annat Marstrand utanför Kungälv och Lilla bommen i Göteborg. De har även gått ut med en efterlysning i sociala medier i hopp om att få fram tips som kan leda till ägaren.

– Vi har ännu inte fått in någonting som kan hjälpa oss att hitta ägaren. Vi har fått några tips som inte riktigt har stämt, så vi är konfunderade över hur den kan ha hamnat där, säger Wiss.

Nu önskar polisen få in fler tips.

– Framförallt från personer som tror sig ha sett båten, säger Wiss.

Polisen har fastställt att båten är svensk.

– Vi har spårat ägarförhållandena tillbaka men den är såld i olika led och de sista leden har vi inga uppgifter om. Där finns inga kvitton så vi saknar de sista ägandeförhållandena.

Om ägaren inte hittas så kommer båten läggas ut till försäljning.

– Tre månader får nog förflyta innan vi börjar fundera på det, säger Wiss.
