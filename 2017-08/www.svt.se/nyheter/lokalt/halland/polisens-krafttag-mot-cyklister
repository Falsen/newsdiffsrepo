Publicerad:19 augusti 2017 07.01
SVT Nyheter Halland
Rickard Widgren

När sommaren skulle summeras av polisen i Varberg handlade det mycket om att det varit en lugn period. Men man är inte lika skonsam med orden när det kommer till cyklisterna, särskilt under kvällstid. Att strunta i belysning, skjutsa och att titta ner i mobiltelefonen är inte bra enligt polisen som säger att man kommer att lägga mer fokus på problemet under hösten.

I Falkenberg ser man liknande tendenser och har därför satsat extra mycket på cykeltrafiken under året. Detta efter att det var den överlägset vanligaste frågan i polisens medborgardialog.

– Att polisen satsar på detta gör kanske att någon höjer på ögonbrynen. Men även om brottet är ringa så kvarstår faktum att cykeltrafiken påverkar  tryggheten på stan, säger Anneli Svensson, kommunpolis i Falkenberg.

Vilket är det största bekymret med cykeltrafik i stadsmiljö?

– Många vuxna människor verkar på riktigt tro att man får cykla på trottoarer, vilket man förstås inte får. Mycket handlar om okunskap, men även nonchalans. Det skapar irritation och bidrar till otrygghet.

Anneli Svensson betonar ändå att cykling är något väldigt positivt och hoppas att fler väljer det miljövänliga alternativet på två hjul.

– Men om vi ska jobba för en ökad cykeltrafik måste det ske på ett trafiksäkert sätt.
