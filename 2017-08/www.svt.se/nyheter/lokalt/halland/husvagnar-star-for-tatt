Husvagnar står för tätt
Fredrik Magnusson

Det var efter anmälningar från allmänheten som räddningstjänsten i Halmstad beslutade att i sommar göra en omfattande av kontroll av campingplatserna i kommunen.

Ett brandsäkert avstånd mellan husvagnar eller husbilar på en camping är fyra meter, enligt allmänna råden från Myndigheten för samhällsskydd och beredskap.

LÄS MER: Så snabbt sprider sig branden mellan husvagnar

På samtliga tretton kontrollerade campingplatser i Halmstad kommun hittades kortare mellanrum än så.

Men i två av fallen tycker räddningstjänsten att det är så allvarligt det nu riktas formella förelägganden som tvingar campingarna att vidta åtgärder.

– De stack ut lite mer. På de andra var det några enstaka ekipage, men här var det i större omfattning att avstånden inte hölls, säger brandinspektören Samo Podgrajsek Sarén.

Gullbrannagårdens camping är av dem som fått föreläggande efter att man funnit ett antal husvagnar som stått med mellan två och tre meters avstånd.

Platschefen Magnus Bylander tycker att de normalt har ett noggrant säkerhetstänk.

– Vår personal ska alltid följa med våra campinggäster ut och visa på platsen hur de kan ställa sin husvagn, säger han.

Ändå har räddningstjänsten vid två stickprovskontroller på campingen i sommar funnit husvagnarna som stått för tätt.

– Det har varit på några platser de har haft påpekanden. Men det kan ha varit tillfälligheter vid de här stickkontrollerna, säger Magnus Bylander.

Hur kommer ni hantera bristerna som tas upp i föreläggandet?

– Vi hanterar det så att den som följer med campinggästerna ut till platsen ska vara extra noga. Jag tycker att vi alltid varit noggranna, man det här ger oss en extra påminnelse. Jag tycker att vi har en bra dialog med räddningstjänsten.

Den andra campingen som fått föreläggande är Hagöns camping. Enligt räddningstjänsten hade de däremot redan påbörjat åtgärder när den uppföljande kontrollen gjordes.

Att säkerhetsavstånden på fyra meter tas i upp i något som kallas allmänna råd leder tankarna till att det är valfritt att följa.

– Även om det heter allmänna råd ska det följas om inte campingägaren kan visa att samma brandsäkerhet kan uppfyllas på annat sätt, säger brandinspektören Samo Podgrajsek Sarén.

På Gullbrannagården har räddningstjänsten gått med på att säsongsliggare, vars ekipage är mer omständliga att flytta, kan få vara kvar sommaren ut med kortare mellanrum än fyra meter på villkor att det finns brandsläckare och fungerande brandvarnare i varje husvagn och förtält.
