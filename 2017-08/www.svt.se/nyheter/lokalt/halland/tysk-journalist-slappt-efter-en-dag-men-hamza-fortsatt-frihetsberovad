Tysk författare släppt efter en dag – men Hamza fortsatt frihetsberövad
Jimmy Kirvesmäki

Den tysk-turkiske författaren Dogan Akhanli, 60, greps under lördagen i Barcelona i Spanien. Han var, precis som svenske Hamza Yalcin, efterlyst av Interpol efter att Turkiet anklagat honom för att vara terrorist.

Men efter påtryckningar från Tysklands förbundskansler, Angela Merkel, och landets utrikesminister, Sigmar Gabriel, släpptes han. Det rapporterar euobserver.

Akhanli får dock inte lämna Spanien innan en domare beslutat om han ska utlämnas till Turkiet.

Den snabba handläggningen i fallet Dogan Akhanli får nu journalisten Hamza Yalcins nära och kära att reagera och de undrar varför inte Sveriges regering gjort liknande påtryckningar för att han ska friges.

– Varför gör inte Sverige någonting? Hamza är i samma situation men det händer ingenting, säger hans vän Sevgi.

LÄS MER: Fängslade svenskens egna ord

Hamza Yalcin är bosatt i Halmstad och greps i början av augusti på en flygplats i Barcelona när han skulle flyga till London. Han greps efter att Turkiet utfärdat en internationell arresteringsorder. Turkiet anklagar den regimkritiske journalisten och författaren för terroristbrott.

– Att vara inblandad i en terroristorganisation. Att styra den. Det är dumheter för jag har ingen sådan åsikt och inte något sådant mål heller, har Hamza Yalcin tidigare sagt till SVT via telefon.

I helgen har hans fru Seda varit i Barcelona och hälsat på sin man i häktet.

– Hon var där i går och kommer tillbaka nu ikväll, säger vännen Sevgi.
