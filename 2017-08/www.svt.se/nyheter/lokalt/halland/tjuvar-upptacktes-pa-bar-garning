Tjuvar upptäcktes på bar gärning
Stina Johansson

Vid midnatt överraskades boende i en lägenhet i Varberg av en inbrottsjuv. Tjuven sprang från platsen men jagades ikapp av flera personer och kunde gripas.

– Han ertappades i en lägenhet men lägenhetsinnehavarna och ett antal grannar lyckades springa ifatt och få tag i honom, säger polisens presstalesman Stefan Gustafsson.

Mannen ska ha stulit klockor och läkemedel som han ska ha svalt i samband med gripandet.

– Han vräkte i sig läkemedel, säger Gustafsson.

Polis och ambulans kallades till platsen och mannen fördes till sjukhus. Hans tillstånd är ännu okänt. När han har fått vård kommer polisen att hålla förhör med honom.

Senare under natten, omkring klockan 02, upptäckte personal på ett äldreboende i Falkenberg att två män tagit sig in hos en äldre kvinna. När de ertappades försvann de ut genom ett fönster. Kvinnan som är i 80-årsåldern tros ha sovit under tiden som männen var inne i rummet. Polis kom till platsen och sökte i närområdet med hund men ännu är ingen gripen. Om något stals är ännu oklart. Händelsen rubriceras som grov stöld genom inbrott.
