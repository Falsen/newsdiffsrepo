Ungdomar lär sig krisberedskap
Stina Johansson

Ungdomarna fick under dagen lära sig hur man ska agera vid exempelvis naturkatastrofer och terrordåd. På plats för att informera fanns representanter från polisen, räddningstjänsten, militären, länsstyrelsen och Halmstads kommun.

Anledningen till arrangemanget är regeringens beslut att medborgare ska informeras om totalförsvar.

– Totalförsvar är såväl cilvilt som militärt. I dag har vi fokus på gymnasieungdomar för det är en bra målgrupp där vi hoppas kunna öka kunskapen och medvetenheten om vilken uppgift man har om det händer såväl en liten kris som en större, säger Joakim Rosenqvist, säkerhetsstrateg på Halmstads kommun.

Gymnasieskolor från hela länet hade bjudits in, men deltagarna bestod till största del av elever från skolor i Halmstads kommun. En av dem var Arvin Sadein som läser naturvetenskap på Sannarpsgymnasiet.

–Jag tycker att det är bra för vi får mer förståelse för hur militären fungerar och hur vi ska tänka vid kriser, säger Arvin Sadein.

Under dagen fick ungdomarna lyssna på en föresläsning och prova på olika aktiviteter. De fick även lära sig vad som bör finnas i hemmet om man ska klara sig i minst 72 timmar. Sabina Holmqvist Persson tog till sig av informationen.

– Det är viktigt att vi har saker hemma, för vi vet ju inte när något händer och det är bra att vara förberedd, säger hon.
