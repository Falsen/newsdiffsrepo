Tre finalister tävlar om hotellbygge på Österskans
Stina Johansson

Juryn, som består av ledamöter från kommunstyrelsen och byggnadsnämnden, beslutade under tisdagen om vilka bidrag som nu kommer tävla om byggrätten för ett hotell på Österskans.

Tanken med området är enligt kommunen att det ska gå från att vara ett trafiknav till en kulturell knutpunkt. Tävlingsteamen som har lämnat förslag har bestått av en arkitekt, en byggherre och en hotellaktör.

Det första team som gör upp om byggrätten består av Serneke, Fem hjärtan, White och Winn hotel gruop. Juryn motiverar beslutet bland annat med att skriva att ”förslaget tar tillvara och utvecklar platsens möjligheter och förstärker närheten till vattnet samt blir en del av Kulturstråk Nissan.”

Det andra teamet består av Mta bygg och anläggning, Casmé, Fredblad arkitekter och Nordic choice hotels. ”Spännande koncept där man valt att sammankoppla den nya byggnaden med teatern för att skapa ett samutnyttjande”, skriver juryn.

Det tredje teamet består av Fastigheter Maria Minor, Sydark konstruera och Design hotels in Sweden ab. Juryn anser att ”Förslaget knyter ihop det nya Österskans med kringliggande rum och byggnader.”

Förslagen innehåller en idé för utformning av hela området med en offentlig plats, hotell och saluhall.

– Nu påbörjas steg två där de ska arbeta vidare med hotellet och den sista november ska de ha lämnat in sina tävlingsbidrag. De ska då ge förslag för utformning av hotellbyggnaden. Nu har det tittat mer övergripande och gett ett första förslag på hur det kan se ut, säger Helena Lundberg, tävlingsombud på samhällsbyggnadskontoret.
