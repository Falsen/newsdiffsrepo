Fruktstund på Veingeskolan får kritik
Ida Österberg

När Pernilla Larssons dotter började förskoleklass förra året uppmanades föräldrarna att skicka med barnen frukt varje dag. När dottern nu började förstaklass på Veingeskolan i Laholms kommun skedde det igen. Då hörde Pernilla Larsson av sig till Laholms kommun.

– Det finns många barn som inte har det så himla bra och det är inte barnens fel och det är det som stör mig. Den enda som står där och skäms i skolan för att de kanske inte har frukt med sig det är ju barnet själv, säger hon.

Hon berättar att när hon följde med dottern till förskolan en dag så såg hon hur barnen tävlade mellan sig om vem som hade med sig bäst typ av frukt. Hade någon med sig jordgubbar var det häftigt.

– Barn är så himla medvetna idag, säger Pernilla Larsson.

Enligt Skolverket får enstaka utgifter av ”obetydliga kostnader” förekomma. Men Skolverket påpekar att även dessa kan vara svåra att hantera för de familjer som har ont om pengar, speciellt om det upprepar sig.

Pernilla Larsson lyfte frågan om att skolan ska vara avgiftsfri med rektorerna på Veingeskolan under förra året men upplevde inte att hon fick någon respons. Därför bestämde hon sig nu för att mejla barn- och ungdomsnämnden.

Hennes eget engagemang kommer ifrån att hon läser en del på sociala medier om föräldrar och familjer som har det ekonomiskt svårt.

– För mig handlar det om att skolan ska vara lika för alla och att alla ska ha lika förutsättningar, säger hon.

Mia Janerdal är rektor på Veingeskolan F-6. Hon menar att det aldrig har varit ett måste för barnen att ha med sig frukt till skolan varje dag.

– Det är en olycklig formulering i de här breven som har gått hem till föräldrarna. Det var inte menat som ett krav, skolan är kostnadsfri.

I nästa vecka har skolan föräldramöte och Mia Janerdal säger att de kommer ta upp frågan för att förtydliga vad som gäller.

– Den här formuleringen är inte någonting vi tänker fortsätta med. Barnen får gärna ha med sig frukt men det är inte obligatoriskt.
