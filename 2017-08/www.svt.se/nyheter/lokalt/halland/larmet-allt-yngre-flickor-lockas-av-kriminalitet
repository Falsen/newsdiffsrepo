Publicerad:21 augusti 2017 06.00Uppdaterad:22 augusti 2017 09.57
Larmet: Allt yngre flickor lockas av kriminalitet
Jesper Larsson

De är flickorna som ingen sett. Som i det tysta iakttagit och lockats av de ”tuffa killarna”. Som sett en uppgift i att stötta och försöka hjälpa de som redan hamnat snett. Och det är så det börjar. De glömmer sig själva.

Det är denna bild som före detta kriminella kvinnor i Halmstad beskriver. Och de vet vad de talar om. De har själva varit där.

– Jag ville bara vara någon. Så jag blev det värsta, berättar Denise Eriksson, 26, från Vallås i Halmstad.

Denise har tillbringat stora delar av sina tonår på ungdomshem. I dåliga kretsar fick hon den bekräftelse hon tidigare saknat och den turbulenta tillvaron ledde ganska snart fram till ett narkotikamissbruk som varade i åtta år.

Nu har Denise varit drogfri i ett par år och när hon i dag, som representant för Unga Kris, träffar och samtalar med tjejer i Halmstad som är på väg att hamna snett, och som i flera fall är så unga som 13 år, så kan hon ofta se sig själv i dem.

– Ja, hela tiden. Jag ville bli sedd och jag visste inte hur jag skulle uttrycka mig förutom att vara stökig och skapa problem. Man tappar bort sig själv så lätt i den åldern. Därför brinner jag jättemycket för det här. Jag läker ju också i det här och känner hopp i och med att jag kan få dem att känna hopp. Och det är fint.

TV: Hör Anna berätta om sin tuffa uppväxt – och om viljan att ge tillbaka

Leyla Tatlicioglu, 28, är vice ordförande för Unga Kris och hon är uppvuxen på Kärleken i Halmstad.

– Det här problemet finns överallt och åldern sjunker bara. Det blir bara yngre och yngre tjejer som dras till de här kretsarna. Det handlar mycket om en dålig självkänsla. Bland ”de coola” behövs man, där kan man lägga fokus på deras problem i stället för att ta tag i sina egna.

Om ni besökte ett mer välbärgat område med Unga Kris, tror du att ni hade hittat de här tjejerna där också?

– Absolut. Det här problemet är större än vi tror. Alla vi som jobbar med barn och ungdomar måste öppna ögonen och jobba med det här tillsammans. Man lägger så stort fokus på de kriminella killarna men man glömmer bort tjejerna. De är också offer, säger hon.
