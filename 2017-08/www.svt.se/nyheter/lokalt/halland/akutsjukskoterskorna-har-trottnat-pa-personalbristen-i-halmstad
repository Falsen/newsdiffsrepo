Sjuksköterskorna har tröttnat på personalbristen på akuten i Halmstad
Maria Snellman

När specialistsjuksköterskan Elin Rosén såg sommarschemat för sin arbetsplats blev hon chockad.

– Jag tänkte: ”Oj. Hur ska det här gå?”

87 arbetspass gapade tomma inför sommaren på akuten i Halmstad. Det motsvarar ungefär fem heltidstjänster. Luckorna löstes med hjälp av förskjutna semestrar och personal som beordrades att jobba på sina lediga dagar. Till hösten fattas ett tiotal sjuksköterskor.

Elin Rosén upplever att bristen på erfaren personal är större än vad hon har varit med om tidigare. Hon har varit akutsjuksköterska i 13 år.

– Jag vill ge alla patienter den bästa vården, men när man inte känner att man räcker till...det blir en mental stress, förklarar hon.

– Man har bara nästippen ovanför ytan.

LÄS MER: Sjukhuset vill förbättra arbetsmiljön och patientflödet

Hon får medhåll av sjuksköterskekollegorna Evelina Persson och Clara Hansson. Att det inte finns tillräckligt med erfaren personal gör arbetsbördan tung för både nya och erfarna.

– Den vana personalen får dra ett väldigt tungt lass. Man kan få ta flera positioner på samma arbetspass, berättar Elin Rosén.

– Det tar väldigt mycket energi, säger Evelina Persson.

– Vi ska också ta hand om svårt sjuka och skadade patienter. För att optimera ett sånt omhändertagande krävs vissa utbildningar, och det är inte all personal som har de utbildningarna, säger Elin Rosén.

Samtidigt ska de hinna hjälpa nyblivna sjuksköterskor att komma in i arbetet. Clara Hansson har jobbat på akuten i åtta månader och agerar lärare åt de som är nyare än henne.

– Jag vill ju jobba med det här. Men nu efter den här sommaren känner jag att det inte är värt det. Det är så mycket ansvar som vi nya får ta.
