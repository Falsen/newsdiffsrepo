”För miljön är det bra att spara på alla sätt man kan”
Stina Johansson

– Jag tycker att det är bra. För miljön är det bra att spara på alla sätt man kan och kan man bidra med detta så är det en enkel åtgärd, säger Malin Johansson.

Efter att de nya direktiven infördes första juni så har flera butiker börjat ta betalt för plastpåsar. Det har fått Malin Johansson att tänka mer på sitt påsanvändande.

LÄS MER: Nya regler om plastbärkassar har gett effekt

– Nu gör jag det för om de frågar om jag vill köpa till en påse, och jag redan har en, så återanvänder jag den. Men jag tar inte med mig en egen när jag går ut, säger hon.

Hur gjorde du innan de nya reglerna?

– Då tog jag en ny påse i varje affär.

Lasse Holmgren brukar vara förberedd med egen påse när han handlar.

– Vi har alltid med oss påsar i bilen, inte engångspåsar utan sådana lite dyrare sorter.

Även Mona Holmgren är positiv till de nya reglerna.

– Mycket bra. Jag tycker att Sverige ändå är lite efter för när man reser i vissa andra länder i Europa så är de redan framme med detta, säger hon.

Enligt Svensk Handel visar trenden att användandet av plastpåsar har minskat sedan de nya direktiven infördes.

– Jag tror att det beror på informationen, det är nog det som gäller, säger Lasse Holmgren.

– Jag tror att det handlar om pengarna i många fall, säger Malin Johansson.

– Bara för att de säger att det kostar en krona, eller vad det nu kostar, så kanske man tänker till. Jag tror nog att det är båda delarna, säger Mona Holmgren.
