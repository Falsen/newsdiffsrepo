UD träffar Hamza Yalcins sambo
Marie Sjöberg

– Jag vill veta vad UD gör för att få Hamza fri och vad som är skillnaden mellan Sverige och Tyskland som lyckades få den tysk-turkiske författaren Dogan Akhanli, som också är efterlyst via Interpol av Turkiet, fri inom 24 timmar, säger Hamzas sambo Seda till SVT Nyheter Halland.

Seda och Hamza är kritiska till, i deras tycke, bristen på agerande från svenska myndigheter och regeringens sida.

– Det tog sex dagar innan den svenska ambassaden besökte Hamza i fängelset. Varför tog det så lång tid? undrar hon.

LÄS MER: Tysk författare släppt efter en dag

Hon är heller inte nöjd med hur UD kommunicerar med henne som anhörig.

– De har bara ringt mig tre gånger på dessa två veckor Hamza har suttit fängslad. Jag vet inte vad de gör, säger Seda.

Under det 20 minuter långa besöket i fängelset under tisdagen hos Hamza kunde hon konstatera att han mår bra fysiskt men att det tär på honom att sitta inlåst och inte veta vad som händer eller att kunna göra något.

LÄS MER: Fängslade svenskens egna ord

– Han läser böcker som han lånar från fängelsebiblioteket för att fördriva tiden, berättar Seda.

Det är Seda själv som har begärt ett möte med UD för att få svar på sina frågor.

– Jag vill veta hur de ser på situationen och vad de tänker göra.
