Stopp på E6 efter olycka
Ida Österberg

Larmet kom in till SOS vid 17-tiden på fredagseftermiddagen om en trafikolycka vid Skottorp, söder om Laholm.

Räddningstjänst och ambulans var på platsen en stund senare och bekräftade då att det var stopp på platsen i södergående riktning medan de jobbade med olyckan.

– Det ska vara två fordon inblandade. En påkörning bakifrån, sa Johan Wallin inre befäl på räddningstjänsten i Halmstad.

Hans Lippens, presstalesperson på polisen i region Väst, sa  att de två bilarna ska ha stått i vänster körfält och att olyckan ska ha skett vid av- och påfarterna vid Skottorp.

Vid 17.45 meddelade  SOS-alarm att två personer har avförts med ambulans till sjukhus från platsen. Hur pass skadade de är, är fortfarande oklart. Enligt räddningstjänsten ska det dock inte röra sig om några allvarligare skador.

Vid 18.30 meddelade polisen att samtliga blåljusenheter har lämnat olycksplatsen.
