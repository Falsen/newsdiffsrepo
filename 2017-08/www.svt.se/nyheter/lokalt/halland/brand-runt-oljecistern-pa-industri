Publicerad:18 augusti 2017 06.55Uppdaterad:18 augusti 2017 15.06
Brand runt oljecistern på Södra Cell Värö
Stina Johansson

På fredagsmorgonen gick ett brandlarm på industrin Södra Cell Värö utanför Varberg. Räddningstjänsten arbetade under förmiddagen med nio enheter för att kyla cisternen där isoleringen fattade eld.

– Jag har inte fått uppgifter om hur stor cisternen är men det är en ganska kraftig brand i isoleringen, sa Peter Karlborg, inre befäl på räddningstjänsten, då.

Under branden fanns det stora risker att cisternen skulle gå sönder av värmen och därför var det viktigt att kyla väggarna och släcka isoleringen, som var inkapslad i ett skal runt oljecisternen.

Vid 10.30-tiden meddelade räddningstjänsten att de har avslutat sitt arbete på platsen. Under arbetet fick en brandman föras med ambulans till sjukhus.

– Det var ett brandbefäl som hade dragit på sig lite värme. Han hade inte bränt sig utan blev värmepåverkad, säger Johan Wallin vid räddningstjänsten.

Var det allvarligt?

– Nej, det tror jag inte.

Södra cell kommer nu att utreda hur det har kunnat börja brinna.

– Det som har hänt är att oljan i cisternen har bräddat över och runnit ner i isoleringen som har antänts. Läget är under kontroll och räddningstjänsten har lyckats sänka temperaturena, säger Ola Wallin, anläggningschef på Södra Cell Värö.

Hur allvarligt ser ni på det här?

– Om branden hade spridits till innehållet i cisternen så hade det kunnat bli allvarligt. Men vi har ett bra samarbete med räddningstjänsten i sådana här situationer. Olyckligt att det händer, så det måste vi gå till botten med.

Hur påverkar det er produktion?

– Inte alls. Vi kör på som vanligt och behöver inte tömma tanken.

Vad händer nu?

– Det väntar en del efterkontroll och se till att det inte händer igen.
