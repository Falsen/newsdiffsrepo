Ingen vill ha sköldpaddan Boris – bor hos polisen
Mattias Bolin

Sköldpaddan hittades på Gnejsvägen i Skrea i Falkenberg för drygt en vecka sedan. Djuret lämnades in till Polisen där det bott på stationen sedan dess.

– Stationsbefälen byter vatten och ger den mat, säger Klas Källström.

Polisen har gått ut med en efterlysning via sociala medier i förhoppning om att hitta sköldpaddans ägare, men än så länge har ingen hört av sig.

– Det är ingen som vill ge sig till känna, säger Klas Källström.

Därför vill polisen nu skänka bort sköldpaddan till vem som helst som vill ha den, och sedan i fredags har erbjudandet legat ute på Polisen Falkenberg och Hyltes Facebooksida.

Men även det förgäves såhär långt.

– Det är ingen respons tyvärr, säger Klas Källström.

Polisen har ett avtal med Djurambulansen i Helsingborg, dit sköldpaddan troligtvis kommer att åka under tisdagen. Där får den bo i 90 dagar, sedan tas ett nytt beslut om vad som ska ske med den.

LÄS OCKSÅ: Sköldpadda på vift vid havet

Trots att Sköldpaddan bott hos polisen i Falkenberg i en dryg vecka nu kommer Klas Källström inte att sakna den.

– Nej inte alls. Jag är en djurvän så jag tycker den ska få ett mer kärleksfullt hem, säger han.

Vad har ni gett den för namn?

– Jag kallar den för Boris.
