Klar för VM-final: ”Jag måste sikta på guldet”
Jimmy Kirvesmäki

Mikael Nyrén är klar för VM-final i luftgitarr. Under torsdagen tog han sig vidare från kvalet i finska Kuusisaari och under fredagskvällen ställer han sig på den stora scenen med chans på medalj.

– Det gick skitbra. Nu har jag tagit mig till final och det var målet, säger Mikael Nyrén när vi når honom på telefon under fredagsmorgonen.

Det började i somras när han vann SM i luftgitarr under musikfestivalen Sweden Rock. Vinsten gav en plats till VM-kvalet och det har han alltså nu lyckats ta sig förbi.

LÄS MER: Han är bäst i Sverige – på luftgitarr

Men i kvällens final tror han att kampen om medaljerna blir stentuff.

– Det blir skitsvårt. Vi var tio som gick vidare i kvalet och så är det fem stycken som är direktkvalificerade och de är svinduktiga. Men det är bara att gå all in.

LÄS MER: Efter SM-guldet – nu tävlar Mikael i VM

Under finalen får han också chansen att jobba på en större yta.

– Det var en väldigt liten scen igår så jag fick försöka ta tillvara på den lilla yta som fanns. Idag är det en stor scen så jag har mer space att köra på.

Går du för guld?

– Jag måste sikta på guldet. Jag måste gå för det och går det så går det, avslutar Mikael Nyrén.
