Efter SM-guldet – nu tävlar Mikael i VM i luftgitarr
Rickard Widgren

På musikfestivalen Sweden Rock Festival blev Mikael Nyrén svensk mästare i luftgitarr. Det gav honom en plats i världsmästerskapen som går av stapeln i Kuusisaari i norra Finland.

– Jag var inställd på att inte åka för att det är dyrt med flyg. Men min chef sa att ”klart du ska åka” så jobbet sponsrar mig, säger Mikael Nyrén när han ringer upp från VM-scenen i norra Finland.

På torsdagskvällen ska Mikael Nyrén framföra sitt nummer i semifinalen. Om han går vidare så väntar final på fredag kväll.

– Det svåra är nog att ta sig till final då det är få platser att slåss om. Men allt sitter som berget så det är bara att ge järnet och rocka loss.

LÄS MER: Han är bäst i Sverige – på luftgitarr

Du kör samma scenklädsel som i SM?

– Ja, den norska skiddräkten och en go peruk är halva grejen, haha.

Hur har du förberett dig?

– Jag har lackat om gitarren så nu är det en riktig VM-guldgitarr. Men scenen är utomhus så det kommer att vara kallt. Jag får nog stämma om gitarren innan det är dags i kväll, avslutar Mikel Nyrén och skrattar.
