Fallskärmshopp från radiomasten kan innebära döden
Fredrik Magnusson

Det var i november i fjol som en granne såg att några var uppe och klättrade i radiomasterna i Grimeton utanför Varberg.

Polis som kom till platsen såg två personer slänga sig ut med fallskärm från tornen.

Redan i våras dömdes den ena fallskärmshopparen -  en 44-årig Göteborgare – till böter för olaga intrång. Nu döms även hans 27-åriga kompis från samma fallskärmsklubb.

De snart hundraåriga masterna finns sedan 2004 med på Unescos världsarvslista. Men det är inte anledningen till att det är förbjudet att ge sig innanför avspärrningarna och klättra på de 127 meter höga tornen.

Världsarvet Grimetons tekniskt ansvarige har hörts i utredningen och berättar att mellan de sex tornen löper högspänningsledningar på mellan 15.000 och 100.000 volt.

– Om fallskärmarna vecklar in sig i linorna skulle de förmodligen brinna upp och det skulle innebära fritt fall 120 meter för fallskärmshopparna, säger han till utredarna enligt förundersöknngsprotokollet.

Masterna är därför omgärdade med taggtråd och förbudsskyltar.

– Jag är rutinerad och vet vad jag gör, säger den 27-årige fallskärmshopparen i polisförhören.

Nu måste han betala 5.700 i böter.
