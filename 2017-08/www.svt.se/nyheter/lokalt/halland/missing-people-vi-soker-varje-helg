Missing people: ”Vi söker varje helg”
Jimmy Kirvesmäki

Det har gått tre och en halv månad sedan butiksägaren i Älvsered försvann spårlöst. Sedan dess har Missing people engagerat sig i sökandet efter mannen.

– Vi har varit där och sökt i stort sett varje helg, säger Magnus Reinhold, verksamhetsledare för Missing People Halland.

LÄS MER: Polisen uppmanar kontantkunder att höra av sig

Och det handlar om stora som små insatser som den ideella organisationen gjort.

– Vi har haft sök för allmänheten där det kan vara flera hundra som deltar och sedan gör vi internsök. Det innebär att de som är utbildade på sökmetodik och som har stor erfarenhet av sökinsatser deltar. Då jobbar vi på samma sätt som hemvärnet.

Den 40-årige butiksägaren försvann i början av maj och han sågs senast till vid sin butik i Älvsered utanför Falkenberg. Tre män med koppling till butiken sitter häktade misstänkta för att ha rövat bort mannen.

LÄS MER: Butiksägaren spårlöst försvunnen i tre månader

Missing people planerar nu för en ny sökinsats.

– Vi planerar ett stort sök framöver.

Var söker ni?

– Vi har utgått från affären där polisen tror att han sågs sist och sedan har vi jobbat oss ut mot områden som polisen tycker är intressanta.

Kan du säga någonting om vad ni har gjort för fynd?

– Man kan säga att vi inte har gjort några fynd som varit avgörande för utredningen, avslutar Magnus Reinhold.
