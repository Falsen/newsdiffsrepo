Marko söker bostad – erbjuder hjälp i hemmet i utbyte
Alice Nilsson Loth

Bostadsannonserna är ett populärt inslag i tidningar och på nätet när det närmar sig terminsstart. Men studenten Marko Kanerva från Stockholm skiljer sig från mängden via en något annorlunda annons i Kungsbacka-Posten.

”En stark hjälpreda”

I annonsen beskriver han sig själv som en ”stark hjälpreda som är social, varit kock och även jobbat med färdtjänst”. Tanken är att överenskommelsen ska gynna både honom själv och hyresvärden. Han erbjuder hjälp i hushållet och trädgården – i utbyte önskar han en billig hyra för sin husvagn.

– Jag ville få fram att det skulle vara ett billigt boende för mig, men samtidigt att pensionären kan få en extra peng i plånboken. Plus att jag kan hjälpa till på något håll, säger Marko Kanerva.

Du erbjuder dig att hjälpa till i trädgården och i hushållet. Men du skriver också att ni kan spela kort?

– En polare till mig var bingofantast förr i tiden och berättade att det var bara pensionärer i bingohallarna. Pensionärer brukar gilla bingo och att spela kort. Många äldre säger att de har tappat det sociala. Det enda sociala utbytet de får är när hemtjänsten kommer in tio minuter, säger han.

Vad hoppas du på nu?

– Att få ihop studenter och pensionärer blir viktigare och viktigare. Det ska vara någon man kan hjälpa. Det vore kanon.
