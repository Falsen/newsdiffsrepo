Skyfall på väg in – översvämningsrisk på västkusten
Fredrik Magnusson

Regnet kommer in från Danmark och når västkusten i ett bälte från Göteborg i norr till Helsingborg i söder. Däremellan ligger hela Halland i riskzonen för att få kraftiga skyfall.

– Det kan komma över 35 millimeter och det kan komma över kort tid och kan då orsaka mindre översvämningar. Det finns också risk för åska och då kan det väldigt lokalt komma ändå kraftfullare regn, säger Jannicke Geitskaret, meteorolog på SVT.

Det hon ser på satellitbilderna över Danmark under seneftermiddagen ger en föraning.

– Det ser rätt kraftigt ut.

Ovädret når svenska västkusten under tidig kväll och förväntas pågå en bit in på natten

– Sedan fortsätter det med skurar under morgondagen, säger Jannicke Geitskaret.
