Publicerad:22 augusti 2017 06.05Uppdaterad:22 augusti 2017 09.57
Polisen: Tjejer utnyttjas för att gömma droger och stöldgods
Maria Snellman

Det är en svåråtkomlig grupp, menar polisinspektören. Unga tjejer som befinner sig i riskzonen för att hamna i kriminella banor eller redan fallit dit, drar sig ofta undan från polisen.

– Jag kan tänka mig att mörkertalet är stort. Många av dem kanske aldrig kommer in i polisens rullar på det sättet. De går vid sidan av och ofta är det socialförvaltningen som träffar på dem när de själva måste ta itu med sina problem, säger Thomas Thuresson.

– De vill inte prata med oss. De tror inte att det hjälper dem på något sätt. Ofta är det deras killar vi får kontakt med först, i samband med en kontroll till exempel. Då brukar tjejerna vara tystlåtna och hålla sig i bakgrunden.

Det är vanligt att pojkvännerna använder tjejerna i sin kriminalitet.

– Vissa tjejer utnyttjas som kurirer, för att hålla narkotika eller stöldgods. I stället för att killarna ska råka illa så får tjejerna ta hem det till sina bostäder. När vi jobbar mot killarna hittar vi inte grejerna för att tjejerna är lagerhållare, berättar Thomas Turesson.

LÄS MER: Larmet: Allt yngre flickor lockas av kriminalitet

Och det här är inget nytt för polisen. Thomas Turesson har jobbat med ungdomar sedan 2009 och hela tiden sett problemet med att unga tjejer lockas in i kriminalitet av äldre killar. Överallt i Halmstad med omnejd. Men han ser också den nya tendens som Unga Kris oroas av – problemet kryper nedåt i åldrarna.

– Vi har ingripit mot 12-13-åringar. Det är precis som att de har för bråttom att bli vuxna på ett sätt som vi inte såg förr. Det är jätteoroande och alarmerande.

På samma sätt reagerar Ella Kardemark (KD), ordförande för socialnämnden i Halmstad.

– Jag blir djupt orolig. Det är otroligt ledsamt, speciellt när det är barn och unga som riskerar att hamna i utanförskap.

Halmstads kommun har en förebyggande enhet som jobbar med att stärka självkänslan och bryta onda mönster hos barn och unga som löper risk för att hamna på fel spår. Kommunen har också ett särskilt projekt för att alla barn ska gå klart grundskolan.

SE MER: Anna om sin tuffa uppväxt – och om viljan att ge tillbaka

– Det är viktigt att fånga upp de här tjejerna. Vi vet till exempel att den allra största riskfaktorn när det gäller att hamna i utanförskap, är att man inte klarar grundskolan, säger Ella Kardemark.

Hon tror att samverkan mellan till exempel kommunens olika aktörer och polisen är avgörande för att resurserna ska räcka till. Och det håller Thomas Turesson med om.

– Om andra enheter, som Unga Kris eller skolor, får larm måste de dela med sig till oss så att vi får veta vad vi vet. Jag tror att det viktigaste är att samarbeta för att sprida information så att vi får kännedom om problematiken. Då kan vi börja jobba mot den, säger han.
