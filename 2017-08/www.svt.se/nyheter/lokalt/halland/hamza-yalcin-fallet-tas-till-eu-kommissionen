Hamza Yalcin-fallet tas till EU-kommissionen
Fredrik Magnusson

Snart har det gått en månad sedan den turkisk-svenske författaren och journalisten Hamza Yalcin, från Halmstad, greps på flygplatsen i Barcelona efter att Turkiet utfärdat en internationell arresteringsorder via Interpol.

Sex EU-parlamentariker från Sverige, Belgien och Spanien kräver nu agerande från EU-kommissionen.

–
Jag kräver svar av EU-kommissionen kring vilka åtgärder de vidtar
för att säkerställa att alla svenska medborgare, Erdoğan-kritiker
eller inte, ska kunna resa fritt inom Europa utan att riskera att
gripas på Turkiets begäran för att de använt sin yttrandefrihet.
Jag vill också veta på vilket sätt EU-kommissionen kommer att
medverka till att svenske Yalcin släpps, säger svenska parlamentarikern Ceciliia Wikström (L) i ett pressmeddelande.

Enligt turkisk polis misstänks han för att leda en terrororganisation, vilket Hamza Yalcin själv säger är rena dumheter. Han har bland annat regelbundet framfört kritik i turkisk press mot president Erdogans regim.

– Varje dag som en författare eller journalist hålls
frihetsberövad, enbart för att ha använt pennan som vapen i sitt
försvar av medborgares fri- och rättigheter, är ett stort politiskt
misslyckande för Sverige och EU, säger Cecilia Wikström (L) i sitt pressmeddelande.

Även en kurdisk regimkritiker, medborgare i Tyskland, har den senaste månaden gripits på ett liknande sätt i Spanien. Men han släpptes efter påtryckning från Angela Merkel.
