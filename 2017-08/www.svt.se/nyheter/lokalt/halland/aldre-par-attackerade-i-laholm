Äldre par attackerat i Laholm
Ida Österberg

Larmet kom in till polisen vid halv ett-tiden på fredagseftermiddagen. Den misstänkte mannen ska, enligt polisen, oprovocerat ha attackerat ett äldre par på torget i centrala Laholm.

Paret flydde in i en butik där de låste in sig. Den misstänkte följde efter dem och ska ha slagit sönder entrédörren till butiken. Där ska han sedan ha attackerat mannen i paret med sparkar och slag.

– Som tur är så har vi en polispatrull alldeles i närheten och den misstänkte kan gripas. Han kan inte höras för han är påverkad av någonting, säger Hans Lippens, presstalesperson på polisregion Väst.

Vittnen inne i butiken ingrepp mot misshandeln.

Hade den misstänkte något tillhygge?

– Nej han ska ha använt händer och kropp.

Paret ska under omständigheterna må väl och hördes på platsen.

– De kunde ta sig hem själva av vad jag har förstått. Butiksbiträdet är chockad och ska höras under kvällen.

Utredningsläget ser enligt Hans Lippens gott ut då det finns gott om vittnen. Den misstänkte mannen ska vara okända för paret.

– Han ska helt oprovocerat ha hoppat på dem, det gör det hela än värre tycker jag, säger Hans Lippens.

En förundersökning har inletts där brottsrubriceringen är dråpförsök alternativt grov misshandel.
