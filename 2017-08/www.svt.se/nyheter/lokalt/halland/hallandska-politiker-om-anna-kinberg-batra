Halländska politiker om Anna Kinberg Batra
Alice Nilsson Loth

Kommunalrådet Olle Reichenberg är den senaste i raden att kräva Anna Kinberg Batras avgång. När SVT Nyheter Halland kontaktar lokala moderata politiker och riksdagspolitiker visar det sig att de står enade bakom partiledaren.

Michael Svensson, M-politiker i riksdagen, hade hoppats att vårens diskussioner skulle vara över och att man nu skulle fokusera på att vinna valet.

LÄS MER: Mats Knutson: Rädslan och skräcken inom Moderaterna är större i dag

– Jag tycker det är tråkigt med det här krypskyttet. Jag ser inte att det finns någon rimlig chans att få fram någon annan kandidat, det skulle ju vara det första steget.

Han fortsätter:

– Hon har gjort stora förbättringar under våren. Vi i Halland har inga avgångskrav på Anna. Vi måste ge henne support och stöd – det är ett lagarbete, säger Michael Svensson.

En annan riksdagspolitiker, Jörgen Warborn, säger att moderaterna behöver samla sig och fokusera på att ”kommunicera sin politik”.

”En tuff situation”

Ann-Charlotte Stenkil, kommunalråd i Varberg, har inget krav på att Anna Kinberg Batra ska avgå. Det har inte heller kommunstyrelsens ordförande i Halmstad, Carl Fredrik Graf:

– Det är ingen tvekan om att partiet befinner sig i en tuff situation, men jag tycker det är oproffsigt att kräva en avgång på ett sådant ostrukterat sätt. Man bör istället meddela valberedningen så att det kan bli en seriös diskussion, säger han.

Varför tror du att Anna Kinberg Batra kritiseras gång på gång?

– Vi befinner oss i en opinionsmässig uppförsbacke. Det är förmodligen skälet, säger Carl Fredrik Graf.
