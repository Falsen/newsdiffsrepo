Misstänkt för människorov släpps ur häktet
Stina Johansson

I juni anhölls tre män misstänkta för att ha fört bort en man i 40-årsåldern som driver matbutik i Älvsered i Falkenbergs kommun. Nu har åklagare Peter Larsson beslutat att släppa en av männen.

– Bevisläget har blivit något sämre när det gäller den mannen så jag bedömde att det inte räckte för att hålla honom häktad. Däremot är han ålagd reseförbud, säger Larsson.

LÄS MER: Misstänkta för människorov omhäktas

Åklagaren har begärt att de andra två män som misstänks för brott ska förbli i häktet. Beslut kommer fattas av Varbergs tingsrätt under onsdagen.

När Peter Larsson räknar med att kunna väcka åtal är ännu oklart.

– Det vågar jag inte svara på. Jag begär 14 dagars förlängning så får vi se, säger han.

Hur ser du på bevisläget?

– Vi har en hel del omständigheter men den viktigaste omständigheten, det vill säga målsägande själv, har vi inte anträffat. Vi befarar att han är död men vi vet inte säkert.

LÄS MER: Missing people: ”Vi söker varje helg”
