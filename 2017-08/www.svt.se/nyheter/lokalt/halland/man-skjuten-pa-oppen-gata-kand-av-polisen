Man skjuten på öppen gata i Veinge
Stephanie Londéz

Vid 17:45 larmades polisen till Veinge centrum, utanför Laholms kommun, då en man blivit skottskadad i benet. Gärningsmannen lämnade platsen efter skjutningen i okänd riktning och polisen spärrade av för att genomföra en teknisk undersökning.

– Man har inte hittat något av intresse på platsen som för utredningen framåt. Men vi har även genomfört dörrknackningar så vi får se vad det ger, säger Hans Lippens strax efter 21 på kvällen.

Den skottskadade mannen är född i början av 90-talet och är känd av polisen sedan tidigare. Han var talbar och vaken när polispatrullen kom fram till platsen och fördes med ambulans till sjukhus.

– Han ville inte prata med polisen på plats utan vi har genomfört målsägarförhör på sjukhuset nu under kvällen.

Enligt sjukhuset fick mannen lindriga skador. Ingen har ännu gripits men händelsen rubriceras som försök till dråp.

Veingebon Caroline Troedsson är skärrad efter händelsen ikväll som inträffade i ett lugnt villakvarter. Hon hörde själv ingen skottlossning men däremot ambulanssirener.

– Jag stod i altandörren och en väninnan ropade på mig från gatan och undrade om jag visste vad som hade hänt bara en bit bort. Jag reagerade inte så mycket över sirenerna jag hörde, trodde bara att ambulansen var på väg till sjukhemmet som ligger häruppe, berättar Caroline Troedsson för SVT Nyheter Halland.

– Det var nyligen en skottlossning i Lilla Tjärby och det är inte så långt härifrån. Om det nu kan ha samband? undrar Caroline Troedsson.

Enligt polisen är det för tidigt att veta om skjutningen i Veinge och skottlossningen i Lilla Tjärby hör ihop men de undersöker möjligheten.

– När man har sammanställt allt och pratat med målsägande får man se om det nu finns några kopplingar mellan skjutningarna men det vet vi först imorgon onsdag, säger Hans Lippens.

LÄS MER: Ny ledtråd efter Lilla Tjärby-skotten
