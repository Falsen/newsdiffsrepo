Man skjuten på öppen gata i Veinge
Stephanie Londéz

Vid 17:46 larmades polisen till Veinge centrum, utanför Laholms kommun, då en man blivit skottskadad i benet. Gärningsmannen lämnade efter skjutningen platsen i okänd riktning.

– Platsen är avspärrad och vi genomför en teknisk undersökning. Vi ska även knacka dörr i närområdet, säger Hans Lippens, presstalesman vid polisen i region Väst.

Den skottskadade mannen är född i början av 90-talet och är känd av polisen sedan tidigare. Han var talbar och vaken när polispatrullen kom fram till platsen och fördes med ambulans till sjukhus. Enligt polisen är han inte allvarligt skadad.

– Han vill inte prata med polisen, säger Hans Lippens.

Ingen har ännu gripits men händelsen rubriceras som försök till dråp.

Skärrad efter skottlossningen

Veingebon Caroline Troedsson är skärrad efter händelsen ikväll som inträffade i ett lugnt villakvarter. Hon hörde själv ingen skottlossning men däremot ambulanssirener.

– Jag stod i altandörren och en väninnan ropade på mig från gatan och undrade om jag visste vad som hade hänt bara en bit bort. Jag reagerade inte så mycket över sirenerna jag hörde, trodde bara att ambulansen var på väg till sjukhemmet som ligger häruppe, berättar Caroline Troedsson för SVT Nyheter Halland.

– Det var nyligen en skottlossning i Lilla Tjärby och det är inte så långt härifrån. Om det nu kan ha samband? undrar Caroline Troedsson.

Texten uppdateras
