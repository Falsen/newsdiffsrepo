Tog kvinna mellan benen – kroggäst inför rätta
Fredrik Magnusson

Det gjorde inte ont, men kändes mycket kränkande, säger kvinnan i polisförhören efter utekvällen i mitten av juli.

Hon dansade med några kompisar på Mårtensson i Halmstad när hon kände en hand bakifrån som fördes upp mellan hennes ben och tryckte till mot könsorganet. Hon vände sig om och där stod en man.

Hon frågade vad han höll på med.

Men mannen kändes inte vid att han hade gjort något.

Och det gör han inte heller i polisförhören som följt efter händelsen. Den 24-årige mannen förnekar att det var han som ofredade kvinnan. Han beskriver det som att hon bara tog tag i hans hand och började anklaga honom.

Kvinnan är säker på att det är den utpekade mannen som är skyldig. Enligt henne var ingen annan så nära bakom henne vid tillfället att de hade möjlighet att röra henne.

Vakter kastade ut mannen från krogen och tillkallade polis.

Kvinnan kräver 7 000 kronor i skadestånd för kränkning.
