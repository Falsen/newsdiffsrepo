Skuldkvoten är hög i Halland
Mattias Bolin

– Bomarknaden i Halland är ganska tuff på det sättet att det är brist på bostäder på många ställen, vilket gör att bostadspriserna stiger. Och rörligheten på marknaden är liten, vilket gör att det inte finns något att flytta till. Då blir det bostadsbrist och priserna stiger, säger Carl Sande, bankchef på Länsförsäkringar Halland.

Skuldkvoten, det vill säga hushållens skulder i förhållande till dess inkomster efter skatt, är hög i Halland. Den ligger på 313 procent och bara i Stockholms län är skuldkvoten högre.

LÄS OCKSÅ: Positiv byggboom – men bostadsbristen fortsätter

Bristen på bostäder är bara en del i förklaringen.

– Vi har en lite lägre inkomstnivå i Halland än i övriga landet, i snitt. Därför blir kvoten något högre här, säger Carl Sande.

Men den höga skuldkvoten är ingen anledning till oro även om den kan innebära risker, menar Carl Sande.

– Skulle vi få en hög arbetslöshet som drabbar många så kan det påverka bostadspriserna. Sen är det också en risk för framförallt unga låntagare som inte varit med om höga räntor. Räntorna är ju extremt låga just nu och kommer med tiden säkert gå upp.
