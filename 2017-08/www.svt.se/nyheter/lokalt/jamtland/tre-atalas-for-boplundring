Tre åtalas för boplundring
Maria Harning

De tre männen, en hemmahörande i Medelpad, en i Gästrikland och en i Småland, misstänks alla för att ha rest runt landet för att plocka fågelägg. Främst har det skett i Lapplandsfjällen och Härjedalsfjällen. Men hela härvan började nystas upp utanför Sandviken, när länsstyrelsens personal var ute för att inventera havsörnsbon 2014.

– Då ser länsstyrelsens personal två personer nedanför ett havsörnsbo, berättar åklagare Christer B Jarlås. De går fram till personerna och frågar vad de gör där, och då svarar de två, som nu är åtalade, att de är ute och inventerar havsörnsbon åt länsstyrelsen.

Efter det rullades en lång rad misstänkta brott upp. Fyra personer var misstänkta, men en av dem avled innan åtal kunde väckas. I åtalet finns sammanlagt 39 åtalspunkter för brott begångna mellan 2008 och 2014. De åtalade ska ha plockat ägg och stört fågellivet på 21 platser från norra Lappland ner till Öland. De har också sålt fågelägg.

Som bevis har polisen bland annat fotografier, ägg och korrespondans. Men den åtalade har andra förklaringar till bevisen.

– De säger att de påträffat övergivna fågelbon, berättar Christer B Jarlås. I något fall påstår en person att han tagit med sig gamla fågelägg till Norrbotten för att fotografera dem där. Det är en rad förklaringar, mer eller mindre trovärdiga.

2014 dömdes tre män till fängelse i det som är den hittills största boplundringshärvan i landet, det så kallade Stekenjokksmålet. Efter det målet fanns krav på att lagstiftningen i Sverige skulle skärpas, så att innehav av tomma fågelägg och äggsamlingar blev olagligt.

– Tyvärr så har man ännu inte ändrat lagstiftningen, säger Christer B Jarlås. Där är jag ganska upprörd över att lagstiftarna inte har producerat ett dugg.

– Jag tror att den här typen av brottslighet är betydligt mer vanlig än man trott innan Stekenjokkfallet uppdagades, säger han. Därför är det än mer viktigt att vi har en hanterbar lagstiftning som man har på andra håll i Europa.

TV: Se hela inslaget i SVT Play
