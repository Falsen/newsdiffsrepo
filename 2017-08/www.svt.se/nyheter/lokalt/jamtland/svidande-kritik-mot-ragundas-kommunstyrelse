Svidande kritik mot Ragundas kommunstyrelse
Maria Harning

Det är KPMG som genomfört en enkät med samtliga ledamöter i kommunstyrelsen, elva stycken. Enkäten är gjord på uppdrag av revisorerna i kommunen.

Efter att ha fått svaren, bedömer KPMG att kommunstyrelsen i Ragunda, och dess ledamöter inte tar det ansvar som kommunallagen kräver. Det är på flera punkter som KPMG ser stora brister.

Till exempel så uppger flera ledamöter att det saknas ekonomistyrning och ekonomisk uppföljning i styrelsen.

KPMG skriver: ”Vi ser det som allvarligt att flertalet av kommunstyrelsens ledamöter svarat att det inte eller endast delvis fattas beslut om åtgärder vid avvikelser”.

Ingen av ledamöterna har svarat att det görs egna riskanalyser inom kommunstyrelsen, tre ledamöter säger att de inte vet om styrelsen har följt upp verksamhetens resultat och beslutat om åtgärder vid avvikelser.

KPMG rekommenderar nu att kommunstyrelsen utbildas på flera punkter och att de vidareutvecklar sitt arbete så att man uppnår kraven i kommunallagen.
