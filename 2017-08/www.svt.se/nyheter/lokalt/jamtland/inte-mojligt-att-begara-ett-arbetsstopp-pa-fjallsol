Inte möjligt att stänga verksamheten på Fjällsol
Kajsa Wall

Enligt Maria Olssons anmälan till Arbetsmiljöverket finns det inte tillräckligt med personal på Fjällsol för verksamhetens behov. Detta i sin tur menar hon skapar psykisk stress och dålig fysisk arbetsmiljö hos personalen och därför begärde hon i en anmälan till Arbetsmiljöverket ett så kallat skyddsstopp, att verksamheten stängs ner. Men hennes anmälan avvisades av Arbetsmiljöverket.

LÄS MER: Efter larm om underbemanning – inget arbetsstopp på Fjällsol

En ”katastrof” säger Maria Olsson, men helt rimligt enligt Kerstin Flood, arbetsmiljöinspektör på Arbetsmiljöverket.

– Det går inte att begära ett skyddsstopp på en sån här verksamhet så länge det inte finns en direkt fara för livet, säger Kerstin Flood till SVT Nyheter Jämtland.

Arbetsledningen är medvetna om problemen på Fjällsol och menar på att det är svårt att rekrytera personal på landsbygden, vilket leder till underbemanning.

– Vi ser i hela landet att det är problem inom vård- och äldreomsorgen och det har mycket att göra med problem med att få tag på folk. Det är inte bara ett problem i Funäsdalen utan i hela landet, men självklart är det inte en ursäkt för att inte bedriva en säker verksamhet, säger Kerstin Flood.

LÄS MER: Skyddsombud kräver arbetsstopp på servicehem

Efter att Maria Olsson skickat in sin anmälan till Arbetsmiljöverket i förra veckan så hanterades frågan av jurister och inspektörer. Men i fredags bestämde de sig för att avvisa ärendet, vilket betyder att det inte blir något skyddsstopp.

– Jag förstår att man inte kan stänga ner ett äldreboende som man kan stänga ner en byggarbetsplats, men det måste finnas någon motsvarighet, säger Maria Olsson.

LÄS MER: Krav på förbättring på Fjällsol

Nu kommer Arbetsmiljöverket att göra en inspektion på Fjällsol den 13 september där de enligt Kerstin Flood kommer se över och diskutera de brister som tagits upp av skyddsombudet.

Vad kommer hända om ni ser de bristerna som skyddsombudet tagit upp i sin anmälan?

– Då kommer vi sätta krav på åtgärder från arbetsgivaren, säger Kerstin Flood.
