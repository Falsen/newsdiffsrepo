Östersundsfansen kan få ta tåget till bortamatchen i Berlin
Jonas Redin

Inlandsbanan sträcker sig mellan Mora och Gällivare. Men nu vill bolaget som kör tågtrafiken i inlandet sikta på en riktig storstadsmetropol i Europa: Berlin. Detta i samband med bortamatchen för Östersunds FK i Europa Leauge den 7 december.

Inlandsbanan är en av fotbollslagets sponsorer. Nu arbetar företaget för att fylla ett tåg – benämnt Segertåget – med supportrar och köra till bortamatchen mot Hertha Berlin.

Eva Palmgren, Inlandsbanans tillförordnade chef, säger till P4 Jämtland att det finns ett stort intresse bland supportrarna. Ifall det hela blir av så blir det ett tåg med 450 liggplatser. Det ska gå via Stockholm och Trelleborg, sedan färja till Tyskland och vidare till Berlin.
