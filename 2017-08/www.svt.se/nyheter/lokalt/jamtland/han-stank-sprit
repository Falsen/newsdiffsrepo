Terése försökte stoppa rattfyllerist: ”Han stank sprit”
Sofie Lie

Det var när Terése och hennes sambo skulle köra hem från Sveg till Lillhärdal i lördags runt lunchtid som de kom ikapp en bil som vinglade över vägen. Bilen var på väg ner i diket ett flertal gånger och höll även på att krocka med mötande trafik.

Terése blinkade med helljuset både för att försöka få stopp på bilen men också för att varna andra bilar. Till slut stannade bilen på en parkering och det var då hon upptäckte att föraren var onykter.

– Han vevade ner rutan lite och då kände jag hur det stank sprit. Jag sa att han skulle kliva ur bilen så kunde jag skjutsa hem honom, men det gick inte. Det kunde han göra själv.

Terése bad mannen att stänga av bilen och kliva ur men han lyssnade inte.

– Jag blev arg, nästan hysterisk. Jag sa till honom att kliva ur bilen och att jag vill inte ha några fler dödsolyckor, det får vara slut på det här nu, säger Terése Helgesson.

Sambon som åkte med Terése ringde 112 och förklarade läget men operatören hade ingen patrull att skicka. Då föraren fortsatte att köra så försökte de följa efter honom men hann inte med.

Polisen meddelar att det här fallet är kodat som ett prio-1 larm vilket betyder att en patrull bör skickas omedelbart. Men just den här dagen så fanns det ingen patrull i tjänst i Härjedalen, den närmsta resursen befann sig i Östersund och var upptagen med annat jobb. Så här skriver Börje Öhman på kommunikationsavdelningen i region nord.

– Det borde naturligtvis ha kommit en patrull men framkörningstiden från Östersund är så lång att ett ingripande sannolikt inte kommer kunna göras när patrullen är på plats. Det är svårt att styrka körning efter så lång tid även där det finns vittnen.

Ärendet är redovisat med resursbrist.
