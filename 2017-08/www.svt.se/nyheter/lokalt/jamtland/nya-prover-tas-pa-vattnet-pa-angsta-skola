Nya prover tas på vattnet på Ångsta skola
Kajsa Wall

Det var redan i början på december 2015 som man upptäckte att vattnet i Ångsta började bli grumligt och lukta illa, och en månad senare blev det förbud mot att dricka vattnet.

Sedan dess har kommunen kört ut vatten till eleverna på skolan och eftersom det efter flera prover på vattnet fortfarande inte går att lokalisera problemet ska det nu återigen tas nya prover.

LÄS MER: Fortsatta problem med vattnet på Ångsta skola

– Jag hade hoppats att vi skulle ha det klart till skolstarten, men nu blir det tyvärr inte så, säger Claes Wiberg, chef för fastighetsdriften.

Det som har hittats i vattnet är förhöjda halter av mikroorganismer. I teorin kan vattnet drickas, men eftersom problemen kvarstår så fortsätter kommunen att köra ut vattentankar till skolan.

– Det är något i ledningarna som gör att vi får de här svaren och då chansar vi inte. Så länge vi inte har vatten helt utan problem så är vi inte nöjda, säger Claes Wiberg.

LÄS MER: Ledningarna på Ångsta skola ger odrickbart vatten

På måndagen hade Claes Wiberg ett möte med vattenenheten på kommunen för att lägga upp en plan på hur de ska gå vidare i ärendet.

– Nu har vi en handlingsplan. Vi kommer ta olika prover på vattnet i rören utanför och i huset, säger Claes Wiberg på onsdagen.

– Vi tar prover nu på morgonen och vi ska ha preliminära svar på måndag. Sen tar det lite längre tid att få svar angående de långsamtväxande bakterierna.

LÄS MER: Nytt vatten i Ångsta dröjer

De nya proverna kommer visa var man ska lägga sina insatser, om det gäller rören i eller utanför skolan, något som är väldigt viktigt enligt Claes Wiberg.

– Annars är det som att famla i mörkret om man inte vet var man ska lägga krutet, säger han.

Även om vattenproblemen har pågått i nästintill två år är Claes Wiberg positiv till att de nu ska hitta en lösning.

– Nu har jag engagerat halva vattenavdelningen så nu får vi se till att få ordning på det här. Vi gör så gott vi kan och lite till, säger han.
