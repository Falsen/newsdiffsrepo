Bröt upp kassaskåp vid inbrott
Kajsa Wall

Det var vid 10.30-tiden på tisdagen som ärendet kom in till polisen.

Under förmiddagen var polisen på plats i Torvalla och de kunde konstatera att någon tagit sig in i butiken, brutit upp ett kassaskåp och stulit kontanter.

– Det är uppskattningsvis omkring 10.000 kronor, säger Marcus Isacson, kommunikatör på polisens ledningscentral.

LÄS MER: Tjuv tog bröd och kontanter från bageri

Han har inga uppgifter om att något annat ska ha stulits från butiken.

Polisen genomförde förhör och en brottsplatsundersökning på platsen och upprättade en polisanmälan. Vissa beslag har också gjorts.

– Det ska vara grejer som misstänkts tillhöra gärningsmannen eller gärningsmännen, säger Marcus Isacson.
