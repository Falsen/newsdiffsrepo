Ny könsidentitetsmottagning planeras i Östersund
Bilbo Göransson

Antalet patienter med könsdysfori ökar snabbt i Sverige. I Jämtlands län har antalet fördubblats varje år sedan 2012. Idag har Region Jämtland Härjedalen 30 patienter med könsdysfori. Men patienterna trängs i psykakutens lokaler tillsammans med de som kommer in med drogproblem, psykoser eller andra allvarliga psykiska problem.

Det gör att många kan låta bli att söka sig till sjukvården som skulle behöva det, menar Daniel Sandquist, överläkare på Östersunds sjukhus psykakut. Därför har han och hans kollegor i teamet som jobbar med patienter med könsdysfori ansökt om att öppna en separat mottagning för dessa.

– Könsdysfori är en ihållande känsla av att det kön man känner sig som inte stämmer överens med det kön man tilldelats vid födseln, säger Daniel Sandquist.

Ordet dysfori betyder obehag, och syftar på det obehag som personer kan uppleva när de förväntas tillhöra ett kön de inte känner igen sig i. Anledningen till att antalet patienter med könsdysfori ökar i landet är inte känt. Det finns forskare som undersöker saken. Vad som däremot är känt är att sjukvården måste kunna ta emot och ta hand om sina patienter på ett adekvat sätt.

– Jämtland är speciellt. Avstånden blir så långa att det är opraktiskt för våra patienter att resa till andra län för den här vården, säger Daniel Sandquist.

Idag finns sex mottagningar i landet som behandlar könsdysfori. De ligger bland annat i Uppsala, Göteborg, Stockholm och Umeå. Att patienter från Jämtlands län reser till andra städer gör också att kostnaderna för den vården blir höga. Östersund skulle då bli den sjunde mottagningen i Sverige.

– Det överraskar oss faktiskt att vi lägger så mycket pengar på vård som vi kan utföra här i Östersund, och då dessutom slippa långa resor, säger Daniel Sandquist.

Sammanlagt kostar resorna och vården uppåt 300.000 kronor för regionen. En ny mottagning skulle kosta 2,1 miljoner per år, enligt läkarnas uträkning.

– Det viktigaste är inte att det blir en besparing. Det viktigaste är patienternas hälsa. Den här patientgruppen är i riskzonen för dålig psykisk hälsa och självkänsla. Många med könsdysfori funderar på att ta självmord, och det utförs även fullbordade självmord. Med rätt vård kan vi hjälpa de här människorna i tid, och rädda liv, säger Lisa Elg, som också är överläkare på psykiatrin på Östersunds sjukhus.

En ny mottagning skulle kunna ha direktkontakt med Socialstyrelsen om könsbyten och flera andra vårdtjänster som idag måste remitteras till exempelvis universitetssjukhusen i Umeå eller Stockholm. Men även med en ny mottagning kommer fortfarande rent kirurgiska ingrepp att ske på annan ort.

– Det finns en poäng med att komplicerade ingrepp, som könskörtlarna ändå är, sker på ett litet antal platser, säger Daniel Sandquist.
