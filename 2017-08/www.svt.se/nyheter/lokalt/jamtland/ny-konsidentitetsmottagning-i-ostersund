Ny könsidentitets-mottagning planeras i Östersund
Bilbo Göransson

Antalet patienter med könsdysfori ökar snabbt i Sverige. I Jämtlands län har antalet fördubblats varje år sedan 2012. Idag har Region Jämtland Härjedalen 30 patienter med könsdysfori.

När det gäller utredningar om könsbyte så sker dessa idag på andra ställen, till exempel i Umeå eller Stockholm, och när dessa personer får vård hemmavid så sker på någon av psykiatrins mottagningar.

LÄS MER: Könskorrigering – en lång resa för Alicia

Det gör att många kan låta bli att söka sig till sjukvården som skulle behöva det, menar Daniel Sandquist, överläkare på Östersunds sjukhus. Därför har han och hans kollegor i teamet som jobbar med patienter med könsdysfori ansökt om att öppna en separat mottagning för dessa.

Vad är könsdysfori?

– Könsdysfori är en ihållande känsla av att det kön man känner sig som inte stämmer överens med det kön man är född i, säger Daniel Sandquist.

Ordet dysfori betyder obehag, och syftar på det obehag som personer kan uppleva när de förväntas tillhöra ett kön de inte känner igen sig i. Anledningen till att antalet patienter med könsdysfori ökar i landet är inte känt. Det finns forskare som undersöker saken.

– Jämtland är speciellt. Avstånden blir så långa att det är opraktiskt för våra patienter att resa till andra län för den här vården, säger Daniel Sandquist.
