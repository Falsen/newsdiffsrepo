Nya bokbussen  i Krokom invigd
Bengterik Busk

Idag firas Krokoms-dagen och då passade man på att högtidiligt inviga kommunens nya bokbuss.

Invigningen förrättades av Jannike Hillding (M) som är förste vice ordförande i barn- och utbildningsnämnden och kommunens bibliotekschef, Eva Fresk.

– När vår gamla bokbuss havererade i Kaxås för några år sedan och fick bärgas därifrån förstod jag att vi behövde en ny, sa Eva Fresk i sitt invigningstal.

– Den gamla bokbussen har gått 40.000 mil och har gjort sitt, åtminstone som bokbuss, säger Eva Fresk.

– Den nya bussen är miljövänlig, handikappanpassad och den är lättare att jobba i.

Bokbussen i Krokom är popullär. Varje vecka, måndag till och med torsdag, åker den runt till inte mindre än 52 ”bokbuss-hållplatser” runt om i kommunen. På fredagarna är det städdag och då fylls det också på nya böcker.

Ombord på bokbussen finns både vanliga böcker och ljudböcker.

– Vi har också böcker på samiska och andra språk, berättar Johanna Vestfält som är bokbussens bibliotekarie.

Förra året hade bokbussen i Krokom 29.000 utlån. Det finns cirka 70 bokbussar i Sverige och den nya i Krokom ska snart få göra en lite utflykt söderut.

– Den ska ställas ut vid bokmässan i Göteborg, berättade Eva Fresk.

MISSA INTE: Så får du lokala nyheter i SVT:s app
