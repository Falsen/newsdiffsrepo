Klart med maktskifte i Sametinget
Jörgen HeikkiSameradion & SVT Sápmi

Sametingets 31 nyvalda ledamöter har under tisdagsmorgonen samlats i Östersunds pampiga rådhus. Här kan de känna av de samehistoriska vingslagen – det första samiska landsmötet på svensk sida hölls nämligen här 1918.

Nu är Sametingets ledamöter själva med om att skriva historia då tingets sjunde mandatperiod ska invigas i Östersund i veckan. Idag ska den nya politiska ledningen väljas, och allt talar för att det blir ett maktskifte, rapporterar Sameradion & SVT Sápmi.

Enligt uppgifter till Sameradion & SVT Sápmi så har den nuvarande oppositionen säkrat regeringsstöd från partierna Samerna och Samiska folkomröstningspartiet.

Det här innebär att Samelandspartiet, Guovssonásti och Skogssamerna tillsammans med Samerna och Samiska folkomröstningspartiet har 17 av 31 mandat – vilket ger en relativ säker majoritet.

Inget av partierna vill ännu bekräfta dessa uppgifter – den tillfälliga valberedningen har inte heller tagit några beslut om vilka namn som föreslås.

Partiledaren för Landspartiet svenska samer, Lars-Jonas Johansson, bekräftar dock i ett inlägg på Facebook att de tillsammans med Jakt- och fiskesamerna nu mister makten.

Under dagen kommer det politiska läget att klarna då valen till styrelse och nämnder sker – och då väljs också styrelseordföranden, den främsta politiska ledaren för Sametinget.

LIVE: Sameradion & SVT Sápmi sänder direkt från Sametingets plenum i Östersund
