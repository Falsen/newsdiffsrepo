Moderaterna i länet avvaktar om avgångskrav på Kinberg Batra
Bengterik Busk

Saila Quicklund på Frösön är länsordförande för Moderaterna i Jämtlands län. Hon befinner sig just nu i Italien på semester och på telefon därifrån säger hon att moderaterna i Jämtland/Härjedalen ännu inte diskuterat de senaste avgångskraven mot partiledaren Anna Kinberg Batra.

– Hon är demokratiskt vald och vi har ingen annan åsikt just nu, säger Saila Quicklund (M) till SVT Nyheter Jämtland.

– Vi har hört det här förut. Det finns alltid åsikter i partiet och vi har högt i tak, säger Saila Quicklund.

LÄS MER: Krokoms kommunalråd om partiledarfrågan i Moderaterna

På frågan om Saila Quicklund själv har förtroende för Anna Kinberg Batra svarar hon:

– Den frågan är inte relevant, jag är förbundsordförande och representerar länsförbundet och vi har inte diskuterat frågan.

LÄS MER: Detta har hänt: Moderaterna – från valförlusten till opinionskrisen

Under onsdagskvällen säger Saila Quicklund till SVT Jämtland att hon inom kort kommer att kalla styrelsen för moderaternas länsavdelning i Jämtland för att diskutera om man har förtroende för partiledaren eller inte.

– Jag letar nu efter en tidpunkt som passar styrelseledamöterna, säger hon.
