Böle Byskola kräver ökad trafiksäkerhet
Maria Harning

Böle Byskola ligger precis intill väg 592 söder om Östersund. Vägen skär genom skolområdet, eftersom delar av verksamheten bedrivs på den norra sidan om vägen. I en skrivelse till Trafikverket begär nu skolledningen åtgärder.

– Vi skulle vilja se vägbulor, fartkameror och blinkande skyltar, säger Eva-Märet Nordeberg, rektor på Böle Byskola.

Hastigheten på väg 592 är nedsatt till 30 kilometer i timmen under skoltid. Ytterligare åtgärder är svårt, menar Mats Olofsson, regional samordnare på Trafikverket.

– Det här en av de mest trafikerade vägarna i länet vi kan inte ha vägbulor på den vägen, säger han. Och fartkameror är ingen garanti för att bilisterna håller hastigheten.

På skolan går runt 140 barn, från förskoleklass till och med årskurs fem. Det mesta av verksamheten bedrivs i skolan, men slöjd och fritidsverksamhet sker på andra sidan vägen. Det är det som är det stor problemet menar Trafikverket.

– Flytta all verksamhet omgående till samma sida om vägen, säger Mats Olofsson. Det är ju ett feltänk från början att ha verksamhet på båda sidor.

– Möjligheten finns ju alltid, säger Eva-Märet Nordenberg. Men då kan vi inte hålla samma kvalitet på verksamheten.

Trafikverket ger ändå en öppning kring en av de begärda trafiksäkerhetsåtgärderna.

– Våra trafikingenjörer tittar på om det går att sätta upp blinkande skyltar, säger Mats Olofsson. Den kommer ju att behövas oavsett vilken sida om vägen som skolverksamheten bedrivs. Så det tittar vi på.

TV: Se nyhetsinslaget från Böle Byskola på SVT Play.
