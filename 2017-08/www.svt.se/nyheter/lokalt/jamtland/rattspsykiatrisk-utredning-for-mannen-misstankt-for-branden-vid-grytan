Rättspsykiatrisk utredning för mannen misstänkt för branden vid Grytan
Kajsa Wall

Mannen har åtalats för mordbrand och flera fall av olaga hot. Sedan tidigare har mannen erkänt att han tände på förrådet som tillhör organisationen Hej Främling, men har inte erkänt sig skyldig till mordbrand.

Under tisdagens förhandlingar bestämde rätten att mannen nu ska genomgå en rättspsykiatrisk undersökning.

– Utredningen kommer fastställa om mannen lider av en allvarlig psykisk störning, säger ansvarig åklagare Tobias Kajbrink till SVT Nyheter Jämtland.

– En sån här utredning kan leda till att det blir fängelseförbud och att mannen istället döms till rättspsykiatrisk vård.

LÄS MER: Man misstänkt för branden vid Grytan åtalas

Enligt åklagaren tar utredningen omkring fyra veckor, och därför återupptas rättegångsförhandlingar igen först den 27 september.

Mannen som har suttit häktad sedan den i slutet på juli sitter fortsatt frihetsberövad.

LÄS MER: Man misstänkt för branden vid Grytan häktad

Enligt åklagarens stämningsansökan ska branden ha orsakat skador för omkring två miljoner kronor. Hej Främling yrkar på ett skadestånd på 70.000 kronor från mannen.

Åklagaren yrkar på att mannen ska utvisas från Sverige och han förbjuds att under tio år komma tillbaka till landet.

LÄS MER: Misstänkt anlagd brand vid flyktingboende
