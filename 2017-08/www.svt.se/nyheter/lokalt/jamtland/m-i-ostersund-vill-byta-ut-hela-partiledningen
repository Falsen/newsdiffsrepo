Moderaterna i Östersund vill byta ut hela partiledningen
Bengterik Busk

Moderaterna i Östersunds kommun har den här veckan haft två möten om krisen inom partiet och förtroendet för partiledaren Anna Kinberg Batra.

– Vi har haft långa diskussioner och kommit fram till att det är dags för både partiledaren och partistyrelsen att ställa sina platser till förfogande, säger Pär Jönsson (M) som är oppositionsråd och gruppledare i Östersunds kommun.

– De är många av oss som tycker om Anna, hon är väldigt varm och trevlig och framför allt kunnig, men i media når hon inte ut på något sätt.

LÄS MER: (M) i Jämtland/Härjedalen kallar till extra sammanträde

Pär Jönsson konstaterar att partiet har svårt att vända opinionen.

– Det sker ingen förändring och valet närmar sig med stormsteg.

På frågan vem som moderaterna i Östersund vill se istället för Anna Kinberg Batra säger Pär Jönsson att han inte vill föregå valberedningen men att östersundarna hade några andra kandidater än Anna Kinberg Batra när hon valdes.

LÄS MER: Kinberg Batra: Jag tänker inte avgå

– Nu har ju Anders Borg fallit ifrån, men Elisabeth Svantesson finns kvar.

Styrelsen för moderaternas länsförening i Jämtland/Härjedalen har kallats till ett möte i morgon eftermiddag för att diskutera partiledarens framtid.

– Jag har pratat med några som sitter med där och dom har liknande åsikter som vi i Östersund, säger Pär Jönsson.
