Efter Ygemanmötet: ”Det känns som om det blir verkstad nu”
Josefin Peciva

Det handlar om polisens närvaro i glesbygden, som varit hett omdiskuterad senaste tiden.

– I Åsele kommun har vi bara en polis idag, som bara jobbar i inre tjänst (alltså inte patrullerar, reds anm), säger kommunalrådet Linnéa Lindberg från Åselepartiet.

Hon är inte den enda som reagerat på en frånvarande polis. Situationen aktualiserades med den nya polisorganisationen som skulle föra polisen närmare medborgarna. Men i stället har befolkningen i stora delar av landet upplevt en motsatt effekt. Man ser färre poliser ute, får vänta länge på hjälp – om den alls kommer – och i vissa fall har den nya centraliserade kommunikationscentralen skickat patruller till fel plats på grund av bristande kunskaper om den lokala geografin.

I protest skrev kommunalråd från 18 norrländska kommuner ett öppet brev till inrikesministern och justitieministern, för att sätta fokus på problematiken och kräva fler poliser i norr.

– Vi skulle behöva fördubbla vår polisstyrka för vi har ganska stora ytor, säger kommunalråd Lotta Åman (S) från Arvidsjaur.

Under måndagen var så representanter från 11 kommuner i Norrland, varav flera från Jämtlands län, nere i  Stockholm på ett möte med inrikesministern. Målet var att prata om polisens närvaro i glesbygden och polisreformens effekt på den.

– Vi kommer att föra fram flera konkreta förslag på hur man kan få fler poliser i glesbygden, bland annat förordar vi ett glesbygdstillägg, sade kommunalråd Susanne Hansson (S) från Strömsunds kommun innan de försvann in på mötet på Rosenbad.

Efter mötet var det pressträff. Där konstaterade alla inblandade att det varit ett bra möte.

– Det blev riktigt bra, säger Susanne Hansson.

Flera konkreta förslag lades fram.

– Det handlar om hur vi ändrar rekryteringen till polisen så att vi kan besätta tjänster i glesbygd. Det handlar om samverkan över myndighetsgränserna. Det handlar om hur vi kan samverka över nationsgränserna med exempelvis Norge, säger Anders Ygeman (S).

Om ett halvår ska alla träffas igen för att se om det blivit bättre. Under mötet försökte Strömsunds kommunalråd Göran Bergström (S) också få igenom att det mötet kommer att ske – i just Strömsund.

– Det här mötet blev fantastiskt, säger han och fortsätter:

– Det känns som om det blir verkstad nu.
