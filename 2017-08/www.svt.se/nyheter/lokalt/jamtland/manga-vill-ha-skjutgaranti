Publicerad:22 augusti 2017 05.30
Orimliga krav vid björnjakt
Sara Leijman

– I år har jag bara två gäster, två utländska gäster, som vill komma hit för att se och lära sig mer om svensk björnjakt, säger Fredrik Myhr.

Hade du kunnat ha fler?

– Ja, jag haft stor efterfrågan. Jag hade kunnat fylla varenda dag om jag velat, säger han.

Fredrik Myhr bedriver ett jaktföretag. I många år har han tagit emot jaktgäster som vill jaga i västra Jämtland där Fredrik har jaktmarker. Länge har också björnjakten varit något som Fredrik sålt in. Intresset kring björnjakt är stort och många är beredda att betala stora summor för att få vara med.

Men i år har alltså Fredrik Myhr bara två betalande gäster. Alla andra som velat komma har han sagt nej till. Anledningen är att gästerna vill ha en skjutgaranti.

– Och det går aldrig att ha den garantin så jag har sagt nej till de gästerna, säger han.

Varför gästerna börjat ställa sådana krav kan Fredrik inte svara på, men klart är att intresset för björnjakt är stort. För många är det också en dyr jakt. Det kostar åtskilliga tusenlappar att få vara med. Samtidigt är det inte så många björnar som får skjutas.

I  år är tilldelningen 70 djur i Jämtlands län. Det i sig kan vara en kombination som kan påverka kravet, tror Fredrik. Att man vill veta att man får valuta för pengarna.

– I min värld så finns inte den garantin. Det är Nordens svåraste jakt och då kan man inte garantera fällt vilt heller.

SVT har varit i kontakt med flera lokala jägare för att höra vad de säger om just björnjakten och i samtalen märks det tydligt: Allt fler börjar nu peka på att jakten borde förändras.

Många lokala jägare anser bland annat att jakten borde senareläggas för att istället börja när älgjakten börjar. De menar att det är bättre för både hund och björn då det ofta är ganska varmt i slutet på augusti. Samtidigt skulle en senarelagd jakt även ge bättre kött och skinn.

Dessutom, menar flera, så skulle det innebära att flera jägar fick vara med i en björnjakt. I dag är de flesta björnar skjutna inom några dagar och det är sällan som den vanliga allmogejägaren har en chans att delta.

– Det är ju två sätt att se på det där. De som är specialister på björnjakt vill ju starta tidigare och jaga inom stora områden själva och de som inte har chans till det här, de vill ju att vi startar senare, säger Fredrik Myhr.

Så vad tycker då han personligen? Han tillhör ju en av de så kallade specialisterna?

– Jag har ändrat lite uppfattning, säger han.

Precis som andra jägare som SVT pratat med framhåller han klimatet. I slutet av augusti är det sällan optimala jaktförhållanden vad gäller vädret. Det är varmt. Men sedan tycker han också att flera borde få chansen att få jaga.

– Jag hör om många som gärna vill vara med och jaga björn men som aldrig har möjlighet till det, och det är en sådan fantastisk jakt så jag tycker nog att fler borde få testa den, säger han och fortsätter:

– Jag är nog mer på att senarelägga den, säger han.
