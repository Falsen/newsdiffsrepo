Oro kring nedläggning av Bussgods
Maria Harning

Ingrid Roth är konstnär i Aspåsnäset utanför Krokom. Hon fick höra om förslaget att lägga ner Bussgods igår.

– Jag blir lite chockad, säger hon till SVT Jämtland. Hur ska jag då skicka tavlor till Bruksvallarna, Tranås eller Stockholm? Jag skickar alltid med Bussgods.

Texten fortsätter nedanför bilden.

Det är Region Jämtland Härjedalen som via Länstrafiken driver Bussgods. I flera år har ekonomin försämrats och nu föreslås en nedläggning.

– Användningen av Bussgods minskar, säger regionrådet Robert Uitto (S). Det gör att underskottet ökar och vi klarar inte med vår ekonomi i regionen att gå in och täcka upp en förlust som kanske närmar sig fem miljoner kronor.

Bussgods har i dag ett länsomfattande nät av inlämnings-och uthämtningsställen. Många företag, i främst glesbygd, använder sig av tjänsten i dag, men regionen menar att det finns flera kommersiella alternativ. Ingrid Roth är skeptisk.

– Jag vill gärna höra vad de har för alternativ för oss småföragare som skickar till andra småföretag i glesbygd, säger hon.

– Det är klart att det måste fungera, säger Robert Uitto (S). Därför kommer vi från Region Jämtland Härjedalen titta på om det finns företag som inte har nåt alternativ. Då måste vi hitta en lösning.

– Jag hoppas verkligen att man från regionen är med och ser till att vi i glesbygd har andra alternativ som vi kan utnyttja oss av, säger Ingrid Roth.

TV: Se hela inslaget i SVT Play.
