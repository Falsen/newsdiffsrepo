Nu byggs läktaren på Jämtkraft Arena om
Maria Harning

I våras beslutade Östersunds kommun att Jämtkraft Arena skulle uppgraderas till en kategori 4-arena enligt UEFA:s krav. Detta för att Östersunds fotbollsklubb ska kunna spela matcher i Europa League på hemmaplan, om laget går vidare till gruppspel.

Under sommaren har andra investeringar gjorts på Jämtkraft Arena, planen har breddats, en ny konstgräsmatta har lagts och området runt arenan har asfalterats. Men för att nå kategori 4 krävs också minst 8000 sittplatser.

– Nu bygger vi på norra ståplatsläktaren på var sida och högst upp, berättar Örjan Jervidal, vd på det kommunala Arenabolaget som äger arenan. Det kommer att ge 1700 ytterligare sittplatser.

Artikeln fortsätter nedanför bilden.

Men det är ont om tid. Om ÖFK går vidare till gruppspelet i Europa League, så kan den första hemmamatchen spelas redan den 14 september.

– Jag är övertygad om att bygget hinner bli klart i god tid tills dess, säger Örjan Jervidal, som tror att allt är klart för inspektion redan om två veckor.

Östersunds kommun har budgeterat på att alla insatser på Jämtkraft Arena hamnar på cirka 25 miljoner kronor. Då är planbreddningen, nya gräsmattan, asfalteringen och läktaren med i det priset.

Tidigare beräknades läktaren kosta omkring 13,7 miljoner kronor, men Örjan Jervidal tror det blir billigare.

– Jag tror att det kommer att hamna någonstans mellan 5 och 10 miljoner kronor, säger han.

TV: Se när läktaren byggs om i vårt inslag på SVT Play.
