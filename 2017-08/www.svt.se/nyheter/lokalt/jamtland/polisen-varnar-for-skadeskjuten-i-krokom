Polisen varnar för skadeskjuten björn
Kolbjörn Lindberg

Ett jaktlag rapporterade till polisen om den skadeskjutna björnen vid 19-tiden på söndagen, och på måndagsmorgonen är björnen fortfarande inte lokaliserad. Skadeskjutningen ska ha hänt i Flykälen längs väg 339, en plats som ligger i Krokoms kommun.

Polisen varnar på sin hemsida allmänheten för att vistas i området.

– Framför allt ska man vara försiktig och uppmärksam, sa polisens RLC-befäl Rasem Chebil till SVT på söndagskvällen.

Polisen är dock inte inblandade i eftersöket efter björnen.

– Det är bra att hålla sig undan om det är vad polisen rekommenderar, säger björnexperten Benny Gäfvert, från rovdjurscentret i Järvsö.

Gäfvert konstaterar att det trots allt är en ganska liten risk att allmänheten skulle råka illa ut.

– Det är framför allt eftersöksjägarna som är utsatta för risker.

Men om man skulle träffa på en skadeskjuten björn rekommenderar han att man smyger därifrån.

– Om du ser björnen innan den ser dig, smyg långsamt därifrån utan att väcka uppståndelse.

Om björnen däremot går till angrepp är rekommendationen att man lägger sig ned och skyddar huvud och nacke.

– Björnar i det vilda skadar sällan för att döda. De vill oftast bara få oss att försvinna, sen söker de sig därifrån, säger Benny Gäfvert.

Det är oklart hur långt eftersöket kommer pågå. På skottplatsen är den viktigaste uppgiften för jägarna att ta reda på var skottet har tagit i djuret.

– Päls och benbitar kan hjälpa. Därigenom kan man anpassa eftersöket, säger Gäfvert och fortsätter:

– Själva söket kan pågå i princip hur länge som helst. Men om jägarna finner att djuret är illa skadat är det deras skyldighet att så snabbt som möjligt lokalisera och avliva det.

Klockan 07.50 på måndagsmorgonen skriver polisen på sin hemsida att det är konstaterat att björnen är skadad och att den ännu inte är påträffad och man upprepar sin varning: ”En skadad björn kan vara farlig om den blir trängd och/eller kommer i närkontakt med människor. Vi rekommenderar därför allmänheten att inte vistas i det aktuella området. ”

Licensjakten på björn pågår ju också och den skadeskjutna björnen vid Flykälen betraktas som skjuten ”tills motsatsen är bevisad”, säger man på Länsstyrelsen.

MISSA INTE: Så får du lokala nyheter i SVT:s app
