Moderaterna i Jämtland kräver partiledarens avgång
Bengterik Busk

Moderaterna i Jämtlands län beslöt på torsdagskvällen att kräva att Anna Kinberg Batra och hela partistyrelsen avgår, det säger Saila Quicklund som är ordförande för moderaterna i Jämtlands län.

Moderaterna i Jämtland tillhör de länsavdelningar som avvaktat i konflikten kring partiledaren. På onsdagen sa Saila Quicklund om Anna Kinberg Batra att ”hon är demokratiskt vald och vi har ingen annan åsikt just nu”.

På torsdagsmorgonen valde dock Saila Quciklund att kalla sin styrelse till ett möte, men först på fredagskvällen då hon ansåg att ”det inte är någon brådska”.

Senare på dagen ändrade hon sig och kallade till möte redan på torsdagskvällen och där beslöt en majoritet av deltagarna att kräva partiledningens avgång, säger Saila Quicklund.

Jämtlands län blev därmed det elfte förbundet efter Stockholm, Uppsala, Västerbotten, Gotland, Dalarna, Örebro, Sörmland, Stockholms stad,Västernorrland och Östergötland som meddelat att de ställer sig bakom avgångskravet på Anna Kinberg Batra.

Nu kan alltså de kritiska länsförbunden välja att kalla till en extrastämma vid höstens partistämma – och där utlysa ett nyval till partiledarposten.
