Östersund näst bäst på ekonomi i Sverige
Alexandra Vesterlund Karlsson

Ekonomiskt var 2016 ett bra år för de svenska kommunerna. Tillsammans hade de svenska kommunkoncernerna 40 miljarder i vinst. Och Östersunds kommun är med i täten bland de vinstrika kommunerna. Det visar en sammanställning som tidningen Dagens samhälle har gjort. Östersunds kommuns vinst var 14 534 kronor per medborgare och det leder till en riktig topplacering, nämligen en andraplats när Sveriges kommuner sorteras efter vinst per medborgare. Den totala vinsten för Östersunds kommunkoncern var 89,7 miljoner enligt Dagens samhälles sammanställning.

För många av kommunerna är det tillfälliga statliga flyktingstödet i slutet av 2015 förklaringen till de höga vinsterna 2016. Totalt betalades 8 miljarder ut från staten. Försäljningar av mark, fastigheter och bostäder ligger också bakom vinsterna. Även i Östersunds kommun gjordes stora fastighetsaffärer under 2016 när kommunala bostadsbolaget Östersundshem sålde 1700 lägenheter för drygt 1,1 miljard till Rikshem.

255 av landets 290 kommunkoncerner har mer än 1000 kronor per invånare i vinst. Men en av länets kommuner nådde inte dit. Det är Krokoms kommun där vinsten var 412 kronor per invånare. Vilket placerar kommunen i den absoluta botten när de svenska kommunkoncernernas resultat jämförs.
