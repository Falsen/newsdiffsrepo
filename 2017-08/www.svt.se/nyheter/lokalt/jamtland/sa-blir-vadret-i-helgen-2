Varnar för stora regnmängder i länet
Jesper Nilsson

Det blir fortsatt dåligt väder i länet under helgen, SMHI har utfärdat en klass 1-varning över Jämtlands län utom fjällen. Den gäller fram till söndagsmorgonen.

Under lördagseftermiddagen till söndag morgon ser det ut som att det kan komma kraftigt regn som lokalt kan ge 35 till 50 millimeter regn. Det finns risk för stora vattensamlingar samt översvämmade källare.

Jämtarna kan inte vänta sig mer än 13 grader med måttlig till hård ostlig vind. På lördagen kommer det regna hela dagen och temperaturen kommer ligga på 10-11 grader. Först på måndag kommer solen titta fram ett par timmar innan den täcks igen av molnen.
