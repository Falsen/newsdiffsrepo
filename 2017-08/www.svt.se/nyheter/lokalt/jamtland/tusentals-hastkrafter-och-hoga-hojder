Tusentals hästkrafter och höga höjder
Sofie Lie

– Vi jobbar dygnet runt. Vi står i arbetskläder, pekar, kör traktor, skriker på varandra, bygger betong och tappar saker på fötterna, säger arrangören Olle Olsson.

Nu på lördag finns det risk för att det blir högljutt från skidstadion i Östersund. Det är nämligen då Gymkhanadrift arrangeras för tredje gången. Det är en tävling i drifting med förare från olika delar av Europa.

Tidigare har tävlingen arrangerats på Frösön men i år håller de alltså till på Skidstadion, som dagen till ära asfalterats.

– Arenan är magisk. Det ramas in så snyggt och det ryms dubbelt så mycket publik på läktaren, det är bara att blåsa på nu. Nu finns det inga gränser, säger Olle Olsson.

Är det några andra nyheter för i år?

– Startfältet och liveproduktionen är vassare än någonsin och bilarna är verkligen miljonbyggen, nordens maffigaste.

Förutom driftingen är också freestyleåkare i cross och skoter samt skidprofilen Jon Olsson några av dragplåstren. Arrangörerna är positiva och tror i år på publikrekord.

– Jag skulle gissa på 150.000. Nej, men vi hoppas att vi når 10.000, vi vill fylla läktaren och nå ett rekord.

Hur laddad är du på en skala?

– På en skala mellan 1-10 är jag kanske 93, våldsamt laddad alltså.

TV: Se inslaget från förberedelserna på SVT Play.
