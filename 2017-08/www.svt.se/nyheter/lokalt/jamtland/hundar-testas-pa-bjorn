Här testas hundar på björn
Sara Leijman

Det är tidig morgon och sex hundekipage har samlats i en liten stuga i Junsele djurpark. Alla är här för att genomgå ett eftersöksprov på björn. De två domarna går igenom reglerna som gäller.

LÄS MER: Orimliga krav vid björnjakt

– Ni går upp till hägnet en och en. Väl där kommer vi säga till när ni får släppa hundarna och därefter pågår provet i tio minuter, säger Bengt Eriksson som är både domare och testledare.

Eftersöksprovet är ett prov där domarna följer hundens minsta rörelse. Man bedömer hundens arbete kring björnarna, hur den skäller och om den har det mod och den skärpa som krävs.

– Hunden ska kunna ställa en sårad björn på eftersök. Och där hunden är ska man också veta att björnen är. Det får inte vara några tveksamheter. Därför är vi ganska hårda i bedömningen, säger Bengt Eriksson.

Något som också märks i resultaten. I år har 270 hundar testats i hägnet. 17 av dom har fått godkänt. Men samtidigt är det inte alla som är ute efter en godkänd eftersökshund.

TV: Följ med på ett hundtest – se ett längre inslag i SVT Play

I elva år har Junsele haft det så kallade testhägnet. En del av dem som kommer hit har en förhoppning om att deras hund ska vara björnintresserade och skälla på björn, men för de allra flesta handlar det om att få mer kunskap om sin hund.

– Många vill ju inte ha en björnhund utan de vill kunna läsa av sin hund. Om det är björn i närheten ska de kunna läsa av hunden och tänka att nu är det nog bäst att jag går en bit bort, säger Bengt Eriksson.

En av dom som främst vill veta hur hunden agerar kring björn är Claes Grill från Strömsund.

– Jag har inga större förhoppningar om att få godkänt på provet utan för mig handlar det mera om att få information, om att få veta hur han beter sig.

Kort därefter går Claes in i hägnet och släpper hunden Trilsk. Men ganska snabbt står det klart att björnar inte är något för Trilsk.

– Han är inte ett dugg intresserad, säger Claes Grill.

Nej, de tre björnarna som är innanför stängslet lockar inte alls Trilsk. Istället gör han allt för att undvika dom. Men Claes är inte besviken för det.

– Det är väldigt värdefullt att få veta detta. Nu vet jag hur han beter sig i skogen när jag inte ser honom.

De tre björnarna som befinner sig innanför stängslet bor normalt i djurparkens visningshägn. De flyttas bara över när det är prov på gång.

Är det inte stressande för björnarna?

– Nej, inte alls. De är hur lugna som helst, säger Bengt Eriksson.

Han har jobbat som djurskötare i djurparken i över 30 år och menar att proven är ett roligt avbrott i björnarnas, för övrigt, ganska tråkiga tillvaro.

– Det är ju det som är så bra, att vi hittat en aktivitet för björnarna. De tycker att det här är roligt när det händer något, när det kommer folk och hundar. Det ser man på dem.

Djurparken har också beslutat att ha max sex ekipage per dag. Detta för att inte björnarna ska ledsna.

– Tycker de att en hund är jobbig så säger de ifrån. Då gör de ett utfall mot hunden, säger Bengt Eriksson.

– Vi hade åtta ekipage förut men då såg vi att björnarna blev lite less på slutet så därför har vi dragit ner det till sex ekipage.

MISSA INTE: Så får du lokala nyheter i SVT:s app

En som är återkommande gäst i björnhägnet är Fredrik Myhr. I åtta år har han kommit hit en gång om året för att testa sina hundar.

– Jag ser det som en dag med hunden. Man får värdefull kunskap om hur hunden agerar. Det ger mig en ökad kunskap, säger han.

Hans unghund Scott var också den enda hunden den dagen som fick godkänt.

– Det var också en hund som man såg hade varit ute i björnskogen en del. Den visste hur den skulle agera kring björn. Den var i närheten av björnarna men var inte dumdristig och gick för nära. Den var modig men klok, säger Bengt Eriksson.

Men det här testet, går det verkligen att applicera på verkligheten?

– Det är ju staket mellan hunden och björnarna men själva björndoften och björn som gör anfall mot hundar, björn som går på ett visst sätt, där är ju likadant. Så det är mycket som är likt men det är ju inte som det är i verkligheten, det är det inte. Men man vet ju å andra sidan aldrig hur det är i verkligheten, säger Bengt Eriksson.
