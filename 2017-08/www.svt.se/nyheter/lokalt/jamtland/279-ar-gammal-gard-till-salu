279 år gammal gård till salu
Maria Harning

Delägaren Svante Bergström visar runt på det som var hans föräldrars stora passion: en gård på Rödön i Krokoms kommun.

– Vi köpte det här 1957, berättar han. Då började resan att återställa det här i originalskick, så gott det går. Det var en idé och en tanke.

Att gå runt i mangårdsbyggnaden är som att gå runt i ett museum. Golv, tak och väggar är så gott som återställda i ursprungligt skick. Mangårdsbyggnaden byggdes upp 1738, efter en brand. Familjen Bergström har ägnat 60 år åt att försöka återställa det till 1700-talet.

– På 50-60-talen så var ju gamla skåp från Jämtland billigt, säger Svante Bergström. Det var inte så attraktivt. Så det gjorde det möjligt att sammanställa den här gården med de föremål som finns.

Byggnaderna runt boningshuset fanns inte på gården när Bergströms köpte det. De är ditflyttade från olika håll i länet. En pastisch skulle nog en del tycka.

TV: Se inslaget från gården på Rödön

Nu har Svante och de andra delägarna bestämt sig för att sälja.

– Det är ett svårt beslut, säger Svante. Men våra liv är sådana att vi inte kan vara här och sköta om det.

Det familjen hoppas på är att någon med samma passion för byggnadsvård och kulturhistoria vill köpa.

– Det gäller ju att vara tydlig, säger mäklaren Gunnar Haraldsson. Det här är en speciell fastighet och vi söker en speciell köpare, som är intresserad av byggnadsvård.
