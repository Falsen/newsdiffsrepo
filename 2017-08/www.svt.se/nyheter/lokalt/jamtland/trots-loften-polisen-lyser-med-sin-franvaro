Trots löften – polisen lyser med sin frånvaro
Sara Leijman

För precis ett år sedan gjorde vi på SVT Nyheter Jämtland en serie reportage om polisbristen i vårt län. På flera platser träffade vi människor som hade drabbats och som reagerade på att polisen så sällan var ute i orterna. Bland annat besökte vi Hoting där Ica-handlaren Jenny Eriksson berättade hur de hade återkommande problem med snatterier och stölder men att hon sällan fick hjälp av polisen.

– Det har hänt incidenter och situationer där jag både har ringt polisen och velat ha hit polisen men de har inte kommit. De har inte haft någon polispatrull på plats i kommunen och inte heller i närheten och det har heller inte varit prioriterat, berättade Jenny Eriksson då.

Den ständiga frånvaron av poliser gjorde också att flera kommunalråd i Norrland beslutade att agera. I ett gemensamt uppror tog de kontakt med dåvarande inrikesminister Anders Ygeman (S) och krävde förbättring.

Hösten 2016 fick de träffa inrikesministern som sade att polisfrågan var prioriterad. Under det mötet kom också flera konkreta förslag som bland annat handlade just om rekryteringen till glesbygd.

Så hur är det nu då? Ja, i Hoting märker man iallafall ingen skillnad.

– Frånvaron av polisen är fortfarande lika stor, säger Eva Blom som är tillförordnad butikschef på Ica.

Hon tyckte sig se en uppgång precis efter fjolårets medierapportering.

– Vi såg en liten skillnad direkt efter reportagen i fjol, att polisen blev mer synlig under en kort period, men nu är vi tillbaka i samma igen.

TV: Se inslaget från Hoting på SVT Play

Butiken fortsätter ha problem med snatterier och stölder, och det är inte bara ett ekonomiskt problem.

– Det tar ju tid också. Vi måste ägna mycket tid åt att anmäla och skriva rapporter, tid som vi kunnat ägna åt våra kunder istället, säger Eva Blom.

Erik Bakkman är ny polisområdeschef i Jämtlands län. Han förstår människors frustration.

– Vi behöver bli fler poliser och där är inte Jämtland något undantag. Samtidigt är det så att behoven inte är störst i Jämtland om man ser det ur ett nationellt perspektiv.

Erik Bakkman pekar på att länet är ett tryggt polisområde och att risken att utsättas för brott är generellt låg.

Kan du ändå förstå att människor vill se att en polis kommer förbi ibland, även om inte ett allvarligt brott har begåtts?

– Absolut. Vi är angelägna om att vara mera synliga men samtidigt är det viktigt att framhålla att vi har en skyldighet att fokusera våra resurser på rätt platser och vid rätt tillfällen. Vi gör vårt yttersta, men vi har också svåra prioriteringar att göra.

Förra veckan meddelade regeringen att polisen kommer få sju miljarder kronor extra under de kommande tre åren, men hur de ska fördelas över landet är inte klart.

– Vår primära uppgift är att se till att vi gör så bra jobb som möjligt med de resurser vi har nu, säger Erik Bakkman.

Hur tänker du att det ska se ut i länet inom exempelvis ett år?

– Vi inom polisen i Jämtland behöver modernisera oss och gå i bättre takt med de förändringar som sker, det vill säga urbanisering, digitalisering och globalisering. För det behöver vi lyfta blicken och fundera över hur vi kan utveckla och modernisera vår organisation. Där står vi i begrepp att initiera ett större förnyelsearbete.

Kan du ge något exempel?

– Mycket handlar om vårt inre liv inom polisen. Våra medarbetare behöver i mycket högre grad vara en del av beslutsprocesser, vi behöver bli skickligare att skapa lärande, att hitta förbättringar inom vår organisation. Allt är i syfte att komma närmare medborgarna vad gäller synlighet men även vad gäller andra sätt. Att hitta nya vägar att bli tillgängliga som bättre speglar den verklighet vi lever i idag, säger polisområdeschefen.
