Efter larm om underbemanning – inget arbetsstopp på Fjällsol
Kajsa Wall

Enligt Maria Olssons anmälan till Arbetsmiljöverket finns det inte tillräckligt med personal på Fjällsol i Funäsdalen för verksamhetens behov. Detta i sin tur skapar psykisk stress och dålig fysisk arbetsmiljö hos personalen.

Enligt skyddsombudet finns det stor risk att all personal blir sjukskrivna om verksamheten fortgår på samma vis. Därför kräver hon ett skyddsstopp på hela verksamheten.

LÄS MER: Arbetsmiljöverket: Inte möjligt att stänga verksamheten på Fjällsol

Sedan tisdagen i förra veckan har ärendet legat på Arbetsmiljöverkets bord, men på fredagen bestämde de sig för att avvisa anmälan, vilket betyder att det inte blir något skyddsstopp.

– Det är helt fel, det är katastrof. Vi kan inte ha det såhär, säger Maria Olsson till SVT Nyheter Jämtland.

– Jag förstår att man inte kan stänga ner ett äldreboende som man kan stänga ner en byggarbetsplats, men det måste finnas någon motsvarighet.

Arbetsledningen är medvetna om problemen på Fjällsol och menar på att det är svårt att rekrytera personal på landsbygden, vilket leder till underbemanning.

– Vi har vakanta tjänster ute men det är ingen som söker dom. Det gäller inte bara undersköterskor och sjuksköterskor utan alla förvaltningar har svårt att få folk, säger Eva-Lotta Lundin, områdeschef på Härjedalens kommun.

För tillfället är det tre vakanta tjänster som ligger ute. På Fjällsol söker de ett vårdbiträde på natten, en undersköterska för dagtid och det finns även ett vikariat för en tjänstledighet.

– Hittills har vi helt enkelt fått täcka upp med outbildad personal på dessa tjänster, säger Eva-Lotta Lundin.

Enligt Maria Olsson blir personalen beskylld för att inte ta hand som sommarvikarierna.

– Men det är som en ond spriral när vi ska ta hand om vårdtagarna och ny personal samtidigt, säger Maria Olsson.

Hon menar att det inte är personalens fel att det ser ut som det gör på Fjällsol utan att problemen ligger hos arbetsledningen som bland annat inte får tag på vikarier.

– Vi har kanske bytt chef sju gånger under de senaste tio åren, säger Maria Olsson och menar på att det inte har hjälpt situationen.

Svaret till varför det inte inkommer fler ansökningar till den vakanta tjänsterna är enligt Eva Lotta Lundin flera. Hon menar bland annat att Funäsdalen är en turistort där det är svårt att få boende. Och hon medger att sommaren har varit tung för personalen på Fjällsol.

LÄS MER: Krav på förbättring på Fjällsol

– De som har varit i tjänst har jobbat väldigt hårt men situationen har inte varit värre än tidigare sommrar, säger Eva-Lotta Lundin.

Men detta håller Maria Olsson verkligen inte med om.

– Det är den värsta sommaren jag varit med om och jag har jobbat här i 15 år. Varje sommar blir det två snäpp värre och varje sommar tänker man att det inte kan bli sämre och så blir det ändå så. Det är jättemånga här som funderar på säga upp sig och göra något annat, säger Maria Olsson.

Efter fredagens beslut från Arbetsmiljöverket har hon nu skrivit ett nytt brev till Arbetsmiljöverket då hon anser att något måste göras.

Den 13 september kommer Arbetsmiljöverket göra en inspektion på Fjällsol och efter det hoppas Maria Olsson att något händer, men samtidigt är hon skeptisk.

– De har varit här förut och då har inte mycket hänt, säger Maria Olsson.
