Tio små barn söker nytt hem
Bengt Eriksson

Familjehemscentrum ligger i Östersund men jagar familjehem åt samtliga kommuner i länet.

– Vi är alltid på jakt efter nya familjer som kan ställa upp, men just nu har det uppstått en anhopning där vii inte ser någon omedelbar lösning, berättar Henna Forsberg, som är socialsekreterare på Familjehemscentrum.

Under flyktingvågen 2015 var förstås situationen väldigt ansträngd. Men för just flyktingar har behovet ebbat ut i dag.

– Vi söker främst placering för tio väldigt små barn. Främst handlar det om psykisk ohälsa hos föräldrarna så att de inte kan ta hand om sina barn. Bland barnen finns syskon som vi inte gärna vill sära på, säger Henna Forsberg.

Några av barnen är praktiskt taget nyfödda.

– En annan har medicinska behov som ställer särskilda krav engagemanget, förklarar Anna-Karin Lundkvist, som också hon jobbar på Familjehemscentrum.

Här kan man rent av behöva ta ledigt från sitt ordinarie jobb för att vårda barnet. I det läget får man ersättning för förlorad arbetsinkomst.

Annars är ersättningen per barn i nivå med de kostnader man förväntas ha.

– Vi söker helt vanliga familjer som vill ge plats för ännu ett barn. Jag är övertygad om att vi kommer att hitta lösningen i Jämtland. Under flyktingkrisen visade jämtarna att de ställer upp, menar Henna Forsberg.

Målsättningen för familjehemsplaceringarna är alltid att barnen någon gång ska kunna återförenas med de biologiska föräldrarna.
