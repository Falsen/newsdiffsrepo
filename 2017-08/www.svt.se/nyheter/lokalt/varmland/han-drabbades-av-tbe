Trodde att han skulle dö efter fästingbettet
Therese Fjellman

Det var kring midsommar som Arne Carlsson märkte att han nog behövde söka sjukhusvård. Han lever med diabetes och mår emellanåt sämre men nu var det någonting annat. Han blev yr och väldigt trött.

– När jag tog det relativt hårt, det var när jag skulle gå ner och bada vid stugan och det bara snurrade, och jag sade till mig själv att det här går inte, berättar Arne när SVT Nyheter Värmland träffar honom.

I mitten av juli hade han blivit så dålig att han hamnade på sjukhuset. Han berättar att han inte visste vad han hette eller var han var. Arne beskriver det som att han var slut i huvudet till hundra procent.

– Jag var så jävla dålig när jag kom till sjukhuset, så jag hade två timmars framförhållning mentalt och tänkte att det är nog slut om två timmar. Det var ingen rolig resa, säger Arne.

Efter en vecka fick han veta att han hade borrelia och antibiotika sattes in, men när det inte gav önskad effekt togs ytterligare prov och han fick veta att han även hade drabbats av TBE.

– Det finns ingen behandling mot det utan det är tiden som läker ut det, säger Arne.

I nära tre veckor blev han kvar på sjukhuset. I början kunde han inte göra något, efter ett tag kunde han ta sig till toaletten från sjukhussängen och med hjälp av sjukgymnaster fick han träna på att gå igen. Nu har han varit hemma i två veckor, han är inte längre yr och i går kunde han för första gången släppa rollatorn.

Har du någon aning om när du kan ha blivit fästingbiten och smittad?

– Nej, inte alls. Jag var inte med på att jag skulle träffa på en fästing. De andra (i familjen, reds anm) har vaccinerat sig men jag har sagt nej.

Ångrar du dig i dag?

– Det var en dum fråga, det var ju ointelligent men jag trodde inte att jag skulle utsättas för det här, säger Arne.
