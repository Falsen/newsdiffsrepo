EPA-fantaster träffades i Forshaga
Maria Dahlqvist

EPA-träffen har arrangerats i Forshaga sedan 2008, med några års uppehåll. En träff där traktorentusiaster från hela länet, och även från grannlänen deltog. I år var det ett 50-tal traktorer som rullade i helgens kortege genom centrala Forshaga.

– Det var ”jättego” stämning. Det är så kul att se stämningen och sammanhållningen som blir mellan de här ungdomarna som kör. Det värmer, säger Linda Olson, ungdomscoach på Forshaga kommun.

Efter kortegen genom centrum fortsätter träffen med diverse tävlingar. Kategorierna är snyggaste epan, risigaste epan, snyggast inredning, bästa ljud, bästa lack, längsta resväg och så vandringspokalen Peoples Choice.

Kvällens publikantal uppskattar ungdomscoachen till runt 400. Och hon menar att en dag för EPA-fantaster är viktig att ha.

– I flera kommuner, så även Forshaga, förekommer klagomål på traktor-åkningen, att det spelas musik och skräpas ned. Jag tror det är viktigt att även den här kulturen uppmärksammas, att man får träffas och ha sitt gemensamma motorintresse.
