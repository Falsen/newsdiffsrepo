Gamla mynt värda mer än vad banken ger
Camilla Gustafsson

– Här har jag några silvermynt som innehåller 80 procent silver, här är 25-öringar som innehåller 60 procent silver, berättar Lena Kulesh som är guld- och mynthandlare och som driver ett eget företag i Karlstad.

Nu när folk tömmer sina gamla myntgömmor har hon bråda dagar.

– Jag blir förvånad över att det finns så mycket mynt kvar, att det fortfarande finns så många silvermynt kvar i Sverige.

Lena Kulesh berättar att alla verkar ha rotat i gamla lådor och rensat garderober efter gamla sparade mynt. Under maj-juni köade folk för att få växla in gamla ogiltiga mynt. Och bland de ogiltiga småpengarna så kanske de äldsta enkronorna och 25-öringarna dyker upp, och det är där själva silverskatten finns.

Mynt som är från 1968 eller äldre har ett silvervärde som gör att mynthandlare, som Lena Kulesh, betalar betydligt mycket mer för dem än vad banken gör.

– Så för en krona från 1968 kan man få 8,50 kr och för en krona från 1942 eller tidigare är värdet 18 kronor styck, säger Lena när hon sorterar mynten som en kund växlat in tidigare under dagen.

– Sverige är ett av få länder i världen som haft silvermynt länge, ända fram till 1968. Det är bara Sverige och USA, berättar Lena Kulesh. Dom flesta slutade med det redan på 1920-talet, fortsätter Lena.

När hon sorterat mynten låter hon de 59 kronorna rinna ner i vågskålen och konstaterar att mynten har ett silvervärde på 592 kronor.

– Då verkar det lite dumt att gå till banken med dom?

– Ja, absolut. Det är ju dålig affär att gå till banken med silvermynt. Silver är alltid silver, man kan alltid få vad silvret är värt, säger Lena Kulesh.
