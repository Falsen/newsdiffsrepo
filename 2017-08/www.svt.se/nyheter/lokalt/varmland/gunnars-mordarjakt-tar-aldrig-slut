Gunnars mördarjakt tar aldrig slut
Jenny Eriksson

Till många trädgårdsägares stora glädje har 2017 varit ett tufft år för mördarsniglarna. Att populationen är mindre än på flera år märks hos den flitige snigeljägaren Gunnar Andersson på Hammarö.

– Jag har plockat 6.500 i år vilket kan jämföras med 12.000 förra året.

På stigen runt Gunnar Anderssons tomt på Hammars udde vistas inga sniglar säkert. Varje kväll tar han en promenad runt tomten, utrustad med knivskarp blick, en gammal oljedunk och en grilltång.

– Det är bra motion och ryggträning och jag träffar alltid en massa trevliga människor, förutom att det gör nytta mot sniglar, säger Gunnar Andersson.

LÄS MER: 2017 – tufft år för mördarsniglarna

Gunnars mördarsnigeljakt har pågått i många år nu. Han för till och med statistik och vid det här laget har han plockat minst 25.000 stycken.

Arten upptäcktes i Sverige i mitten av 70-talet, hos Gunnar Andersson dök de upp 2010.

Man skulle kunna kalla dig för en mördarsnigelmassmördare.

– Ja, kanske fast jag vill inte kalla mig för mördare, reducerare tror jag är bättre. Jag kan aldrig vinna kampen mot dem men jag kan hålla dem nere.

Pratar du med dem?

– Nej! Jag är inte ett dugg sentimental, de ska bara bort. De har inget här att göra, de är ju invasiva och finns inte naturligt i vår fauna, säger Gunnar Andersson.

TV: Se hela inslaget med Gunnar här

På sin tomt odlar Gunnar Andersson och hans fru potatis och grönsaker som är prima snigelmat, men dit är det bara några enstaka exemplar som lyckats ta sig.

– Det är väldigt sällan de kommer så långt. De enda som äter upp grönsakerna för oss är rådjuren och de kan jag inte plocka, säger Gunnar och skrattar.

Hur gör du då när du ska ta dem av daga?

– Jag häller kokande vatten på dem, då dör de ögonblickligen. Sedan begraver jag dem i en myrstack. Jag har ett avtal med myrorna. Om jag ger dem sniglar kommer de inte ner till mig.

Vilket är ditt bästa råd till andra som har mördarsniglar i trädgården?

– Ge aldrig upp! Plocka, plocka, plocka det är det enda som hjälper.
