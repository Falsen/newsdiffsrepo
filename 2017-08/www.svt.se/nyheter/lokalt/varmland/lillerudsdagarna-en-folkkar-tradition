Lillerudsdagarna – en folkkär tradition
Jenny Eriksson

Tilde Linder från Blombacka och Melvin Sastre och Willhelm Kilgren från Säffle tyckte det var spännande att få klappa en tupp.

– Vi har varit med i många år, men aldrig upplevt sådan tillströmning, säger Kjetil Hansen i Västra Svealands rasfjäderfäklubb.

Tillsammans med Värmlands fjäderfäförenining visade de upp ett 50 tal olika fjäderfän av 20 raser. Kjetil Hansen visar upp den tyngsta av dem en svart tupp, sex kilo tung. Genast får han en barnaskara kring sig som vill titta och klappa.

3-åringarna Melvin Sastre och Willhelm Kilgren från Säffle var lite avvaktande och tyckte tuppen var läskigt. Fast på frågan vad de helst ville se för djur under dagen blev svaret något betydligt läskigare:

– Jag vill se tigrar och dinosauriehönor, svarar Melvin Sastre.

– Jag vill se dinosaurier, svarar Willhelm Kilgren.

Många tog chansen att prova hur det är att sitta i sulkyn bakom en ponnytravare. Bröderna Enar och Ture Wikström var nöjda efter sin provtur med tävlingsponnyn Movera som kördes av Hanna Linryd från Färjestads travskola.

– Först blev jag lite rädd, sedan blev det kul, beskriver 7-åriga Enar Wikström.

– Det var kul, men nu vill jag se grisar som badar i lera för det har jag inte gjort på riktigt, säger lillebror Ture Wikström 5 år.

Rune Karlsson, som för dagen kallar sig Gyllenhandske, från Närke-Värmlands Karoliner var ett lite oväntat inslag bland djuren på Lillerud. Med flagga och uniform väckte han viss uppmärksamhet.

– I barnens ögon är jag pirat. Bland de vuxna inte – minst damerna – är jag ett populärt fotoobjekt, säger han glatt.

Vad gör du här idag?

– Jag är här för Försvarsutbildarna och föreställer en vanlig knekt.

För den som föredrar motorfordon framför levande hästkrafter fanns chansen att provsitta en bandvagn. Styrelsen vid Värmlands avdelning i FAK, Frivilliga Automobilkårernas Riksförbund, fanns på plats för att locka folk till MTE, Motor och transportenheter. MTE är en regional resurs och krisberedskapsenhet som bistår med transporter vid behov.

– Vi brukar få lite nya medlemmar. Det finns ett intresse för att göra en insats för samhället, säger Tomas Vistensjö, kårchef för FAK Värmland.

Den 43:e upplagan av Lillerudsdagarna drog 8.000 besökare, en siffra som arrangörerna är supernöjda med.

– Vi är jätte-jättenöjda, det är fler än förra året, säger Lillerudsdagarnas general Kajsa Lander.

En nyhet i år är att att man också blivit ett miljömärkt event.

– Det betyder bland annat att vi använder miljömärkta städprodukter och cyklar och elmopeder på området. Besökarna märker det nog mest för att de får sortera skräpet, säger Kajsa Lander.
