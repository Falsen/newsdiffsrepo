Efter vinsten – nu vill Tidemand vinna WRC
Therese Fjellman

Det är två glada värmlänningar som nu är tillbaka på hemmaplan efter att ha säkrat titeln i WRC2-klassen.

– Det känns otroligt bra. Vi har jobbat hårt för det här under en längre period, och inte bara vi utan hela teamet runt mig, säger Pontus Tidemand.

De har inte hunnit fira på riktigt än eftersom säsongen inte är slut. Totalt återstår det tre tävlingar i serien med duon Tidemand och Andersson behöver bara köra en av de och det kommer ske i Wales i slutet av oktober. Trots att de redan är klara vinnare känner de sig motiverade.

– Det ser jag verkligen fram emot. Då kan vi gå in med en helt annan attityd och bara försöka visa så mycket speed som möjligt och ge allt, säger Jonas Andersson.

Att vinna WRC2 var målet den här säsongen och en av förklaringarna bakom framgångarna kan vara att de trivs ihop.

– Det gäller att bara kunna vara sig själv med den andra personen. Vi spenderar så mycket tid med varandra före, under och efter tävling så personkemin är nog det viktigaste, säger Jonas.

– Han är villig, motiverad, har känsla för det och är duktig på allt runtomkring, säger Pontus när han ska beskriva Jonas som kartläsare.

– Han har hela paketet för att vara en bra kartläsare och det fungerar bra mellan oss.

Förhoppningen är nu att framgången ska ta duon upp i superklassen WRC. Men inget är garanterat än.

–  Det är ju självklart ett steg i rätt riktning men för att ta sig vidare upp till WRC räcker det inte med att vara snabb och ha talang. Man ska ha lite tur, säger Jonas Andersson.

Skulle de ta sig till WRC finns det i alla fall en målsättning.

– Nästa mål är att bli världsmästare i WRC. Men först måste vi ju komma dit och steg två blir väl att etablera sig där. Det är ingen lätt väg men vi har förutsättningarna och vi ska jobba hårt för det, avslutar Pontus Tidemand.
