Sex procent röker under graviditeten – men fler och fler fimpar
SVT/Siren

Sex procent må låta mycket, men jämför man med 1983 års siffror så har det sjunkit en del. Då rökte nästan en tredjedel av de svenska kvinnorna när de skrev in sig vid mödrahälsovården.

Därefter har rökning under graviditeten blivit allt ovanligare i Sverige. Men relativt få av dem som faktiskt använder tobak vid inskrivningen i mödrahälsovården slutar med det under graviditeten, visar siffror från Socialstyrelsen.

– Det finns mycket att tjäna på att sluta röka under graviditeten, säger forskaren Olof Stephansson till nyhetsbyrån Siren.

Enligt Socialstyrelsens senaste sammanställning röker eller snusar 6,3 procent av kvinnorna i graviditetsvecka 8-12. Siffran för kvinnor i slutet av graviditeten är bara två procentenheter lägre.

– De flesta kvinnor har slutat med tobak redan före inskrivningen i mödrahälsovården. Man skulle kunna bli ännu bättre på rökprevention för dem som inte har slutat, men nikotin är också starkt beroendeframkallande, säger Olof Stephansson.

Lokalt kan tobaksvanorna för gravida skilja sig markant åt. I de norrländska länen är det vanligare att gravida kvinnor snusar. Andelen snusande kvinnor vid inskrivning i mödrahälsovården är 11 gånger högre i Jämtland än i Blekinge, där bara 0,5 procent snusar.

– I vissa län snusar man mer men röker också mindre. Man använder tobak i ungefär samma utsträckning, säger Olof Stephansson.

Stockholms län har lägst andel rökande och snusande gravida vid inskrivning, sammanlagt 4,2 procent. Högst andel har Gotland, med nära 10 procent.
