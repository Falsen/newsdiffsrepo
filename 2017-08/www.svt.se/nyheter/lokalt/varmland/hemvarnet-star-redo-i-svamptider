Hemvärnet står redo i svamptider
Maria Haglund

– Varje år brukar det handla om ett tiotal gånger ungefär då polisen hör av sig och vill ha hjälp, säger Jassin Nasr, kompanichef 191 insatskompaniet.

Hemvärnet är Försvarsmaktens viktigaste resurs vid sök av försvunna personer. Personalen står i ständig beredskap att hjälpa till och man har både tjänstehundar och motorcyklar till sin hjälp. Att man går vilse, när man är ute i skog och mark för att plocka svamp eller bär, beror många gånger på dåliga förberedelser anser Jassin Nasr.

– Det gick bra förra året och då går jag ut på samma premisser och plötsligt händer något. Man blir alltid överaskad av situationen.

För att undvika att tappa bort sig i skogen finns det saker att tänka på innan man ger sig ut, enligt Jassin Nasr.

– Ta reda på information om området, ha en karta kanske, sätt dig i situationen mentalt. Allt går kanske inte så som du tänkt.

Skulle olyckan ändå vara framme och man går vilse, finns det strategier även där.

– Titta i terrängen, försök hitta vägar eller stigar och försök använda dem som ledstänger, för att ta sig någonvart. Det gör det lättare att hitta personen.

Förra året sökte Hemvärnets Värmlandsbataljon efter försvunna personer ett tiotal gånger. I de flesta fall hittades den försvunne personen välbehållen.

– Det är riktigt skönt att komma ut och kunna göra en insats. Att det faktiskt gör skillnad för en person, det är oslagbart, säger Jassin Nars.
