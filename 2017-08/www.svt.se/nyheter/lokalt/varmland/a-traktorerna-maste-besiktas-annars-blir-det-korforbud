A-traktorerna måste besiktas – annars blir det körförbud
Louise Uhlin

Det börjar dra sig mot kväll i Forshaga och utanför ishallen står fyra a-traktorer uppradade. Så kommer en femte och en stund senare också en sjätte. För det här gänget är det en av många kvällar när man samlas med sina a-traktorer för att umgås.

– För mig innebär min a-traktor väldigt mycket. Jag kan gå till den när jag mår dåligt och så mår jag bättre, säger Victoria Karlsson.

– Det är förbannat gött! Man känner sig fri. Jag bor ju lite utanför Deje ute i skogen så det är ”gött” att kunna ta sig överallt, säger Patrik Ohlsson.

I dag finns det 21 000 fordon av den typen, dels eporna som registrerats före 1978 och som redan har besiktningskrav. Nu är det alltså a-traktorernas tur. Från och med den 20 maj får alla a-traktorer körförbud tills de har blivit besiktade. Och besiktningen ska ske varannat år.

– Många av de här a-traktorerna har det varit lite så och så med att de uppfyller kraven på att vara just en a-traktor. Det är det man vill komma till rätta med genom att besikta dem nu. Det är ju trafiksäkerhet och miljö som en kontrollbesiktning handlar om, säger Hans Cassepierre, regelinformatör på Transportstyrelsen.

A-traktorerna är inte mer olycksdrabbade än vanliga fordon, men vid poliskontroller är det vanligaste felet att de går fortare än de 30 km/h som är tillåtet.

– Där är det ju en del föräldrar som blivit varse det, som har fått körkorten återkallade för att de tillåtit sina ungdomar att köra en a-traktor som egentligen är en bil, säger Hans Cassepierre på Transportstyrelsen.

Men när ungdomarna i Forshaga vädrar sina åsikter om besiktningskravet så är det inga positiva tongångar.

– För mig spelar det ingen roll, jag fyller 18 nästa år. Men det är tråkigt för den andra. De får ju hålla ordning på vad som behöver bytas och så oftare, säger Victoria Karlsson.

– Det är ”töligt” för det kostar massa pengar, säger Patrik Ohlsson.
