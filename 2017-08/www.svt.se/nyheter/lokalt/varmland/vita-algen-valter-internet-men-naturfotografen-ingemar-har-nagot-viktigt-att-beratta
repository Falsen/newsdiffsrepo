Vita älgen välter internet – men naturfotografen Ingemar har något viktigt att berätta
Philip Rudolfsson

SVT Nyheter rapporterade i söndags om den vita älgen som majestätiskt och tämligen obrytt tar sig ett dopp vid ett dike nära vägen. Men älgen har i flera år varit känd för sitt tama beteende. En som följt den vita älgen en längre tid är naturfotografen Ingemar Pettersson, redan 2015 började han se att det skulle gå åt skogen. Han menar att allt från vanliga turister till det som ska föreställa proffsfotografer beter sig olämpligt i jakten på den perfekta bilden.

– De senaste åren har fotografer följt den hela tiden, då tappar den skyggheten ännu mer. Det görs många regelrätta övertramp. Om den går och lägger sig går fotografer dit och skrämmer den för att få den i en annan miljö. Respekten för det vilda har helt försvunnit, säger han.

När rapporteringen ökar och bilder delas blir det ännu fler som vill fånga sitt magiska ögonblick med skogens konung:

– I torsdags jagade 20 personer älgen som om det vore en hemvärnsövning. Jag blev helt häpen. Och det som är lite farligt är att ingen som kan skilja en korrekt tagen bild på en där fotografen har gjort rejäla övertramp i naturen, förklarar han.

Hur reagerar älgen?

– Det blir naturligtvis en stress för den. Den vänjer sig mer och mer vid människor. Och nu när brunsten kommer skruvar den även upp humöret, säger han.

Den vita älgtjuren har redan sedan födseln fått vänja sig vid att ha människor nära inpå efter det att dennes mamma dog och man högg ner träd för att mata den för att den skulle klara sin första vinter. Men trots att Ingemar beskriver den som en ”kärvänlig travhäst” är det också ett vilt djur. I fjol blev en fotograf utsatt för en attack av den väldiga tjuren och undkom med en hårsmån.

– Det är en gigantiskt älgtjur egentligen, den gången man blir stångad eller sparkad på är det kört, säger han.
