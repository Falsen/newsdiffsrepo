Så blir framtiden för Mariebergsskogens djur
Emma Schmidt

Från och med den 1 september möts besökarna av en skylt ”Ursäkta röran, vi bygger om”. Den 1 december öppnar Lillskogen igen.

– Då kommer man att mötas av ungefär detsamma som det man mötts av de senaste 15 åren men i uppfräschat skick, bättre arbetsmiljö för personal och djur och bättre tillgänglighet för alla besökare, säger Mariebergsskogens vd Anna Lööf Falkman.

Förra hösten meddelade Lillerudsgymnasiet att man beslutat att flytta alla djuren från Mariebergsskogen.

Reaktionerna blev många och kraftiga.

– Djuren betyder jättemycket. Att se ett djur kan ge värme, tröst och glädje. Det är läkande, lärande och lekande, säger Anna Lööf Falkman.

Idag presenterade hon och hennes kollegor hur framtiden för Lillskogen kommer att se ut. Och de som oroat sig över att djuren försvinner kan vara lugna. Det kommer att finnas gott om djur här även i fortsättningen. Getter, får, kor, grisar, höns, ankor, kaniner och häst.

– Det blir svenska lantgårdsraser. Det passar bra i miljön och med arbetet med lärande och bevarande, säger Anna Lööf Falkman.

Djuren kommer att skötas av djurskötare som man nu påbörjar rekryteringen av. Dessutom har man anställt Pia Karlsson som museibonde. Idag presenterade hon det första djuret som kommer att flytta in i Lillskogen, Mellerudskaninen Estrella, som kommer att bo ihop med sina systrar Luna och Sol.

– Det kommer att finnas olika raser av arterna i Lillskogen, säger Pia Karlsson.

Även hon pratar om vikten av att ge besökarna möjlighet att få träffa djur.

– Många mår bra av att vara tillsammans med djur, se djur och kanske klappa dem. Det är inte självklart att ha möjlighet att träffa djur, säger hon

Nu påbörjas renoveringsarbetet för att kunna vara klart den 1 december.

– Det ska byggas nån ny hage, målas staket, sättas upp plexiglas så att barnen lättare kan se in och djuren lättare se ut, säger Benny Karlsson, förman.
