Tobias Henriksson sprider värmländskt ljus över Guldpalmen
Bengt Hedin

Tobias Henriksson, som gjorde sin praktik på SVT i Karlstad, säger att han är glad och stolt men inte så överraskad.

– Men det är stort. Guldpalmen är ju det största man kan vinna.

Han beskriver att ljussättningen av en film givetvis är viktig, men är en del i ett stort lagarbete.

– Alla har sin lilla roll och det är så många inblandade i en filminspelning. Det här är ett pris till Ruben Östlund och hela teamet, säger han.

Själva ljussättningen syns mest när den är dåligt utförd, enligt Tobias Henriksson.

– Ljussättning kan verkligen stjälpa en film.

I går fick Ruben Östlund ta emot Guldpalmen i Cannes.

Men Tobias Henriksson var inte med i Frankrike.

Han är istället i Köping för en ny filminspelning av Filip Hammars och Fredrik Wikingssons film Tårtgeneralen, med Mikael Persbrandt i huvudrollen.

The Square var den tredje filmen som Tobias Henriksson gjort tillsammans med Ruben Östlund. Tidigare filmer är De ofrivilliga och Turist.
