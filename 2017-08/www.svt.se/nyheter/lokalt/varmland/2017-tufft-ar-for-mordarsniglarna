2017 – tufft år för mördarsniglarna
Jenny Eriksson

Den spanska skogssnigeln, eller mördarsnigeln som den ofta kallas, har haft ett tufft år – till många trädgårdsägares stora glädje.

– Det är betydligt färre sniglar i år än förra året, säger Ted von Proschwitz, Biolog vid Göteborgs Naturhistoriska museum och expert på sniglar.

TV: Gunnars mördarjakt tar aldrig slut

Mördarsniglar övervintrar som ungdjur och när de vaknar till av vårsolen i maj är väderläget avgörande för hur de klarar sig.

– Det som är viktigt och som brukar styra om det blir ett snigelår är hur det regnar i maj. I år var det torrt och det gjorde att många dog.

Mördarsniglarna har främst fått sitt öknamn för att de är kannibaler. Att de dessutom är de hermafroditer, alltså tvekönade och kan lägga 400 ägg, gör dem till riktiga överlevare.

– De söker en partner, men hittar de ingen kan de befrukta sina egna ägg. Det betyder ju att en enda snigel på en ny plats kan skapa en ny stor population.

2015 gick till historien som det värsta mördarsnigelåret sedan arten kom till Sverige vid mitten av 1970-talet.

– Då hörde jag om folk som plockade mellan 1000 och 2000 stycken varje dag i sin trädgård, säger Ted von Proschwitz.

Att de är färre i år ger dock inga garantier för att populationen skulle vara mindre nästa år.

– Det vet vi inte. Vi får vänta till maj nästa år med den prognosen tyvärr.

Ted von Proschwitz har några tips för att få färre sniglar på tomten.

– Ut och titta på kvällen med ficklampa se var de håller till och sätt in åtgärder direkt. Grunden är att man dödar sniglarna genom att halshugga dem, sätt ett snitt en halv centimeter från framändan och snigeln är död.

Att bli kvitt dem helt verkar dock vara en omöjlighet.

– Det kommer vi inte att bli. Vi får lära oss att leva med dem och hantera dem med de metoder som finns.

Ett problem i trädgården för många alltså. Och bidrar till ekosystemet verkar de inte heller göra.

– Nej, invassivarter gör sällan det. Den ställer till saker i den inhemska faunan genom att den konkurrerar ut och stör i ekosystemen. Så den är problematisk på många sätt.
