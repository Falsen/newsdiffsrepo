Misstänktes för mord på bebis i Sunne – får 160.000 i skadestånd
Simon Strinnholm

Mannen misstänktes för att tillsammans med bebisens mamma ha bragt barnet om livet, men den 4 oktober i fjol lades ärendet ner utan att det gick till åtal. Åklagaren kunde inte bevisa vem av dem som begått brottet – de båda skyllde på varandra – så de fick släppas på fri fot.

LÄS MER: Polis utreder bebis död – brott misstänks

Tidigare i år beslutade JK att ge mamman 160.000 kronor i skadestånd för den tid hon satt frihetsberövad och samma summa har nu beslutats kring mannens ersättningsbegäran.

I sitt beslut skriver JK bland annat att då mannen suttit misstänkt ”för allvarlig brottslighet bör emellertid ersättningen bestämmas till ett högre belopp än det som normalt lämnas vid frihetsberövanden av motsvarande längd”.

LÄS MER: Misstänkta för bebismord försatta på fri fot

Det var i mitten av juni som den knappt sex månader gamla bebisen kom in till Centralsjukhuset i Karlstad med svåra skallskador. Flickan avled på sjukhuset och det dröjde inte länge innan läkare kontaktade polis om skadorna.

Kort därefter greps och anhölls flickans mamma och senare i juni även flickans pappa – båda två misstänkta för mord.

Under utredningen skyllde de båda på varandra och i slutändan försattes de på fri fot när åklagaren inte kunde bevisa vem av dem som begått brottet.
