Tredje raka guldet för Skoog
Rino Rotevatn

Det var ärkerivalen Erika Kinsey som tog täten i höjdhoppstävlingarna i Helsingborg under söndagseftermiddagen. Sofie Skoog hade då rivit första försöket på 1.79 och det skulle dröja ända upp till 1.87 innan Skoog tog över tävlingen.

– Jag höll på att sätta mig i skiten, sade hon i segerintervjun direkt efter tävlingarna.

Erika Kinsey rev sitt första försök på 1.87 medan Sofie Skoog klarade höjden. Då valde Kinsey att spara sina två återstående hopp till 1.89. Hon rev dock ut sig.

– Det var nervöst. Kroppen har känts bra men det gick ändå inte bra vare sig hemma på Karlstads GP eller under VM i London, säger Sofie Skoog.

Sofie Skoog klarade inte heller1.89 men vann ändå tävlingen eftersom hon var den enda som klarade 1.87.

– Det var kämpigt i dag. Vi kom in i spöregn, sedan blev det sol och blåst. Vi hade allt utom snö. Jag är extra glad över segern när det var som i dag.
