Götist tog SM-guld i slägga
Rino Rotevatn

Oscar Vestlund hade ett favorittryck på sig när han tog plats i släggovalen i helsingborg under lördagen. Han har varit rankad Sverigeetta ända sedan säsongen startade.

– Lite press kände jag. Inte minst eftersom jag haft en liten formdipp senaste veckan, säger Oscar Vestlund.

Men Oscar Vestlund var aldrig riktigt hotad även om han kände konkurrenterna nafsa i bakhasorna efter första kastet.

– Jag kastade 70.06 i första och visste att Mattias Lindberg kastat 69.90 för bara några dagar sedan, så säker var jag inte.

Redan i andra kastomgången kom dock segerkastet där Oscar Vestlund drämde till med 71.32. Ett kast som i slutändan gav över två meters marginal till tvåan.

– Det känns bra att ha kunnat försvara guldet, säger Oscar Vestlund som blev svensk mästare även i fjol.

Närmast på agendan står nu Finnkampen för den värmländske släggkastaren.

– Sedan blir det grundträning inför nästa års tävlande.
