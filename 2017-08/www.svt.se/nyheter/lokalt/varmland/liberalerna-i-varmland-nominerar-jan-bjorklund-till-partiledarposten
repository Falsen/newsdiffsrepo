Liberalerna i Värmland nominerar Jan Björklund till partiledarposten
Emma Schmidt

– Många är tveksamma till om vår gamla politik kan överleva, om vårt parti kan överleva med den. Liberalerna behöver en stark socialliberal politik och det står Birgitta Ohlsson för. Hon vågar konfrontera besvärliga frågor, hon vågar ta beslut som visar på vad liberalism är för något, säger Kjell Åke Holdar (L) förbundsordförande i Värmland.

Men trots det har en majoritet av kommunföreningarna förordat Jan Björklund, som under de senaste tio åren varit Liberalernas partiledare.

– De tyngsta argumenten är att han är trygg, han har visat stor kompetens, han har varit en väldigt bra politiker under allianssåren och framförallt lyft det här med skolfrågorna, säger Kjell Åke Holdar (L).

Splittrat i Värmland

Frågan har delat Liberalerna i Värmland, men enligt förbundsordföranden är det inte en generationsfråga.

– Jag trodde själv att det handlade om gammal och ung, men så är det inte. Det är tydligt att både gammal och ung vill se en förnyelse av partiet och därför förordar Birgitta Ohlsson, säger han.

LÄS MER: Luf i Värmland vill ha Birgitta Ohlsson

Liberalernas ungdomsförbund däremot har under flera månader varit tydliga med att de vill se Birgitta Ohlsson som partiledare. De lyfter fram hennes arbete för frihet jämlikhet och mänskliga rättigheter, samt att partiet behöver förnyelse.

– Vi vet att ungdomsförbundet vill det, men det förhindrar inte oss att ta ställning för Jan Björklund, som majoriteten av våra medlemmar vill, säger Kjell Åke Holdar (L).

LÄS MER: L i Värmland avvaktar i partiledarfrågan

Vem det blir beslutas av landsmötet i mitten av november.

– Jag ser ett tydligt mandat för Jan Björklund, men det är landsmötet som beslutar och där har varje person som representerar sitt förbund rätt att rösta på den de vill.
