SD lämnade över namnunderskrifter mot moské
Louise Uhlin

Det var kommundirektör Ulf Nyqvist som under måndagsförmiddagen tog emot kassen med namnunderskrifterna.

– Vi tar emot dem nu och sedan kommer de att registreras på vanligt sätt, förklarade han.

Kommunfullmäktige sa i mitten av juni ja till den nya detaljplan som innebär att Islamiska kulturföreningen i Karlstad får lov att bygga en moské i den gamla rondellen på Rud. Men Sverigedemokraterna har sedan i slutet av februari samlat in namnunderskrifter där man begär en folkomröstning i frågan.

LÄS MER: Ja till moské på Rud

När beslutet togs i fullmäktige hade man samlat in 5.800 namnunderskrifter. Under måndagen lämnade man in nästan 8.500. vilket är mer än de 10% av den röstberättigade befolkningen som krävs för att fullmäktige ska ta upp frågan på nytt.

Men för att få till en folkomröstning behöver Sverigedemokraterna få med sig flera partier. I nuläget har de fyra mandat i fullmäktige och det krävs att 21 ledamöter av 61 säger ja.

– Chanserna finns ju. Moderaterna, Kristdemokraterna och Liberalerna röstade ju emot förslaget i kommunfullmäktige och får vi dem med oss så har vi ju den tredjedel som krävs för att kunna genomföra en folkomröstning, säger Ljubica Jasic Modin, gruppledare för Sverigedemokraterna i Karlstad.

Kommunalråden Per-Samuel Nisser (M) och Erik Nilsson (KD) har tidigare sagt till SVT Nyheter Värmland att han inte ställer sig bakom Sverigedemorkaternas krav på folkomröstning.
