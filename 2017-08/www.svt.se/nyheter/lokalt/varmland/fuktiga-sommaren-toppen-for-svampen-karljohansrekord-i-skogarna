Fuktiga sommaren toppen för svampen – karljohanrekord i skogarna
Johan Forssblad

– Så mycket karljohan har det inte varit på många år. Under fredag-lördag-söndag fick vi in drygt sex ton svamp, hälften var karljohan, säger Ola Hultman på Wermlands skogsförråd i Kil.

Och med god tillgång på karljohansvamp kommer också högre kvalitetskrav.

– Man tror gärna att heter det karljohan så är det pengar, det stämmer inte riktigt. Man glömmer lätt att det är livsmedel, säger Ola Hultman.

– En klassisk karljohan är liten, rund och bullig. Knallhård, vit under och maskfri. Det är guld i Europa nu.

Karljohansvampen går nu från den värmländska skogen, förbi uppköparen och sedan ut till Europas finsmakare.

Ett bra svampställe kan ge god utdelning av söndagspromenaden, även om kilopriset för just karljohan sjunkit från första dagarnas 130 kronor kilot till dagens 75 kronor. Och så finns det ju andra välsmakande svamparter ute i skogen.

– Det vi håller på med nu ska till London, säger Ola Hultman.

– Det är stressigt nu som tusan. Men det mesta stannar i Skandinavien, Stockholm, Göteborg, Oslo och Köpenhamn.
