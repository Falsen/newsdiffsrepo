Inspireras av det värmländska landskapet
Gustav Jakobsson

– Det känslomässiga bränslet till utställningen är kollisionen mellan den paradisiska miljön jag lever i och vetskapen vad som sker i den ”stora världen”, säger JH Engström.

Den 8 september öppnar utställningen Crash på Värmlands museeum och för första gången innehåller hans utställning installationer med rörliga bilder bland annat skapade med det gamla filmformatet 8 mm.

– Det är inte ett rationellt val att använda film, Det är ett känslomässigt beslut. Men formatet är mycket vackert men inte direkt gratis.

– I sommar har jag filmat sekvenser där jag med min hand målat ord på väggen i ladan. Filmen kommer att visas under utställningen i Karlstad. Orden finns på engelska, franska och svenska. De är ju mina språk, konstaterar JH Engström.

Erfarenheterna från JH Engströms egen barndom i Hagfors går idag igen i hans konstnärsskap. Det handlar bland annat om familjens diabildsvisningar och han skulle vilja skapa mera från Hagfors.

– Jag är uppväxt där och det finns något som berör mig där. Då var stan blomstrande med mycket framtidstro. Idag är det väl inte samma optimism längre. Men jag skulle vilja återvända och skildra min barndoms miljö.

Hittills har han ställt ut på många platser och det har också blivit  femton fotoböcker, men nu väntar utställningar både på Värmlands museum i Karlstad och i Helsingfors.

– I augusti 2018 ska jag ställa ut i Helsingfors. Det är på Finnish Museum of Photography. Jag ska redovisa allt jag gjort och ska ha en utställningsyta på 700 kvadratmeter, så jag har att göra det här året. Men om några veckor är det Värmlands museum.
