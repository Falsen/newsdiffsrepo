Missing people fyller fem år i Värmland
Gustav Jakobsson

Den 27 augusti 2012 satte sig några personer ner och diskuterade. Det de pratade om var Missing people. Ingen av dem hade någon direkt erfarenhet från liknande situationer men det var ändå då Missing people Värmland drog igång.

– Vi kunde ingenting om hur man startar en förening. Vi tänkte att vi måste ha folk som kan men det behövdes inte, säger Carin Kvarforth, som ju lyckades ändå och hon är är glad att de kunde starta upp trots allt.

Missing people hade lagt ut en fråga på sin hemsida om det fanns möjlighet att starta verksamheten i de län där det ännu inte fanns, ett av de  länen var alltså Värmland.

– Vi var två stycken som hade kontakt. Vi kände inte varandra men vi kände att vi måste göra något för Värmland, säger Carin.

Någon statistik över hur många medlemmar som betalar avgift finns inte men däremot är det idag 1840 personer registrerade i Missing people Värmlands skallgångsregister, målet är att komma upp i 2000. Utöver det finns även 260 fordonsförare, som hjälper till med exempelvis fyrhjulingar, registrerade.

Hur viktiga är ni?

– Frågar du de anhöriga är det ovärderligt. Frågar du polisen säger de kanske inte samma ord, men de tycker att vi är väldigt viktiga, säger Carin.

– Vi har bra samarbete med polisen och får stora tack. När polisens resurser inte räcker finns vi med andra resurser.

När det är dags för insatser loggar alla sökarna in på en app i telefonen som visar en karta för att man ska kunna se vart man sökt. Under åren har arbetet med sökandet utvecklats.

– Alla kontakter vi fått, till exempel Sjöräddningssällskapet, det är guld värt. Har vi någon som är försvunnen på Vänern kan vi ju samarbeta för de kan ju vatten.

I år har de haft elva ärenden hos sig och av de har tre lett till sökningar. Men ibland krävs det att de är ute och söker mer än en gång efter personer.

I morgon väntar alltså femårskalas med tårta på schemat. Carin Kvarforth är glad att hon varit med under årens gång.

– När man hör på radion att någon är försvunnen, speciellt barn, känner jag bara att man vill hjälpa till där, säger hon.
