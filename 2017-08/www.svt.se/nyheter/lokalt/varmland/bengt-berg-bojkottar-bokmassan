Bengt Berg bojkottar Bokmässan
Louise Uhlin

I över 25 år har Bengt Berg och hans Heidruns förlag rest till Göteborg för att delta i Bokmässan. Det har kostat mycket, men han och hustrun Gun-Britt Karlsson har ändå resonerat att det är värt alla tusenlappar.

– Vi har sett det som en positiv upplevelse att få kontakt med alla möjliga som håller på med kultur och litteratur. Det har varit som julafton för bokbranschen, förklarar han.

LÄS MER: 150 författare bojkottar Bokmässan

Men i år har han alltså tagit beslutet att bojkotta bokmässan och kommer att göra det så länge Nya Tider får tillstånd att ställa ut. Och kritiken han har mot arrangören är skarp.

– Lusten försvinner när det blir på det här sättet att ett stinkbomb kan förpesta luften. Jag tycker att det är väldigt synd att Bokmässan, som är en kommersiell och fristående aktör, inte kan ha civilkurage nog att säga nej.

LÄS MER: Bokmässan: Nya Tider välkomna tillbaka

Men vi lever i ett land med tryck- och yttrandefrihet, vad är det som gör att du anser att Nya Tider inte ska få vara där?

– Jag tycker inte att det är skäl nog att luta sig mot tryck- och yttrandefriheten. Bokmässan är en kommersiell marknad där alla ändå inte har möjlighet att visa sina publikationer för att de inte har råd. Det här triggar också igång en medgångsvind för de bruna krafterna med Nordiska motståndsrörelsen som demonstrerar i yttrandefrihetens namn och det finns ju grupper som känner sig direkt hotade av dem. Det såg vi ju i Almedalen, att folk drar sig tillbaka för att de är där. För vissa blir de ett reellt hot.

Vad tror du att bojkotten kommer leda till?

– Jag tror att den kommer ha effekt i framtiden och jag hoppas på det. Jag kan tänka mig att även de stora förlagen kommer att protestera. Om någon börjar så brukar det bli effekt, säger Bengt Berg.
