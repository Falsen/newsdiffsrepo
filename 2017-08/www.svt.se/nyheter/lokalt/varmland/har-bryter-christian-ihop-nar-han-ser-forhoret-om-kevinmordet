Här bryter Christian ihop när han ser förhöret om Kevinmordet
Marit Sundberg

Fyraårige Kevin hittades död på en lastpall en bit ute i vattnet i Kyrkviken i Arvika i augusti 1998. Enligt den rättsmedicinska undersökningen hade han strypts till döds och händelsen utreddes som mord. Bröderna Robin, 5, och Christian, 7, blev ganska snabbt misstänkta.

I dag är familjen kritisk till hur polisen hanterat utredningen, enligt Dokument inifrån som har granskat fallet.

LÄS MER: Bröderna tvivlar på att de dödat Kevin – minns inte händelsen

Under mordkvällen gästades familjen av en annan familj, vars tioårige pojke gav pojkarna alibi. Efter 14 förhör stod familjen fast vid att pojkarna inte lämnade gården.

Polisen frågade ändå pojkarnas styvmamma Eva om Christian var blöt när han kom in efter lekstunden. Först mindes hon inga blöta kläder, men efter en stund sade hon att hon såg händelsen framför sig som i en dimma. Till slut blev hon övertygad om att Christian hade blöta byxor.

I en intervju med Dokument inifrån hävdar Eva nu att hon var sönderstressad när hon lämnade uppgifterna.

– Det är knäppt. Jag mådde inte bra, säger hon.

Pappa Weine bröt samman när han förstod att polisen misstänkte barnen för mord. Han lades in på psyket de sista fyra veckorna av utredningen.

– Det var mycket fosterställning på psyket. Jag fick inte träffa barnen, jag fick inte träffa familjen mer eller mindre. Det var riktigt jobbigt.

Enligt journalen hindrade polisen honom från att träffa barnen. Läkaren skrev att han gav ett avskärmat intryck och stirrade tomt framför sig.

En natt när han hade fått narkotikaklassade sömnmedel tyckte han sig minnas att Christian på mordkvällen kom in och ritade en teckning, som ska ha föreställt Kevin vid flytbryggan. Weine skrev och ritade sina nya minnesbilder i en anteckningsbok som han gav till polisen.

LÄS MER: Poliserna fortfarande osäkra på vad som hände Kevin

I efterhand har polisen använt uppgifterna från Eva och Weine som ett argument för att bröderna var vid vattnet när Kevin dog – samtidigt som man har struntat i tioåringens alibi.

– Vi har fasats in i en bubbla sedan den där lördagen vi åkte in till polisen. De har styrt in oss på fel spår. Ett svart hål som vi aldrig kom ur sedan, säger Weine.

Det sista förhöret med den då sjuårige Christian varade i nästan fem timmar. När Christian frågades ut om skadorna på Kevin, sade han att han inte längre orkade. Polisen skickade ut mamman ur rummet. Lite senare krävde polisen att Christian skulle sluta ett avtal med polisen om att berätta en sak som han tänkte på om han i utbyte fick viska en sak till sin mamma. När mamman kom in stängdes kameran av, men ljudet var fortfarande på.

– Jag orkar inte prata mer, sade Christian flera gånger och utstötte ett klagande ljud.

När Christian 18 år senare ser förhöret bryter han ihop och gråter.

– Jag har aldrig någonsin på något vis förstått att det är så här de har betett sig, säger mamma Annika om polisen.

– Det är en komedi, en mardröm. Det är sjukt alltihopa, säger Weine.

Dokument inifrån har kontaktat förundersökningsledare Rolf Sandberg för att fråga om brister i utredningen, men han har avböjt.

Den tredje delen av Dokument inifråns granskning av Kevinfallet sänds klockan 20 på SVT1 i kväll. Se de två första delarna på SVT Play.

LÄS MER: Utredningsledare ifrågasätter brödernas alibi

LÄS MER: Efter Kevinkritiken – nu svarar filmaren
