Historiskt klubbslag om regionkommun i länet
Niclas Brunell

– För värmlänningen innebär det att vi får en tydligare demokratisk organisation. Det blir ett regionfullmäktige som kommer att ha ett samlat ansvar för länets frågor, säger landstingsstyrelsens ordförande Fredrik Larsson (M).

Det var en samling, kanske något av stunden tagna och förväntansfulla, ledamöter som samlades i sessionssalen i bibliotekshuset när det historiska beslutet togs idag. Från talarstolen avlöste bifallen varandra från samtliga partier.

Frågan om en regionkommun har varit högaktuell ända sedan regeringen drog tillbaka förslaget att bilda storregioner i november förra året. Den nya regionkommunen kommer att ha hand om hälso- och sjukvård, tandvård och regionala utvecklingsfrågor. Idag är det ansvaret delat mellan landstinget och Region Värmland. Dagens beslut innebär också att Värmland får ett direktvalt regionfullmäktige. Nu inleds det drygt årslånga arbetet med att få den nya organisationen på plats.

– Nu måste vi jobba för att de här två organisationerna ska bli en ny organisation, säger Fredrik Larsson (M).

För regionrådet Tomas Riste (S) väckte beslutet mer blandade känslor. Han är idag ytterst ansvarig för Region Värmland och dagens beslut innebär att hans organisation ska stöpas om.

– Det är lite kluvet. Jag hade hellre sett storregioner men jag tror att det är viktigt att vi ser det här som en nystart och inte att utvecklingsuppdraget läggs ihop med landstingets verksamhet utan ser till helheten.

Region Värmland bildades 2001 och har idag närmare 300 medarbetare:

– Jag har upplevt en organisation som vuxit och har ett starkt nationellt renommé inom utveckling och innovation. Det finns 300 medarbetare som jag verkligen vill ska passa in i den nya organisationen, säger Tomas Riste (S).

Förslaget har varit ute på remiss och samtliga värmländska kommuner har ställt sig bakom förslaget. En farhåga från kommunerna har varit att det kommunal inflytandet över regionala frågor skulle minska.

– Det är klart att det är en jättestor utmaning att hitta former för att samverka mellan regionkommunen och länets 16 kommuner men också med näringsliv, myndigheter och universitet. Det är en viktig del att hitta formerna för det , säger Fredrik Larsson (M).

Det finns idag 13 regionkommuner i Sverige. Sju landsting, varav Värmland är ett, har ännu inte genomfört förändringen. Dagens beslut innebär att landstinget nu kommer att skicka in en ansökan till regeringen om att bilda regionkommunen. Den nya organisationen kan då träda kraft 1 januari 2019.

Redan i valet nästa år ska värmlänningarna kunna rösta om vilka politiker som ska företräda partierna i regionkommunen.
