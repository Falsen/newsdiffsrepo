Fynd i Kevin-utredningen analyserades aldrig
Simon Strinnholm

Efter SVT:s och DN:s granskning av Kevin-fallet i våras öppnade chefsåklagare Niclas Wargren vid åklagarkammaren i Karlstad öppnat utredningen kring dödsfallet på nytt. Under torsdagen framkom uppgifter från Aftonbladet om att vissa fynd som skickades in till dåvarande SKL, Statens kriminaltekniska laboratorium – nuvarande Nationellt forensiskt centrum (NFC) – aldrig analyserades.

LÄS MER: Bröderna talar ut om Kevinfallet

– Det stämmer. Men det behöver inte vara anmärkningsvärt utan tvärt om. Är man färdig med en utredning så ska man avbeställa undersökningar för att inte belasta SKL eller NFC i onödan. Vi kan se att det har gjorts i det här fallet men vi vet inte vilka undersökningar det rör, säger Niclas Wargren till SVT Nyheter på torsdagen.

Enligt Aftonbladet avbeställdes analyserna efter att bröderna pekats ut som skyldiga.

– Ur mitt perspektiv just nu så är inte det här så viktigt. Frågan nu handlar om att försöka göra en så bra utredning som möjligt utifrån de förutsättningar vi har nu. Det innebär också att göra analyser av det material vi har tillgång till nu, oavsett om det har gjorts tidigare eller inte. Så i sak är det riktigt att man har gjort avbeställningar av analyser men det behöver inte vara anmärkningsvärt, säger Niclas Wargren.

LÄS MER: Inget fel när uppgifter i Kevin-fallet lämnades ut

Kan det vara så att ni nu hittar nytt material?

– Det här var något som jag inte hade räknat med, att vi skulle ha tillgång till beslag från den tidigare utredningen eller att det ens skulle finnas kvar så det är en positiv överraskning. Det innebär att det finns saker att göra som vi nu bör göra. Sen vill jag inte uttala mig om förhoppningar kring vad vi kan finna utan jag konstaterar bara att det finns saker som bör göras.

Utredningen, som sköts av polisen i Örebro, fortsätter nu under hösten.

– Nu kommer vi träffa NFC för att diskutera de här sakerna och vi har löpande möten med utredningsgruppen. Det är hela tiden ett arbete som pågår. Men något beslut i frågan kommer inte kunna lämnas förrän tidigast i slutet av hösten, säger Niclas Wargren.
