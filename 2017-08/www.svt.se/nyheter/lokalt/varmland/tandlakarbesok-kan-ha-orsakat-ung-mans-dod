Tandläkarbesök kan ha orsakat ung mans död
Maria Dahlqvist

Den 20-årige sonen, som anmälan rör, hade ett medfött hjärtfel och har tidigare vid varje tandläkarbesök fått penicillin. Enligt mammans anmälan hade hjärtläkare påpekat att detta skulle ske vid varje tandläkarbesök och det ska ha varit inskrivet i tandläkarjournalen.

Vid detta tillfälle fick han dock ingen penicillin. Enligt mammans anmälan hade han frågat efter penicillin men fått svaret att man slutat att ge detta.

Drygt två veckor efter tandläkarbesöket insjuknade den unge mannen i blodförgiftning och hjärnhinneinflammation.

Efter att ha vårdats i Uppsala under två veckors tid tillstötte komplikationer och den unge mannen dog. Enligt anmälan visade obduktionen att bakterier satt sig på hjärtklaffen och sedan spridit sig i hela kroppen.

Mamman misstänker att sonen fått bakterier i blodet i samband med undersökningen hos tandläkaren och har anmält folktandvården i kommunen där det inträffade till IVO för granskning.

Annika Wessmark är tandläkare och jobbar på patientsäkerhetscentrum för Folktandvården i Värmland. Hon reagerar starkt på anmälan.

– Det känns ju fruktansvärt om det är så att en ung människa dör till följd av en vanlig tandskrapning.

Att en bakterie från en tandskrapning kan sprida sig och leda till att någon avlider tycker Annika Wessmark också låter väldigt allvarligt. Hon berättar också att hon inte känner till detaljerna kring just detta tandläkarbesök eller om det brustit i några rutiner – men att hon gärna ser att händelsen utreds.

– Vi har riktlinjer att följa, berättar hon.

Gällande utdelning av penicillin säger Annika Wessmark att det inte är stopp men att man ger mer sällan.

– Vi har fått restriktioner gällande utdelning av penicillin, bland annat på grund av att fler blir antibiotikaresistenta men något totalstopp är det inte. Om patienten brukar få penicillin och vi är det minsta osäkra så brukar vi göra en koll med en läkare om vad som är rekommenderat kring just den patienten.

Händelsen ligger nu alltså som ett ärende hos Inspektionen för vård och omsorg och det är först när granskningen är klar som man kan få veta om något fel har begåtts i samband med tandläkarbesöket.

– Jag känner med alla inblandade, både föräldrar till pojken och personalen på den anmälda mottagningen. Vi som valt att arbeta inom omsorgssektorn vill ju hjälpa – inte skada.
