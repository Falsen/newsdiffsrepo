I Torsby minskar befolkningen mest i landet
Bengt Hedin

Trots att Torsby minskar invånarantalet kraftigt fortsätter kommunen att planera för nya bostäder. Ett 60-tal nya lägenheter ska stå klara inom något år.

– Behovet finns, vi har en urbanisering i Sverige, vi har den i Värmland men också internt i Torsby kommun, säger Håkan Laack, vd för kommunala Torsbybostäder.

Han säger att trots de dystra befolkningssiffrorna ökar antalet invånare i tätorten Torsby. Samtidigt står 1.360 personer i kö för en bostad i Torsby.

– Man flyttar från de perifiera delarna av kommunen in till samhället, säger han.

Statistiska centralbyråns befolkningssiffror nyligen visade att Torsby minskade invånarantalet med 212 invånare första halvåret i år. Orsaken enligt Håkan Laack är att många av de asylsökande som varit placerade i Torsby lämnat kommunen när de fått uppehållstillstånd.

Samma teori har Johan Bonander, kyrkoherde i Fryksände pastorat.

– Alla anläggningsboenden i kommunen har ju lagts ner samtidigt som de som fått uppehållstillstånd inte längre bor kvar, säger han.

Samtidigt som tätorten Torsby ökar invånarantalet avfolkas de mindre orterna. En trend som pågått i många år.

– Men vi har en stark framtidstro, säger Roger Eriksson, som bor i Östmark.

Han vill inte alls se Östmark som ett exempel på landsbygdens kris. I Östmark finns skola, förskola, butik, bensinmack och ett rikt föreningsliv. Nu pågår också arbetet med att bygga ut fibernätet till orten.

– Dessutom har vi ju fått en pizzeria så nu kan vi stoltsera med det, säger Roger Eriksson.

Det är i det legerdariska Elviscaféet i Östmark som en pizzeria nu flyttat in.

– I en liten by klarar sig inte bara ett café, så jag gav ett förslag om att vi också ska köra med pizza här och nu fungerar det jättebra, säger Resat Cosar som driver pizzerian tillsammans med sonen, som också har ett gatukök i Torsby.

– Jättebra, jag tycker om Torsby, det är ett bra samhälle, säger han.

Några dagsaktuella befolkningssiffror för Östmark finns inte, men den långsiktiga trenden har varit att antalet invånare långsamt minskat. Och byn har förlorat sin status som tätort då det bor färre än 200 invånare här.

– Östmark är en metropol i alla fall, säger Roger Eriksson.

Hur stor du Östmark ser ut om 20 år?

– Förhoppningsvis är det en blomstrande oas och så har vi fått ännu fler att flytta hit.
