Carlstad United utslaget ur Svenska cupen
Gustav Jakobsson

Division 1-laget Carlstad United ställdes mot ett av de tuffast möjliga motstånden i Svenska cupens andra omgång. Sirius, som ligger fyra i Allsvenskan, gästade under kvällen Tingvalla IP.

Trots skillnaderna var Carlstad länge med i matchen. I 18:e matchminuten tog bortalaget ledningen med 1-0. Men bara drygt fem minuter senare kvitterade Carlstad på straff genom Albin Lekiqi. 1-1 stod sig halvleken ut.

Tidigt i andra halvlek kom målet som avgjorde matchen. Sirius satte 1-2, höll det resultatet resten av matchen och slog därmed ut Carlstad United.

Även Degerfors spelade under kvällen Svenska cupen. De mötte Piteå på bortaplan i en match där det krävdes straffläggning för att skilja lagen åt. Det var mållöst efter 90 minuter och förlängning. Men när det kom till straffar var Degerfors det starkaste laget och avancerade till Svenska cupens gruppspel.

Imorgon ställs Karlstad BK mot Örebro i Svenska cupen, matchen spelas på Tingvalla.
