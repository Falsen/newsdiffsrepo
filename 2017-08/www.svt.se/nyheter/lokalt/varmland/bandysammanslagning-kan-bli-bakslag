Publicerad:20 augusti 2017 07.00
Bandysammanslagning kan bli bakslag
Rebecka Hugosson

Efter att ha fajtats med ekonomin i flera år har Karlstadklubben äntligen två positiva årsresultat bakom sig. Men nu startar det nya seriesystemet i bandy, där de två tidigare allsvenska serierna slås samman till en – Superallsvenskan. Och IF Boltic har räknat ut att det kan innebära ökade kostnader på 200.000 kronor per säsong.

– Vi kommer att ha en del veckomatcher där spelarna måste ta ledigt från jobbet och behöver ersättning för förlorad arbetsinkomst, säger Erik Ramström, ordförande i klubben.

Dessutom blir det några helger med dubbla matcher, vilket kommer att innebära ytterligare utgifter för hotellövernattningar.

– Sedan blir det förstås lite ökade kostnader för spelarmaterial och bussresor, säger Erik Ramström.

Hur ska ni klara den här ökade kostnaden?

– Vi får jobba hårdare och ha en aktiv dialog med företagen i Karlstad och hoppas att de vill vara med och stötta IF Boltic.

Boltic kommer att spela fler matcher den här säsongen på grund av sammanslagningen. Förra säsongen var kostnaderna för a-laget 900.000 kronor. I år beräknas de stiga till 1,1 miljoner. Men eftersom det blir fler hemmamatcher så finns det också en möjlighet att dra in mer pengar på Tingvalla, något som klubbens ordförande förstås hoppas på.

– Men blir matchen en regnig dag så kommer det ingen publik, och då blir det snarare en kostnad för oss istället, säger han.

Men trots farhågan om ökade kostnader tror klubbordföranden att det kan finnas andra, positiva effekter med seriesammanslagningen.

– Förhoppningen är naturligtvis att det ska öka intresset för bandyn. Det är ju fler lag med som inte Karlstadpubliken har tittat på tidigare, säger Erik Ramström.
