Publicerad:21 augusti 2017 20.44
Nu sätts musikalen Annie upp på Säffleoperan
Emma Schmidt

Annie utspelar sig i 1930- talets New York under depressionen. Där letar den föräldralösa flickan Annie efter sina föräldrar och hoppas få en bättre tillvaro än på barnhemmet.

– Det är en mix av revolutionär anda och glittrande storstadsliv, säger regissören Mattias Palm.

I rollen som Annie ser vi Klara Nordmarker och Felicia Byh. De har redan börjat repetera sånger och regissören Mattias Byh är imponerad.

– Det är en krävande roll, en stor huvudroll på Broadway, men vi har hittat Klara och Felicia som har den kapacitet som behövs. Det var faktiskt så att vi hade väldigt många bra barn att välja på. Ett svårt men roligt arbete, säger han.

– Jag trodde inte det var sant när jag fick rollen, jag tänkte att det var en dröm, säger Klara Nordmarker.

Nu börjar ett hårt arbete för att lära sig alla sånger och repliker som Annie.

– Det ska bli jättekul, men lite svårt är det, säger Felicia Byh.

Men det är inte vara barn och professionella musikalartister som ska ha regi. Även fyrfota skådespelare står på scen. Hunden Vega är en av två hundar som delar på rollen som Sandy.

– Det är spännande. De har ju sina tränare med och vi får göra scenerna som en slags lek för dem, säger Mattias Palm

Tjejerna som spelar Annie är mycket förtjusta i sin medskådespelare som mutas med köttbullar emellanåt.

– Det är jättekul och speciellt. Jag har aldrig spelat mot en hund förut, säger Klara Nordmarker.

Översättningen i musikalen är helt ny och har skrivits av Fredrik Fischer och Linnea Sjunnesson. I rollerna ser vi även musikalartister som Peter Gröning och Carina Söderman.
