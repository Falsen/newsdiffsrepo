Nu byggs nya bostäder i Munkfors
Rebecka Hugosson

Idag släpptes grävmaskinen loss på Munkforsmark för att påbörja arbetet med att bygga bostäder. Detta för första gången på väldigt länge. Enligt kommunalrådet har det inte hänt sedan 90-talet, och han är exalterad när SVT Nyheter Värmland når honom på telefon.

– Äntligen, känner jag! Det är brist på bostäder och de villor som kommer ut till försäljning nu går väldigt snabbt, så det här känns bra, säger Mathias Lindqvist (S).

De nya lägenheterna byggs, av en privat aktör, intill kommunhuset i Munkfors, centralt med gångavstånd till mataffärer och annan service. Och just gångavståndet är viktigt för många av dem som har anmält intresse för att få hyra en av lägenheterna.

– Det är många äldre som vill sälja sina villor och vill ha en lägenhet, säger Lars-Erik Rhodin, vd på Husindustrier, företaget som bygger bostäderna.

Hyran kommer att ligga mellan 4000 och 7000 kronor i månaden. Ett 25-tal intresseanmälningar har redan dimpt ner hos företaget, men ännu är ingen av de 24 lägenheterna tingad. Snart kommer man att gå ut med information till de som har anmält intresse och efter det kommer bokningen av lägenheterna igång.

Den kommunala bostadskön i Munkfors är inte lång, i dagsläget står ett 20-tal personer på listan över invånare som vill hyra en av Munkforsbostäders 250 lägenheter. Samtidigt har kommunen ett tiotal förfrågningar om att bygga nya villor på mark i kommunen. Och kommunalråd Mathias Lindqvist (S) är optimistisk, han tror att Munkfors kommer att fortsätta växa.

– Jag tror att vi kommer att fortsätta öka ett antal år framöver. Företagen blomstrar och vi har ett fantastiskt förenings- och företagsliv. Jag är väldigt optimistisk, säger han.
