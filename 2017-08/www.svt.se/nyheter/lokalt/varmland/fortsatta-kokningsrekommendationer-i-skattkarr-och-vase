Fortsatta kokningsrekommendationer i Skattkärr och Väse
Simon Strinnholm

Det var i torsdags som kommunen gick ut med uppmaningen till Väse- och Skattkärrsborna: Koka dricksvattnet. Detta efter att man hittat förekomster av e-colibakterier i vattnet i samband med provtagningar.

Och rekommendationerna står fast även fyra dagar senare.

– Under helgen har vi arbetat med att omsätta vattnet i ledningssystemet genom att spola på olika platser i de berörda områdena. Resultatet ser bra ut så här långt men det är ännu för tidigt att blåsa faran över säger Eva-Lena Beiron, VA-chef på Karlstads kommun, i ett pressmeddelande.

LÄS MER: Kommunen uppmanar: ”Koka dricksvattnet”

Man kan ännu inte säga hur länge det ska kokas. I pressmeddelandet skriver kommunen att man måste ha två provtagningar efter varandra med godkända resultat innan rekommendationen om kokning kan hävas.
