Räddning i sikte för hotad djurart
Johan Forssblad

För åtta år sedan skapades nya sandrevlar vid älven nära Bergsäng. Syftet med projektet var att den hotade djurarten skulle finna ett nytt hem nedströms Ginbergsängen, där den sista spillran av insektsarten fanns och var starkt hotad.

Nu har sandreveln vid Rudsängen koloniserats av skalbaggen, samtidigt som den gamla boplatsen sköljts bort av höga vattenflöden.

– I år har det varit ganska bra. Jag såg så många som tolv vuxna strandsandjägare här tidigare i somras, tre av dem parade sig också, säger Sven-Åke Berglind, som är naturvårdsbiolog på Länsstyrelsen i Karlstad och ansvarig för projektet att rädda strandsandjägaren.

Det handlar om en 12-15 millimeter lång skalbagge, som lever i sandrevlar. Det får inte vara för blött och inte för igenvuxet och insekten är dessutom känslig för stora vattenflöden.

– Man kan säga att strandsandjägaren är en paraplyart för en massa hårt anpassade arter längs Klarälven. De lever i den här strandzonen och de är beroende av naturliga vattennivå-fluktuationer. Vissa av de här arterna har sin huvudförekomst i Sverige just här längs Klarälven.

Men i sommar verkar det som räddningsförsöken tagit ett skutt.

– Det är en kortsiktig åtgärd. Insektsarten klarar sig här vid Rudsängen till dess det växer igen på nytt. Då måste vi gräva fram sand på nytt, berättar Sven-Åke Berglind.

På kort sikt ser alltså strandsandjägaren ut att vara räddad från utrotning, men för framtiden krävs mer.

– På lång sikt behöver vi bättre, miljöanpassade flöden och vi för nu en bra dialog med kraftbolaget Fortum om hur vi ska åstadkomma det här på några års sikt.
