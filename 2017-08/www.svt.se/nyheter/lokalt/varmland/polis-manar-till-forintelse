Polis manar till förintelse
Rino Rotevatn

Det är i torsdagens upplaga av Nya Wermlands-Tidningen som den värmländske polismannen går till angrepp mot följderna av invandring och flyktingmottagande på tidningens debattsida. Bland annat skriver han att:

”Moder Svea (nationen) raderar ut sin självkänsla, självförtroende och stolthet liksom våra grundläggande lagar och grundvärderingar. Vi krymper livsutrymmet för oss själva och kommer att få mer och mer stryk tills vi dör som nation.”

– Jag är mycket upprörd! När man använder ord som livsutrymme för det osökt tankarna till nazismen, säger Eva-Lena Gustavsson (S) som är ledamot i regionpolisrådet i Bergslagen.

Eva-Lena Gustavsson (S) har begärt att det hela tas upp som ett ärende på nästa regionpolisråd och därmed blir det en fråga för polisledningen.

– Det här är allvarligt. Det är klart att det påverkar allmänhetens förtroende för polisen och väcker frågor om det finns fler som honom inom poliskåren, säger Eva-Lena Gustavsson (S).

SVT Nyheter Värmland har sökt polismannen för en intervju, han har dock inte gått att nå. Men i en intervju i Värmlands Folkblad vidhåller han sina ståndpunkter gällande att förinta de som inte anpassar sig:

”De ska ju lagföras, men kommer de hit med ett uppsåt att börja mörda folk så tycker jag det”, säger han till tidningen och utvecklar resonemanget:

”Alltså i en extrem situation så ja. Om det är så att någon sätter mitt barn i en bur och eldar upp honom eller våldtar och lemlästar min fru, den personen kommer jag att förinta. Någonstans innerst inne är jag människa också och rent känslomässigt så är det så”.

Regionpolisrådets Eva-Lena Gustavsson (S) reagerar starkt på att polismannen står fast vid sina ståndpunkter i tidningsintervjun.

– Han hade kunnat göra en pudel men när man läser hans egna ord i tidningen så blir det ju ännu värre. Hur ska de grupper som utsätts för detta kunna lita på polisen? frågar hon sig.
