Många nyanlända arbetslösa – men hon har lyckats
Bengt Hedin

Filipstad är en av de kommuner i landet som tagit emot allra flest nyanlända och Arbetsförmedlingen har aktivt rekryterat personal med utländskt ursprung. En av dem är Noor Aljazi. Hon kom tillsammans med två syskon från Syrien till Sverige 2011. Från Damaskus med sju miljoner invånare till lilla Persberg i Filipstad.

– Det var en chock, vart hade vi hamnar någonstans? Det fanns ju inga människor ute. Vi ringde pappa samma kväll och sa att vi ville åka tillbaka till Syrien, berättar hon.

Nästa besvikelse kom när de flyttat in i lägenheten Persberg och Noor trodde att grannarna skulle komma och hälsa dem välkomna.

– Vi tänkte att nu ska vi baka kakor till folk som kommer och hälsar, vi väntade, men det var ingen som kom. Det är inte alls likadant i Sverige som i Syrien där folk är nyfikna på vilka grannar man fått, så vi fick äta upp alltihop själva, säger hon.

Nu, säger hon att hon trivs med jobbet och med att bo i Persberg. Avgörande för henne var när hon lärde sig svenska.

– Språket, det är viktigast av allt, säger hon och förklarar inte bara handlar om att läsa SFI, svenska för invandrare. Hon läste böcker och lyssnade på musik och försökte träffa svenskar. Hon fick bland annat praktik på en second hand-butik i Filipstad.

– För att träffa svenskar och höra hur man pratar.

Men enkelt var det inte. Att förstå svenska är svårt.

– Inte alls lätt, speciellt inte när man pratar värmländska, säger hon.

Louise Lidman säger att Noor och de andra på Arbetsförmedlingen tillför mycket som till exempel hon själv saknar.

– Vi vill ha en mångkulturell arbetsplats och vi behöver den kompetensen för när man kommer som nyanländ till ett land tror jag att det är viktigt att kunna känna igen sig i någon. Och här i Filipstad har vi flera med den bakgrunden och det har varit en styrka hos oss, säger hon.
