Skoluniform och ordning på ny skola
Maria Dahlqvist

Skolinspektionen har beviljat Nordic International School tillstånd att starta en ny grundskola i Karlstad. Skolan riktar sig till elever i årskurs 4-9 och har en internationell profil där halva undervisningen sker på engelska. Något som skolan också tycker är viktigt är de höga kraven på ordning och reda samt goda studieresultat.

– Att etablera den första nordiska internationella skolan har gjort det möjligt för mig att, med bolagets fulla stöd, skapa en skola som kommer att ge en annan typ av utbildning, en som är studentcentrerad, mer framåtriktad och helt klart annorlunda än den nuvarande utbildningen, säger skolans rektor Steven Battye i ett pressmeddelande.

Något annan som är mindre vanligt i svenska skolor är också obligatoriskt – skoluniform.

– Våra elever följer en klädkod vilket innebär att vi tillhandahåller kläder de använder i skolan. Vi vill på så sätt förstärka känslan av en internationell skola. Vidare har vi så kallade hus-system där eleverna tillsammans tävlar om poäng för ordning och reda. Vi tror på att uppmuntra och belöna gott uppförande, säger Christine Karmfalk som är vd för Nordic International School.

Lärarkåren kommer att utgöras av både engelska och svenska pedagoger som också utbildas i ”classroom management”, alltså lärarens ledarskap i klassrummet.

Nu letar man lämplig plats för att bygga skolan – Orrholmen och Mariebergsskogen är speciellt intressanta områden uppger skolledningen. Men först måste man locka nog många elever. Redan nu i höst öppnar köanmälan till den nya skolan.
