Rekord högt pris på skogsmark
Ulrica Olsson

Intresset för att äga skog har ökat kraftigt de senaste åren. Det räknas som en säker investering, men ett litet utbud och många intressenter har gjort att priserna på skogsmark nu nått rekordnivåer.

– Det är nog en kombination av låg ränta och att folk verkar ha ganska gott om pengar som de vill investera, säger Daniel Andersson, fastighetsmäklare på LRF konsult i Värmland.

Därför är det nu säljläge för dem som redan har skog. Men skogsägaren Niclas Boqvist vill inte sälja, han vill istället köpa ännu mer skog även om han tycker att priset nu är väl högt.

– Nu så är det väl ett tak skulle jag säga. Det räcker gott och väl, tycker skogsägaren Nicklas Boquist i Väse.

Men han vill ändå köpa mer skog.

– Jag köper hittills. Kanske säljer jag av några mindre delar, men annars satsar jag vidare.

Priset på skogsmark har ökat med närmare sju procent i Värmland under årets första sex månader, men det är stor skillnad på priserna i norra och södra delen av länet.

– Värmland är som en miniatyr av Sverige där priserna i södra delen som kan mäta sig uppemot Skånepriserna medan norra Värmland har norrlandspriser skiljer stort, säger Daniel Andersson, fastighetsmäklare på LRF konsult i Värmland.

Skog anses vara en relativt säker investering, men det finns alltid risker. Framtida räntehöjningar, kraftiga stormar och politisk osäkerhet kan få skogsmarkspriserna att gå ned igen.

– Jag tror inte det blir något riktigt ras, då ska det till en räntehöjning som sticker iväg häftigt.  Skogen produceras varje år, men sedan gäller det ju för den enskilde fastighetsägaren att sköta skogen så att den behåller sitt värde, säger Nicklas Boquist.
