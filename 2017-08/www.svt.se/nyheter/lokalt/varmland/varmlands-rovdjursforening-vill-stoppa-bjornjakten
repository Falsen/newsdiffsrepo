Publicerad:20 augusti 2017 12.53Uppdaterad:20 augusti 2017 14.46
SVT Nyheter Värmland
Maria Haglund

Det är en björnhona öster om Sysslebäck som fött tre ungar. Under fredagen ändrade länsstyrelsen i Värmland villkoren för årets björnjakt till följd av den konstaterade föryngringen. Ändringen gäller den nordligaste delen av länet där björnjakt, som startar i morgon, inte får bedrivas med hund i år.

Men det anser inte Svenska rovdjursföreningen räcker. Man vill istället ta bort jakten helt i det område där honan med ungar finns.

– De beslöt bara att jakten inte får ske med hund i det området. Och samtidigt utvidgade de jaktområdet, så att det även blir björnjakt i nordligaste Värmland väster om Klarälven, som tidigare var undantaget just på grund av att där fanns en björnhona (utan ungar). Det är väldigt märkligt att länsstyrelsen nu utvidgar jaktområdet istället för att begränsa det, säger Torbjörn Nilsson, ordförande i Svenska rovdjursföreningen.

Men enligt Per Larsson, naturbevakare på länsstyrelsen, räcker det att ta bort jakt med hund.

– Det är i den jaktsituationen som det är omöjligt att avgöra om det är hona eller hane. Nu tillåts smygjakt istället, där man bättre kan avgöra vad det är för djur man skjuter. Jag och länsstyrelsen tycker det är ett fullgott skydd för honan.

Enligt Torbjörn Nilsson hör Värmland till björnens naturliga utbredningsområde men på grund av för hård jakt i gamla tider har björnen utrotats här.

– Vi kan få tillbaks den genom spridning norrifrån. Men björnhonor sprider sig mycket kortare sträckor än hannarna, och därför går utbredningen väldigt långsamt. Och det borde vara ännu starkare skäl att undanta det område där det nu finns en hona med ungar, säger Torbjörn Nilsson.

Men risken att honan skjuts under jakten anser Per Larsson var mycket liten.

– Det har aldrig skjutits en hona under björnjakten i Värmland, sen björnjakt blev tillåtet, säger Per Larsson.

Han forsätter:

– Jag håller med rovdjursföreningen, vill vi ha björn ska honan inte skjutas. Sen är det så att ungarnas största fara är en hane, så det finns poäng med jakt också.

Det är normalt sett inte tillåtet att skjuta honom eller deras ungar, om de befinner sig i närheten av honan. Men enligt Svenska rovdjursföreningen skjuts det ändå varje år björnhonor med ungar av misstag.

– Därför var det klokt som länsstyrelsen gjorde först, att undanta det område där man visste att det fanns en björnhona. Och därför är det inte så klokt att man nu gör tvärtom, menar Torbjörn Nilsson.

– I övriga Sverige har det skett att björnhonor har skjutits, men då har det varit vid jakt med hund. Vi hart sett det och försökt och lärt oss av det, säger Per Larsson.
