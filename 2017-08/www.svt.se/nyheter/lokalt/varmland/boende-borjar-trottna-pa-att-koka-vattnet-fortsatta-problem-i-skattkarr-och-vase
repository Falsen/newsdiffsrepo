Boende börjar tröttna på att koka vattnet – fortsatta problem i Skattkärr och Väse
Jenny Eriksson

Hon bor i Skattkärr och är en av dem som under snart två veckor tvingats koka sitt dricksvatten.

– Det är inte jätteroligt att koka vatten fler gånger om dagen. Vi är fyra i familjen och två hundar så det blir en hel del.

Hur har det påverkat er att inte ha rent vatten?

– Det tar mycket tid. Man tycker det är självklart att man har kranvatten och när det försvinner påverkar det en väldigt. Man är lite bortskämd, säger Tina Ljunggren.

LÄS MER: En vecka efter bakterieupptäckten – fortsatta problem

Kommunen tror att orsaken till bakterien finns i vattentornet i Skattkärr.

– Vet gör vi inte, men vi har en ganska stark misstanke. Vi gjorde tester i går och vi kan se att det på taket av vattentornet finns möjligheter att det kan läcka in vatten. Så vi är ganska så säkra att det är problemet, säger Per-Anders Bergman, teknik- och fastighetsdirektör i Karlstad.

Vad händer nu?

– Vattentornet är urkopplat, så det kommer inget vatten därifrån. Vi spolar nu för att få bort föroreningen och vi kan se att halterna avtar, men det finns fortfarande kvar bakterier som gör att det är oerhört viktigt att man fortsätter att koka sitt vatten.

Även om man verkar se ett slut på problemet kan kommunen inte ge något besked än om hur länge till Tina Ljunggren och de andra drabbade måste koka sitt vatten.

– Det är omöjligt att svara på. Så länge som det behövs är väl svaret. Vi måste ha två på varandra följande analysserier som är helt rena och vi tar prover varje dag.

Så de får ge sig till tåls ett tag till?

– Ja, tyvärr är det så, säger Per-Anders Bergman.
