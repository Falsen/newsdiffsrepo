Hastigheten i fokus i Värmland
Therese Fjellman

Arbetet med hastighetskontroller den här veckan är gemensamt för EU och målet är att minska antalet döda och svårt skadade i trafiken. Både i går och i dag stod trafikpolisen i region Bergslagen utanför skolor men det är inte bara skjutsande föräldrar bakom ratten som kommer att kontrolleras.

– Den här veckan har vi ett brett spektra, det är vid skolor men också vid olycksdrabbade områden och övriga sträckor där man kan behöva hjälpa till att dämpa hastigheten litegrann, säger Anders Thelin.

Vilken nytta gör en sådan här vecka i trafiken?

– Det jobbas ju väldigt hårt med trafiksäkerheten, med miljön och bättre vägar, men det är också så att man behöver hjälpa folk lite och påminna dem om att hålla hastigheten. Det hjälper för att få ner medelhastigheten och i förlängningen räddar det liv, säger Anders Thelin.

Enligt polisen kör runt hälften av förarna runt om i landet för fort. Medelhastigheten har ökat under de senaste åren och många kör mellan sex och tio kilometer i timmen över rådande hastighetsbegränsning, men skulle medelhastigheten på de svenska vägarna minska med en kilometer i timmen hade 15 liv räddats varje år, enligt polisen.

Enligt Anders Thelin märker de en markant skillnad på hastigheten när de ställer sig och gör kontroller på en sträcka.

– Sedan får vi hoppas att lite av den här effekten ligger kvar efter vi har lämnat, säger Anders Thelin.

Vid morgonens kontroll utanför Västerstrandsskolan är hastighetsgränsen 50 kilometer i timmen. Polisen börjar rapportera när bilister kör sex kilometer över fartgränsen. När SVT Nyheter Värmland var på plats kring skolstarten på morgonen hade flera tryckt för hårt på gaspedalen.

– Ja, det har redan varit ett par stycken här på morgonen som har kört för fort. En körde i 64 km i timmen och kommer att få böter. På en femtiosträcka börjar böterna på 2000 kronor och stiger i en ganska rask takt, berättar Anders Thelin.
