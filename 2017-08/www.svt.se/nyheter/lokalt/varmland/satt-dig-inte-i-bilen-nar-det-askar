Sätt dig inte i bilen när det åskar
Sara Leverin

När åskan går är det många som blir rädda, och det har de fog att vara. Åskan är en stark naturkraft som kan orsaka stor skada.

För att skydda sig är det viktigt att hålla sig borta från höjder och från att stå bredvid ett högt träd eller en hög mast. Det handlar om att blixten söker sig till spetsiga föremål.

Dessutom ska man undvika att bada, åka båt, vattensporta eller fiska. Vatten leder nämligen ström.

– Det är fiskare runt om i världen som har kolfiberspön som fått blixten i sig, säger Lars-Gunnar Strandberg, brandingenjör och expert på naturolyckor hos MSB.

Att ta skydd i en bil är inte något som rekommenderas längre. Man skulle nästan kunna säga att det i dagens läge är en myt att bilen skyddar dig. Det som gjort bilen till en säkrare plats är metallkarossen, men dagens bilar är till stor del gjorda i plast.

– Att bilen skyddade bygger på ett gammalt känt fysikaliskt fenomen som kallas Faradays bur. Spänningen fördelas ut i buren, i höljet runt om människan, säger Lars-Gunnar Strandberg.

Eftersom bilarna nu för tiden är till stor del tillverkade av plast är de inte lika bra åskledare längre, uppger MSB:s sida Din säkerhet. Dessutom kan bensinen fatta eld och tryckvågen från blixten kan slå sönder vindrutorna.

För Värmlands Folkblad har Erik Egardt på MSB berättat att det blir väldigt varmt när blixten slår ner och att bilar i dag innehåller mer lättantändlig inredning. Dessutom finns risken att bilens däck exploderar.

– Man bör inte köra väldigt fort när det åskar och det beror på att om det slår ner i bilen kommer urladdningen att ske mellan fälg och mark. Däcket exploderar alltså, och det är inte så kul när man har hög hastighet. Så, håll ner farten vid ett kraftigt oväder, säger han till tidningen.

Det är däremot bättre att vara i bilen än utomhus, men du ska inte röra metalldelar inuti bilen, det vill säga sådana delar som leder ström.

För att hålla sig undan åskan är det bäst att gå inomhus, men även där finns det saker man bör undvika.

Förr fick man höra att man inte skulle stå vid diskbänken eller spola vatten. Stämmer det?

– I många gamla fastigheter finns det inkommande gjutjärnsrör och blixten kan ta den vägen in, säger Lars-Gunnar Strandberg.

Förr kunde både vattenledningar, vattenlås och hela diskbänken vara gjorda i stål, och då blev det en obruten lina, där blixten skulle kunna ta sig fram. Detta gällde även element.

– Men tack och lov kommer det bort mer och mer, och det är plaströr i nyare fastigheter.

Även via elnätet och telefonnätet kan blixten ta sig in, något som Lars-Gunnar Strandberg själv fick erfara under måndagskvällen när det åskade i Värmland.

– Blixten tar vägen via el-centralen, och det gjorde den i går kväll hemma hos mig. Det började ringa i telefonen på grund av induktionsspänning i marken.

För att skydda både elektriska apparater och sig själv rekommenderar han att man sätter ett överspänningsskydd i inkommande el-central.

– Det kan till och med slå ut eldgnistor ur kontakterna om man inte har det och blixten tar sig in.

Har man inte ett överspänningsskydd så gäller det att dra ut kontakterna ur väggen för att skydda sina dyrbara apparater.

En elektrisk apparat som många har kär är mobiltelefonen. Den behöver man dock inte vara rädd för att använda vid åska, såvida den inte har laddarsladden i.

– Det stämmer, mobiltelefonen har ingen fysisk anknytning i en lina, säger Lars-Gunnar Strandberg vid MSB.
