Åtalas för grovt vapenbrott – greps med skarpladdad revolver
Simon Strinnholm

Polisen kallades först till platsen i norra Karlstad efter att ha fått påringning om en livlös person som satt i en bil. Väl på platsen fann patrullen bilen och i den satt den aktuella mannen – kraftigt alkoholpåverkad.

39-åringen började senare ”röja runt” i baksätet i bilen i sökandet efter sina lägenhetsnycklar och det var i samband med detta som en av poliserna såg revolvern. Mannen greps, liksom den kvinna som var med vid tillfället – båda två misstänkta för grovt vapenbrott.

39-åringen själv har under utredningen uppgett att han tagit vapnet från en familjemedlem. Detta efter att han varit orolig för den anhörige – antingen för att denne skulle skada sig själv eller för att det skulle begås brott med vapnet.

Därför ska han ha brutit sig in i familjemedlemmens bil och därifrån tagit vapnet och stoppat på sig ett antal patroner, och sedan förvarat det i sin egen bil i väntan på att kunna lämna in det till polisen.

Så långt kom aldrig paret utan istället åtalas nu 39-åringen för grovt vapenbrott. Han nekar till brott.
