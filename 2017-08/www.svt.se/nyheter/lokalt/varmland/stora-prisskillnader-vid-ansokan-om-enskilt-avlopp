Stora prisskillnader vid ansökan om enskilt avlopp
Louise Uhlin

– Här skiljer det flera tusenlappar för samma tjänst och det i ett sammanhang där jag ska lägga ut flera hundra tusen på att åtgärda mitt avlopp. Då vill man ju hålla tillbaka kostnaderna på alla plan, säger Anna Werner som är samhällspolitisk analytiker på Villaägarnas riksförbund.

Det är den vanligaste ansökan om enskilt avlopp som det handlar om, en sådan man måste göra om man ska åtgärda eller installera ett enskilt avlopp. Det är tiden för själva handläggningen som tar längre tid på Hammarö än i andra värmländska kommuner. Att Hammarö dessutom har den näst högsta timtaxan i länet gör att prislappen för en ansökan landar på 8.680 kronor.

– Vi följer ju Miljöbalkens intentioner där, att en myndighets miljöarbete ska avgiftsfinansieras i så stor utsträckning som möjligt enligt självkostnadsprincipen. Sedan har vi utgått ifrån SKL:s förslag, säger Ann-Kristin Djuvfeldt som är förvaltningschef på miljö- och bygg.

Enligt Mikael Öhlund, som bland annat jobbar med beräkningar av handläggningskostnader på Sveriges kommuner och landsting, SKL, befinner sig Hammarö inom ramen för vad de rekommenderar. Men han kan också förstå att man kan tycka att det är orättvist att det skiljer så mycket mellan olika kommuner.

– Det är viktigt att kommuner och länsstyrelser kan träffas och se över vad som till exempel ingår i ansökan och så vidare. Det är bra att diskutera så att man hittar den bästa modellen, säger han.

Men på Villaägarnas riksförbund har man ingen förståelse för hur det kan skilja så mycket mellan de olika kommunerna.

– Jag har svårt att förstå hur det kan vara så mycket dyrare för kommunens tjänstemän att jobba en timme i Hammarö än vad det är i Torsby, menar Anna Werner.

– Dels är det ju hur taxan är framarbetad. Men sedan kan det ju bero på att det är svårare förhållanden. Här på Hammarö har vi tunna jordtäcken, mycket berg, närhet till vatten, grannar och  enskilda vattentäkter och det kan göra att det tar längre tid. Vår erfarenhet är att det tar den här tiden att handlägga den här typen av ärenden, säger Ann-Kristin Djuvfeldt på Hammarö kommun.
