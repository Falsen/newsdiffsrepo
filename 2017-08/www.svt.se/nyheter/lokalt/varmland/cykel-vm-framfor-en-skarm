Cykel-VM framför en skärm
Louise Uhlin

Alice Grundström, snart 80 år, kliver lätt upp på träningscykeln som står i det lilla rummet på Resurscentrum vid Rosenbad i Karlstad. Blicken är fokuserad och hon börjar trampa på den vita motionscykeln.

– Jag ska cykla varje dag nu fram tills 1 oktober nu, säger hon.

Tillsammans med 39 andra seniorer bildar hon det enda svenska laget i cykel-VM för äldre. Arrangör är ett företag som säljer ett koncept där man cyklar på träningscyklar framför en skärm som visar olika miljöer och fungerar ungefär som en simulator. Just för dagen är det en tur längs Sundstatjärn i Karlstad som rullar.

Cykel-VM för äldre anordnas samtidigt som ”riktiga” cykel-VM pågår i norska Bergen. Tävlingen går ut på att lag från Norge, Danmark och Kanada ska cykla så långt som möjligt. Laget i Karlstad ses en gång i veckan och har redan hunnit bygga upp en team-känsla med ett tydligt mål.

– Förra torsdagen hade vi samling och pratade bland annat om hälsoeffekterna med cykling. En av damerna sade då att det viktigaste är att de slår Norge, säger Anna-Karin Skoglund som jobbar som arbetsterapeut på Resurscentrum.

Hon förklarar att flera av deltagarna är väldigt målmedvetna och den historiska rivaliteten mellan Sverige och Norge märks tydligt.

– Det är roligt att de är så tävlingsinriktade!

Tävlingen går ut på att de äldre ska cykla så långt det bara går fram till den 1 oktober. Alla kilometer och mil som körs loggas och räknas ihop för hela laget.

Men det är så klart inte bara en tävling på till synes blodigt allvar. Karlstad kommun har köpt in tjänsten som ett steg i ledet att försöka motivera till träning.

– Ju äldre man blir desto mer funktionsnedsatt kan man ju bli, så vi har försökt att hitta nya vägar att gå, säger Ann-Sophie Gustafsson, utvecklingsledare på vård- och omsorgsförvaltningen.

Tjänsten hittade de på en mässa och nu har man köpt in den och betalar mellan 20.000-25.000 kronor årligen för cirka 800 filmer tagna mestadels i Norden. Ann-Sophie Gustafsson menar att de flesta äldre kan delta.

– Det är ju svårt att hitta en produkt som tilltalar alla. Men här kan man till exempel cykla med armar och man kan sitta i sin rullstol.

Och Alice Grundström, 79, är glad över att få ”komma ut” och cykla igen.

– Jag har inte så bra balans annars så jag kommer inte ut på cykel själv. Det här är ett nytt sätt för mig att cykla, säger hon och skrattar.
