Publicerad:15 augusti 2017 14.17Uppdaterad:16 augusti 2017 06.05
Rekordlång jordgubbssäsong i Värmland
Louise Uhlin

På Höglunda gård utanför Edsvalla bär jordgubbsplantorna fortfarande stora, röda jordgubbar. Det är mitten av augusti och så här lång brukar inte jordgubbssäsongen vara.

– Vi plockar den här veckan, men sedan kommer vi inte att kunna köra ut några större volymer, säger Anders Hagberg.

LÄS MER: Stort intresse för självplock av jordgubbar

Även konkurrenten Ängebäck har haft en bra säsong.

– Säsongen brukar variera mellan drygt tre till sex veckor. I år var det fem veckor så det var rätt bra. Det är en stark bärtrend just nu, säger Anna Wilén som är jordgubbsodlare på Ängebäcks gård utanför Karlstad.

Det som gjort att Anders Hagberg fortfarande kan leverera jordgubbar är att han odlar i tunnlar. Tunnlarna skyddar plantorna mot kylan och därmed kan han förlänga säsongen betydligt, med både en tidig start och ett sent avslut.

– Vi började plocka jordgubbar den 26 maj redan. Om man ska överleva som jordgubbsodlare måste man hitta nya tekniker, då går det inte att som förr bara kunna leverera jordgubbar tre veckor om året.

Dessutom har en ny jordgubbssort gjort inträde i Sverige de senaste åren – Malwina, en mörkröd och söt gubbe som mognar långsamt och går att skörda senare på året.

– Den har varit väldigt sen i år. Vi odlar den utanför tunnlarna och vi plockar den fortfarande, säger Anders Hagberg.

Han berättar också att de inte haft någon vidare konkurrens från Skåne, där stora regnmängder gjort att delar av skörden har förstörts.

Priset på jordgubbarna har också varit annorlunda i år. Vanligtvis brukar de vara som dyrast vid midsommar, för att sedan bli billigare.

– Det har legat någonstans mellan 35-45 kronor hela sommaren och det beror nog på att många satsar på både tidig och sen produktion. Men sedan är det en bärtrend också, vilket gör att efterfrågan på jordgubbar kanske är större nu, säger Anders Hagberg.
