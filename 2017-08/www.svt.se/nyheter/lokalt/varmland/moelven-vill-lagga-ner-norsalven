Moelven planerar att lägga ner i Vålberg
Bengt Hedin

I dag höll företaget personalinformation till de anställda och budskapet var att styrelsen i Moelven Norsälven AB överväger att lägga ned sågverket. Anledningen är att anläggningens investeringsbehov är mycket stora.

Bolagets styrelseordförande, divisionschef Anders Lindh från Moelven Timber, säger att även med betydande investeringar är det förmodligen inte möjligt att få en framtidsinriktad och lönsam anläggning.

– Det är aldrig med ett lätt hjärta vi börjar överväga att lägga ned en verksamhet. Tyvärr har Moelven Norsälven idag en mycket låg teknisk status och kräver löpande stora underhållsåtgärder för att verksamheten ska hållas igång, säger bolagets styrelseordförande, divisionschef Anders Lindh i ett pressmeddelande.

Företagsledningen vill lägga ner sågverket trots att det i år gått med vinst.

– Men det måste ses i ljuset av att konjunkturcykeln för den svenska sågverksindustrin har varit den bästa på 10 år. Under femårsperioden 2012–2016 har bolaget gått med förlust, säger Lindh. Vi ser nu att det är en tidsfråga hur länge verksamheten kan fortsätta på ett försvarbart sätt utan att förbättringsåtgärder i form av stora investeringar måste sättas in, säger Lindh.

MBL-förhandlingar med facken har påbörjats.
