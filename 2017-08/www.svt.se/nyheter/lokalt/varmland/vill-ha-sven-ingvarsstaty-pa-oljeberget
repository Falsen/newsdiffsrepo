Vill ha Sven-Ingvarsstaty på ”Oljeberget”
Rino Rotevatn

I medborgarförslaget vill förslagsställaren att Grums kommun sätter kommunen på kartan med ett monument över bygdens stoltheter Sven-Ingvars. Platsen han föreslår är Stenbergsåsen, en högt belägen plats där det tidigare stått en cistern och som i folkmun går under namnet ”Oljeberget”.

– På något sätt borde vi hedra bandet och deras bortgångne sångare Sven-Erik Magnusson. Om det blir på det här sättet eller på något annat sätt återstår att se, säger Leif Haraldsson (S) som är kommunalråd i Grums.

Förslaget kommer att tas upp i kommunstyrelsen i Grums den 22 augusti.

– Förslaget har ju gått via kommunfullmäktige och nu får vi diskutera det vidare, säger Leif Haraldsson (S).

Förslagsställaren vill se ett rejält monument över Sven-Ingvars, gärna med en jättegitarr på toppen av ”Oljeberget”, som syns från Europaväg 45. Det föreslås också att det byggs ett intilliggande café.

– Området är ju fantastiskt vackert med en otrolig utsikt över Grumsfjorden. Det kan ju bli hur bra som helst, skriver förslagsställaren.

Grums kommunalråd är öppen för alla idéer kring hur bandets och dess avlidne frontman kan hedras.

– Jag stänger inga dörrar. Men Sven-Erik Magnussons familj bör få vara delaktiga i detta, säger han.
