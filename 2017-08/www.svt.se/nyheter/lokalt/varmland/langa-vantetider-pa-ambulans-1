Långa väntetider på ambulans
Louise Uhlin

Väntetiderna på ambulans ökar i Sverige och det varierar stort beroende på var man bor. Kristinehamn har den kortaste väntetiden i landet, drygt nio minuter. Men i Eda får man i genomsnitt vänta 18 minuter mer.

– Det är ju så i ett glesbygdslän. Arvika och Eda är stora kommuner där vi har två dyngsambulanser plus en halvdygnsambulans. Det är en stor yta att täcka av, medan det bor väldigt många människor centrerat runt ambulansstationen i Kristinehamn, säger Wolmer Edqvist som är verksamhetschef för ambulanssjukvården i Värmland.

Precis som i många andra län så har väntetiderna ökat i Värmland. Under perioden 2010-2016 har det skett i samtliga kommuner och Värmland hade 2016 den femte längsta väntetiden i landet.

– Vi har också ökat belastningen på våra akutambulanser sedan 2010. Vi kan se att vi har en ökning på cirka 12.000 inkommande larm, säger Wolmer Edqvist.

Men statistiken som Hjärt-Lungfonden sammanställt kan också vara missvisande. Det beror på att man ändrat sättet att mäta larmtiden inför 2016. Numera mäter man från det att samtalet hamnar i kön hos SOS fram tills det att ambulansen anländer. Tidigare mätte man från när samtalet besvarades. Och Wolmer Edqvist menar att man under första halvåret i år har kunnat minska väntetiderna.

– Om man jämför de första sju månaderna 2016 med samma period i år så har över hälften av länets kommuner fått en minskad responstid på ambulanser, som till exempel Forshaga där man sjunkit med över en minut.

Är du nöjd med väntetiderna så som de ser ut idag?

– Ja, vi ser att trenden går åt rätt håll med sjunkande responstider men vår strävan är att minska responstiderna ytterligare till våra medborgare, säger Wolmer Edqvist.
