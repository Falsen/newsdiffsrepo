Ett steg närmre att bli regionkommun
Gustav Jakobsson

Frågan om en regionkommun har varit uppe för diskussion länge. Kommunerna i Värmland har ställt sig positiva till en regionsbildning. Under tisdagen meddelade landstingsstyrelsen att de fattat beslutet att föreslå landstingsfullmäktige att gå vidare med ansökan.

– Det är ett stort och viktigt förslag som kan skapa bra förutsättningar för hela Värmland, säger landstingsdirektören Gunilla Andersson i ett pressmeddelande.

– Vi har gjort ett gediget arbete och haft en bra dialog med kommunerna vilket ger oss goda förutsättningar att bilda en regionkommun, fortsätter hon.

Beslutet innebär att Värmland är ett steg närmare att bli en regionkommun. Om en vecka, nästa tisdag, kommer landstingsfullmäktige att fatta beslut i frågan.
