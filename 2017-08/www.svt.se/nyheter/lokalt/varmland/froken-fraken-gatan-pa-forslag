Många förslag på kvinnliga gatunamn
Maria Dahlqvist

Kommunstyrelsen i Karlstad beslutade i går att fler gator och torg i staden ska uppkallas efter kvinnor. Detta efter ett förslag från Vänsterpartiet i syfte att öka jämställdheten och mångfalden. Och på sociala medier har flera förslag redan kommit in på möjliga namn kommit in.

LÄS MER: Fler kvinnor ska ge namn åt Karlstads gator

Zarah Leander – det tycker många av de som kommenterat att en gata borde heta. Redan år 2011 beslutade stadsbyggnadsnämnden att Zarah skulle gå en gata uppkallad efter sig – men den planen har fortfarande inte realiserats.

En annan kvinna som många gärna vill ska stå som gatunamn är Eva Lisa Holtz, den gladlynta servitrisen som kallades Sola i Karlstad och som står staty utanför stadshotellet.

Andra förslag är konstnärerna Lena Cronqvist och Karin Broos, sångerskan Kerstin Andeby och skådespelaren Mia Skäringer.

Kvinnorättskämpen Gerda Hellberg och barnboksförfattaren Inger Sandberg föreslås också.

Många föreslår också mindre offentligt kända personer, som sina vänner eller mammor.

En följare tycker att Inger Stark, som hittades mördad efter en danskväll på Sandgrund i Karlstad år 1990, borde få en gata uppkallad efter sig. Fallet Stark är än i dag ouppklarat.

Att fler kvinnor ska få namnge Karlstadgator var kommunstyrelsen eniga om under gårdagens möte men slutgiltigt beslut om detta tas i kommunfullmäktige. Blir det så finns även en del välbekanta men mer ospecifikt personknytna gator på förslagslistan – som till exempel ”Fröken Fräken Gatan” och ”Alla Kallsta-tösers Gata”.
