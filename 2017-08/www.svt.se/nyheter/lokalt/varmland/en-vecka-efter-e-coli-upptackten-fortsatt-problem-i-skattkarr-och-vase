En vecka efter E.coli-upptäckten – fortsatt problem i Skattkärr och Väse
Simon Strinnholm

Det var förra torsdagen som Karlstads kommun gick ut med uppmaningen att koka dricksvattnet i både Väse och Skattkärr. Detta efter att man hittat E.coli-bakterier i ledningarna. Vad som ligger bakom bakterieintrånget visste man inte då – lika lite som man vet nu. Men man fortsätter jaga.

– Vi har kopplat ur tornet i Skattkärr och analysmässigt ser det bättre ut än innan. Men fortfarande är det problem, säger Per-Anders Bergman.

På kommunens hemsida uppdateras informationen om vattensituationen dagligen och under onsdagen beskrev man det som att man tar ett steg framåt och två steg bakåt.

LÄS MER: Fortsatta kokningsrekommendationer i Skattkär roch Väse

– Det finns ställen på de här orterna där vi haft rena prover tidigare men när vi nu senare hittat bakterier igen. Det är problematiskt.

Därmed kvarstår kokningsrekommendationerna.

– Det är ju så att vi måste ha två rena prover på alla provpunkter och de proverna måste vara tagna med en dags mellanrum och det är ju för att skydda de boende. Sen har vi inte sett någon ökad sjukdomsbild från platserna så det är uppenbart att folk följer rekommendationerna och det är ju bra, säger Per-Anders Bergman.

Så: koka dricksvattnet och det som ska användas till förtäring. Duschvatten och annat behöver däremot inte kokas. Rekommendationerna gäller förutom Skattkärr och Väse även Herrön, Spånga, Grän, Rörsvik och Ekholmen.
