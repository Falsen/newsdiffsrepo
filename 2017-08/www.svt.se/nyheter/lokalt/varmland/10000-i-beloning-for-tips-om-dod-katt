10.000 i belöning för tips om ihjälkörd katt
Gustav Jakobsson

Säffle-Tidningen har rapporterat om den katt som dog efter att hon blivit påkörd av en bil i Säffle. Tidningen skriver att enligt vittnesuppgifter ska de som körde bilen ha filmat händelsen och skratt ska ha hörts från bilen som sedan försvann från platsen.

Underhållaren Peter Rylander utlyser nu en belöning till den som kommer med sanningsenliga tips om vilka som ligger bakom.

– Jag är ingen speciellt förmögen man men de här pengarna är jag beredd att satsa för djurens rätt. Jag ger 10.000 kronor till den som kommer med uppgifter om det här ”mordet”, som jag väljer att kalla det, säger han.

Peter Rylander såg på internet om händelsen och kände att han ville göra något. Han säger själv att han är en stor djurvän men han vill vara tydlig med att han inte är ensam om att engagera sig för djurens rätt.

Han tvivlar på att man kommer få tag på förövarna i det här fallet även om han fortfarande hoppas. Än så länge har han bara fått några mejl, och på sociala medier ett antal ”likes”.

– Det blir svårt men kanske att någon kan komma med något namn. Pengar kan ”trigga” folk, säger han
