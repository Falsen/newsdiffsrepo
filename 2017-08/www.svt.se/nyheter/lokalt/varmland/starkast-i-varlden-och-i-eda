Starkast i världen – och i Eda
Johan Forssblad

Jens Aarhus har världsrekordet i knäböj på 220,5 kilo och sammanlagt 592,5 kilo. Han bor i Charlottenberg.

– På ett vis skulle jag vilja ha bott på en annan plats när det gäller sporten. I Karlskoga-Degerfors är det flera som tävlar. De är ett gäng. Här blir jag mycket ensam om tävlandet, säger Jens Aarhus.

Mer än 200 kilo belastar hans rygg och hans knän. Vid VM i Minsk fick han sammanlagda resultatet 578 kilo och slog tvåan med 28 kilo.

– Jag mår bättre, har nästan aldrig ont i ryggen, säger Jens Aarhus.

Jens är nu 63 år, vid jämna tiotal år flyttar man upp en veteranklass. Nu är det Masters 3, som gäller.

– Jag är liksom rädd för varje år som går, jag blir ju ett år äldre. Det sägs att man mister lite muskelmassa för varje år efter sextio, men jag har inte märkt något än. Nu har det gått bra i tre år och då kommer väl tankarna. Men det är väl det som pushar mig framåt. Nästa år är det VM i Kanada.
