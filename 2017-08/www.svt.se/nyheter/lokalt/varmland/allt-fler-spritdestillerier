Allt fler spritdestillerier
Bengt Hedin

I Holmedal byggs nu Värmlands första riktiga whiskydestilleri upp. I december ska anläggningen vara i drift och om planerna blir verklighet ska varje år upp till 27.000 liter whisky tillverkas i fabriken.

– Vi var intresserade av whisky och spritproduktion och framförallt den keltiska sagan och allt det kring whiskyn, förklarar Morgan Svensson, vd för Nordmarkens destilleri och en av eldsjälarna bakom satsningen.

Han säger att det inte var intresset av att dricka whiskyn som var drivkraften utan historien bakom.

– Och då kom vi dit att vi kanske ska satsa på att tillverka också.

Antalet svenska producenter av öl, vin och sprit har mer än fördubblats sedan 2013. Det är framförallt mikrobryggerierna som ökat i antal, men också vin- och spritproducenterna har blivit fler.

Nu finns ett politiskt förslag om att tillåta gårdsförsäljning av alkohol. Men det handlar i första hand om försäljning av öl- och vin.

– Får man sälja öl och vin så kanske vi så småningom också får sälja sprit som gårdsförsäljning. Annars kanske vi också kan sätta någon vintunna och sälja vin på gården, säger Morgan Svensson.

Ägarna till den lilla spriftabriken i Västvärmland har inga planer på att konkurrera med de skotska whiskytillverkarna.

– De har ju haft drygt 300 år på sig att producera whisky så att vi ligger väl lite efter men vi får ju en annan typ av whisky här, vi ska göra svensk whisky.

Han säger att inriktningen är lagring på svensk ek och korn som helst odlats i närområdet.

Prislappen för lokaler och utrustning är cirka fem miljoner kronor. Men den som satsar sina pengar på whiskyproduktion kan knappast räkna med någon snabb avkastning på kapitalet.

– Som våra kontakter i Skottland säger: ni ska veta att de 200 första åren är lite jobbiga men sedan rullar det på. Så det är generationen efteråt som ska leva vidare på det här. Vi vill ju också att vi som startar upp det ska kunna leva och bo på orten, säger Morgan Svensson.
