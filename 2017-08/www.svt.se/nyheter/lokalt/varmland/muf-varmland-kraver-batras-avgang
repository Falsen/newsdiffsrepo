Muf Värmland kräver Batras avgång
Maria Haglund

Stödet för Batra ser olika ut i länen. Under gårdagen meddelade flera moderat länsförbund och moderata ungdomsförbund att man inte längre har förtroende för partiledaren. Däribland Muf Värmland.

– Jag är ganska övertygad om att detta handlar om att Moderaterna i Värmland inte vill se en intern kris, man vill fokusera på den politiska delen, säger Patrick Benabou, tillförordnad distriktsordförande moderata ungdomsförbundet i Värmland.

Men är ni inte en del av den interna krisen, när ni ställer er bakom kravet på partiledarens avgång?

– Nej det tycker jag inte.

Han hänvisar till dalande opinionssiffror.

– Både partistyrelsen och Anna Kindberg Batra har fått så många chanser men inte vänt det här. Då får man gå till botten och se var problemet ligger. Det har gjorts ändringar men felet är Anna, det ser vi i sympatiundersökningar där bara sex procent av väljarna vill se henne som stadsminister. Hon klarar inte av kommunikationsdelen gentemot väljarna, säger Patrick Benabou.

Att tillsätta en ny partiledare så snart inför valet nästa höst ser han inte som ett problem, utan som en nödvändighet.

– Vi behöver en nya person som tar efter och rör om i röran.

Han nämner Ulf Kristersson, som en möjlig kandidat.

– Ett år är verkligen lång tid. Och ett förbrukat förtroende är svårt att vinna tillbaka. En ny person har lättare att vinna förtroende och vända opinionsläget.
