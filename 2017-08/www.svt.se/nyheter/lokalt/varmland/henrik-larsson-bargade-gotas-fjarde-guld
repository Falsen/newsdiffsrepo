Henrik Larsson bärgade Götas fjärde guld
Rino Rotevatn

Det blev en nervkittlande 200 metersfinal under söndagseftermiddagen när IF Götas blott 18-årige sprinttalang Henrik Larsson tog plats i startblocken. Från det ögonblick startskottet brann av var det strid på kniven om medaljen av den ädlaste valören.

– Det var jobbigt, pustade Henrik Larsson efter målgången.

Det såg länge ut att vara Huddinges Tom Kling-Baptiste som skulle knipa guldmedaljen. Men Henrik Larsson pressade det yttersta ur sin kropp och vann slutligen med fyra hundradelar på en tid som hade varit nytt svenskt juniorrekord om inte medvinden hade varit för stark.

– Jag fick en bra start, sedan stumnade jag lite men som helhet var det ett bra lopp, säger han om sin insats.

Henrik Larsson är extra nöjd med segern eftersom han haft svårt att komma i form i år.

– Jag var skadad under inomhussäsongen, under våren stukade jag foten och kunde inte börja grundträningen förrän i slutet av maj. Det är skönt att formen kommer någon gång i alla fall, ler han.

Henrik Larssons guld på 200 meter blev IF Götas fjärde guld under SM-tävlingarna i Helsingborg. De övriga guldmedaljerna togs av höjdhopparen Sofie Skoog, släggkastaren Oscar Vestlund och trestegshopparen Simon Karlén. Henrik Larsson tog dessutom silver på 100 meter och Amanda Malmehed tog silver i kula.

– Det har varit en fantastisk helg. Fyra guld och två silver. Det har varit en jättebra helg rakt igenom, säger Johan Engberg som är verksamhetsansvarig för IF Göta.

Johan Engberg är mer än nöjd med helgens resultat som också är det bästa klubben presterat på länge.

– Vi har visserligen tagit sex medaljer tidigare. Men fyra guld – det är nog ett tag sedan, säger han.

Flera av helgens medaljörer är också unga vilket Johan Engberg menar bådar gott inför framtiden.

– Det är jättekul att vi har fått till en generationsväxling. Det känns givetvis riktigt bra inför hemma-SM 2019, säger han.
