Fler värmlänningar söker skuldsanering
Maria Dahlqvist

Första halvåret i år fick Kronofogden in 343 ansökningar om skuldsanering i Värmland. Förra året samma period var antalet 119 vilket är en ökning med 188 procent. Från Kronofogden menar man att den stora ökningen beror på de nya skuldsaneringslagar som började gälla hösten 2016 och som gör det enklare att söka.

– Man kan se skuldsanering som en ekonomisk rehabilitering, där någon som har haft skulder i många år får möjlighet att starta om med nya förutsättningar. Det är glädjande att fler överskuldsatta nu får den chansen, säger Fredrik Abrahamsson, teamchef på Kronofogden, i ett pressmeddelande.

I landet som helhet kom det in 10 622 ansökningar om skuldsanering vilket är en ökning med 111 procent. Värmland tillhör tillsammans med Kronoberg och Dalarna länen med den största ökningen.

LÄS MER: Tage och hans fru väntar på besked om sanering

Men ökningen innebär också att väntetiderna hos Kronofogden har blivit längre.

– Vi har vidtagit flera åtgärder för att så snabbt som möjligt pröva alla ansökningar. Bland annat har vi förändrat våra arbetssätt och ökat antalet handläggare. Tyvärr har det inte varit tillräckligt och våra kunder får nu vänta allt längre på sina beslut. Många har levt under knappa ekonomiska förhållanden under lång tid, och det är angeläget att korta handläggningstiderna, säger Fredrik Abrahamsson.

Just nu tar det drygt fyra månader innan handläggningen startar och uppemot nio månader innan man som kund kan få beslut om skuldsanering beviljas.
