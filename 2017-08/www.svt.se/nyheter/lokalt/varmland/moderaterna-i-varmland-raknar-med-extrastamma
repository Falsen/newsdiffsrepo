Moderaterna i Värmland räknar med extrastämma
Gustav Jakobsson

Krisen inom Moderaterna är stor och flera länsförbund har uttryckt sitt missnöje mot partiledaren Anna Kinberg Batra. Förbundet i Värmland är nu inställda på att det kommer bli en extrastämma för partiet trots att de haft förtroende för Kinberg Batra.

– Vi kan konstatera att situationen är som den är. Vi kommer troligen få en extrastämma och då får vi laga efter läge, säger Stina Höök.

MUF i Värmland uttalade sig tidigare under dagen om att man står bakom kravet på partiledarens avgång. Stina Höök vill inte kommentera ungdomsförbundet.

– De är en egen organisation som får stå för sina uttalanden, säger hon.

Moderaterna i Värmland är missnöjda med hur krisen har hanterats. I ett pressmeddelande skriver de: ”Det är mycket tråkigt och allvarligt att kommunikationen de senaste dagarna har skötts via media istället för internt”.

– Det är aldrig bra när det blir på det här sättet, säger Stina Höök om de senaste dagarnas diskussioner i media.

Nu hoppas de kunna delta i den fortsatta processen kring partiledarfrågan. Men Stina Höök känner en viss oro och tror den senaste tiden kan sätta spår i partiet.

– Oavsett vad utgången blir lär det bli splittringar som tar lång tid att åtgärda, säger hon.
