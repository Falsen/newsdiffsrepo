Utrikesministern hemma på Hammarö
Rino Rotevatn

Margot Wallström är inte bara socialdemokratisk utrikesminister utan också Hammaröbo och mångårig medlem i Socialdemokraternas nu 100-åriga lokalavdelning på ön. Och hon tycker det är viktigt att manifestera en dag som denna.

– Det blir allt viktigare att förstå sin historia för att klara att tänka framåt. Och inte minst är det viktigt att minnas alla de som gjort insatser, tagit politiska strider och att samhällsomvandling också kräver engagemang, säger Margot Wallström.

Att hon är populär på hemmaplan går inte att ta miste på. För vart steg hon tar i Skoghalls centrum möter hon någon som vill hälsa, prata eller helt enkelt få hennes autograf och hon tar sig tid för sina anhängare.

– Det är ju min hemmakommun och det känns speciellt att vi får fira 100 år av partiaktivitet här. Det är kul, säger Margot Wallström.

Dagens givna ämne är förstås partiets lokalhistoria. Men för dörren står ett kyrkoval och utrikesministern, som tidigare varit kyrkominister, anser att det är ett val värt att engagera sig i.

–Det här är ett bra tillfälle att använda som upptakt till kyrkovalet. Jag tycker fortfarande det är viktigt att använda sin rösträtt om man är medlem i Svenska kyrkan. det handlar ju om att upprätthålla tanken om att det ska vara en öppen folkkyrka som inte ska få övertas av Sverigedemokrater och andra med en annan dagordning. Jag hoppas vi kan mobilisera och få folk att använda sin rösträtt, säger hon.

Men det är inte bara kyrkovalet som rör sig i Margot Wallströms tankar en dag som denna.

– Ett år innan ett val börjar man ju redan tänka valrörelse och förbereda sig för det så jag tror allting kommer att handla om det nu, vilka frågor är det som mejslas ut, man mobiliserar lite och ser vilka som kommer kunna vara med, ställer ut valstugor och börjar prata med folk för att få en bild av vad de tycker är viktigt,

När hon väl hälsat, pratat och skrivit autografer färdigt tar hon plats på en iordningställd scen. Hon frågas ut av en partikollega om allt från hennes person till den politik hon brinner för. Hon har självfallet svårt att hålla utrikespolitiken borta även om hon befinner sig i lilla Skoghalls centrum.

– Det är klart att jag har med mig utrikespolitiken och säkerhetspolitiken. Jag tror många tycker att det är som att leva i en rädslans tid just nu, det är så mycket som händer och är oförutsägbart och det händer så snabbt. Det är nog många som undrar hur det ska bli, ska vi vara rädda och hur ska vi ta itu med de utmaningar vi står inför? frågar hon sig retoriskt.

De stora frågorna bleknar dock en aning i umgänget med människorna i den lilla hemkommunen. Närheten till naturen ger också kraft.

–  Det är tur att man får komma hem då och då till en mysig och välordnad kommun. Att få vara hemma och återhämta sig, gå i skogen och plocka bär och svamp är avkoppling och betyder jättemycket. Jag badar ju i Vänern också, oavsett temperatur. Det är sådant här som jag tycker är livskvalitet, säger Margot Wallström.
