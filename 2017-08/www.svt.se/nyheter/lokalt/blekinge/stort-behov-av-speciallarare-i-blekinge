Stort behov av speciallärare i Blekinge
Stina Sandström

Lärarbristen i Sverige är stor och snart går stora grupper av lärare, särskilt speciallärare, i pension. Om tio år kommer över 700 lärare att gå i pension i Blekinge, det visar ny statistik från Lärarförbundet.

– Satsningarna på lärarkåren måste fortsätta med full kraft och menar regeringen allvar med sin läsa-skriva-räkna-garanti måste de se till att det finns speciallärare som kan ge det utlovade stödet till eleverna, säger Lärarförbundets ordförande Johanna Jaara Åstrand, i ett pressmeddelande.

Den yrkesgrupp som kommer ha flest pensionsavgångar är speciallärarna och specialpedagogerna. I dag är 37 procent av dessa över 55 år i Blekinge.

– Vi vet vad som krävs för att få köerna att ringla långa till lärarutbildningen och få befintliga lärare att fortsätta i yrket. Lönerna måste upp, arbetsbelastningen ner och vi lärare måste få mer makt över vår yrkesutövning, säger Johanna Jaara Åstrand, i pressmeddelandet.
