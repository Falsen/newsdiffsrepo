”Det gör ont i trafikpolishjärtat”
Gustaf Wallinder

Det är tydligt hur utvecklingen har sett ut. Polisens arbete med nykterhetskontroller har försämrats rejält och under de senaste åren har antalet utandningsprov rasat fullständigt i antal.

– Det gör ont i trafikpolishjärtat, säger Petter Wahllöf, som är trafikpolischef i Karlskrona.

Han är bekymrad och frustrerad. De har inte resurserna att visa sig på vägarna lika ofta.

– Vi som jobbar med det här ser konsekvenserna av det, alla fruktansvärda olyckor och hur anhöriga och andra personer drabbas. Vi vet att folk kör drog- och rattfulla på vägarna, så det är ett bekymmer att vi inte i lika stor utsträckning kan jobba med det, säger Petter Wahllöf.

Under 2008 fanns det tolv trafikpoliser i Blekinge – i dag finns det tre. En utveckling som oroar. För samtidigt som nykterhetskontrollerna blir lidande brottas polisen med vaneförbrytarna, personer med missbruksproblem som ofta kör påverkade på vägarna.

– Där har vi ett stort problem. Jag har själv följt en och annan sedan jag började min karriär, många av dem är fortfarande aktiva. Där har vi och samhället misslyckats, vi lägger resurser på det från polis, socialtjänst och övriga. Men vi når inte fram, säger Petter Wahllöf.

Åklagare vittnar också om en stor problematik kring vaneförbrytarna, något som gjort att de vill skärpa straffet för rattfylleribrott. Det skulle göra ett frihetsberövande möjligt, att den misstänkte personen inte är på fri fot i väntan på dom.

– Skulle man höja straffskalorna för exempelvis rattfylleri så att det blir ett års fängelse, då har vi det första kravet uppfyllt. Skulle det sedan handla om en person som upprepar sin brottslighet är de särskilda häktningsskälen också uppfyllda. Då skulle vi ha möjlighet att begära personen häktad eller anhållen, säger åklagare Ulrika Grenerfors.

Blekingepolisen talar om en situation som inte är hållbar, däremot är den inte hopplös. Ambitionen och viljan finns där, men det kommer ta tid, tror Petter Wahllöf.

– Vi har ett bra arbetssätt åtminstone i lokalpolisområde Karlskrona, där vi följer upp och i stor utsträckning försöker jobba mot den här typen av brottslighet. Men det är en väg kvar att vandra, säger han.
