Turnerande stöldliga döms för varuhusstölder
Anna Börje

De tre männen – 18, 20 och 48 år gamla – döms av Halmstads tingsrätt för stölder och försök till stölder under en drygt tre månader lång stöldturné i Blekinge, Skåne, Halland och i delar av Stockholmsområdet.

18-åringen döms för nio stölder till skyddstillsyn. 20-åringen döms för 19 stölder och fyra försökt till stölder till fängelse i 1 år och 6 månader och den 48-årige mannen döms för tre stölder och två stöldförsök till fängelse i tio månader.

LÄS MER: Turnerande stöldliga inför rätta

Tingsrätten beslutar dessutom att 20-åringen och 48-åringen efter avtjänat fängelsestraff ska utvisas från Sverige med förbud att återvända under fem år. Samtliga har medborgarskap i Polen.

En fjärde man som missstänks ha varit med under stöldturnén är häktad i sin frånvaro. Mannen avtjänar ett fängelsestraff i Polen och polsk domstol har beviljat utlämning till Sverige när han friges i slutet på november.

Åklagare Andreas Bergman ville att männen skulle dömas för grova stölder. Han anser att brottsligheten varit ett led i en organiserad verksamhet eftersom flera personer samarbetat för att kunna genomföra tillgreppen samt att brottsligheten varit utspridd geografiskt för att försvåra utredning av brott.

Tingsrätten skriver i sin dom att omständigheterna talar för att stölderna varit ett led i en organiserad verksamhet, men att det inte har kunnat klarläggas och rätten väljer därför att döma männen för stölder, inte för grova stölder.

Under sin stöldturné stal männen kaffe, choklad, hudkrämer, rakhyvlar, datorspel, el-tandborstar, verktyg och robotgräsklippare.

18-åringen har fyllt kundvagnar med varor och sedan fått hjälp med av de två andra männen, samt mannen som häktats i sin frånvaro, att ta sig ut från varuhusen via nödutgångar och personalingångar. Vid sina besök har 18-åringen också stulit väskor för att efter stölderna kunna packa väskorna med stöldgods.
