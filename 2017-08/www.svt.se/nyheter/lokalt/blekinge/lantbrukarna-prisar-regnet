Lantbrukarna prisar regnet
Anna Börje

I Blekinge föll det under juni månad dubbelt så mycket regn som normalt, 80 millimeter istället för 40.

– Jag har nyss stämt av läget med våra lantbrukare i Blekinge och överlag är alla tacksamma och positiva över regnet, säger Lars-Ove Johansson, regionordförande för LRF Sydost.

Fredrik Persson i Emmeryd utanför Rödeby i Karlskrona är nöjd med årets blöta sommar så här långt.

Han föder upp får och odlar maltkorn, vete, raps och gräs.

– Det ser väldigt bra ut så här långt. Jag tror på en bra skörd, säger han när han blickar ut över skördesfälten.

Fredrik Persson tillhör en av dem som inte klagar på årets blöta sommar.

– Det är en av fördelarna med att vara bonde. När det regnar så blir det bra skördar som fyller ladorna.

Ett bra år skördar han 600 ton spannmål. Men ett dåligt år och med en sommar med mycket sol kan det bli betydligt mindre.

– Är det för fint väder brådmognar grödorna och då kan det handla om halva skörden, säger Fredrik Persson.
