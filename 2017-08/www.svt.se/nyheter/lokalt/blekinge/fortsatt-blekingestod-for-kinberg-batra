Fortsatt Blekingestöd för Kinberg Batra
Martin Hult Ogenblad

De senaste dagarna har flera interna avgångskrav öppet rests mot Moderaternas partiledare Anna Kinberg Batra. Batra har haft dalande opinionssiffror och fått kritik för bristande ledarskap av flera av partiets företrädare runt om i landet. Men i Blekinge är förtroendet för henne tills vidare orubbat.

SVT Nyheter Blekinge har talat med flera ledande partiaktiva i länet. Inte någon kräver i dag Batras avgång. Flera av dem hänvisar till förbundsstyrelsens ordförande Jeppe Johnsson i Sölvesborg, som är den som ska ge officiella kommentarer på det växande misstroendet mot Batra.

– Jag ser i dagsläget ingen anledning att kräva personförändringar eller att byta partiledare. Det viktiga nu är att vi tydligt lyckas lyfta fram vår politik – för den är bra och det kommer att visa sig, säger Jeppe Johnsson.

Han har följt de senaste dagarnas utspel kring Batras framtid som partiledare.

– Det är krav som förts fram alldeles nyligen och ingenting som vi hunnit diskutera i förbundsstyrelsen, säger han.

Att partiet inte fullt ut lyckats kommunicera sin politik är delvis Batras ansvar, medger han dock.

– Det är klart att det är hennes huvuduppgift att tydliggöra vår politik. Men min bedömning är inte att vi långsiktigt vinner någonting på att byta partiledare.
