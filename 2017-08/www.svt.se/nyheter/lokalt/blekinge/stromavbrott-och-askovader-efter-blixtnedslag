Strömavbrott och översvämningar efter åskoväder
Moa Lundgren

Under söndagen trillade det in en rad larm till SOS efter att ett rejält åskoväder dragit in över Blekinge. Räddningstjänsten fick rycka ut till bland annat Kallinge, Karlshamn och Karlskrona efter larm om blixtnedslag och översvämningar.

– Det har varit en händelserik eftermiddag med mycket på en gång, säger Simon Älgne, räddningschef i beredskap.

Vid 17-tiden på kvällen hade räddningstjänsten läget under kontroll.

– Förutom fyra automatlarm så har vi varit på två fastigheter med vattenskador och en villabrand där blixten slog ner i skorstenen. Men just nu är allt under kontroll och solen har börjat skina igen.

Även Eon fick rycka ut efter att ett tusental kunder förlorat strömmen.

– Vi har haft 1160 strömlösa kunder efter åskovädret, säger Anders Klemedsson, informatör på Eon.

Vid 15:30 var 102 kunder fortfarande utan ström, antalet drabbade kunder fortsatte att minska under dagen.

Även Skåne har drabbats av åskovädret. Bland annat började det brinna i ett villatak i Bromölla. Ingen ska ha skadats i branden.
