Kvinnojouren utbildar volontärer
Henrik Friberg

– Det finns hur mycket som helst att göra, säger Ulrika Bodin, verksamhetsansvarig i Kvinnojouren i Karlskrona.

– Man kan ta hand om kvinnor från andra städer och bara gå ut och titta på bio eller fika. Bara en sån sak är så värdefull för de kvinnor och barn som kommer till oss, säger hon.

Enligt kvinnojourernas paraplyorganisation Unizon bodde det förra året över 2500 kvinnor och barn på jourernas skyddade boenden. Samma år tvingades man neka plats till över 4000 utsatta kvinnor och barn på grund av platsbrist. De hade även under samma år närmare 45000 stödkontakter via telefon.

Ellen Gustafsson Björverud är en av volontärerna.

– Siffrorna är ju otroligt höga och det finns ju ett stort mörkertal så Kvinnojouren behöver all hjälp de kan få. Jag har redan försökt värva mina kompisar, säger hon.

Kvinnojouren i Karlskrona består idag av 20 personer och att få en tillökning på över tio personer är välkommet.

– Det är jätteviktigt att vi blir fler för då får vi mer tid med de kvinnor och barn som behöver oss. Oavsett om en volontär lägger fyra timmar per månad så betyder de timmarna så mycket för att bara kunna ta sig ut och få vara en del av ett sammanhang, säger Ulrika Bodin.
