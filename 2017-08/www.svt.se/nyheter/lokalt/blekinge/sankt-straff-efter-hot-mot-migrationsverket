Sänkt straff efter hot mot Migrationsverket
Erik Alfredsson

Mannen säger i förhör att han var frustrerad över att han varit i Sverige i över åtta år utan att få uppehållstillstånd. Det ledde till att han uttalade hot mot personal på Migrationsverket, om att han skulle spränga asylboendet Galaxen och plocka personalen.

För att understryka hotet nämnde han att han varit polis i sitt hemland och inte skulle ha några problem att tillverka bomber.

Tingsrätten dömde mannen till tre månaders fängelse och fem års utvisning ur landet för två fall av hot mot tjänsteman.

Men mannen överklagade domen till Hovrätten, som nu sänker hans straff rejält. Hovrätten menar i sin dom att brotten är att anse som olaga hot, då de inte kan anses kopplade till de hotade personernas tjänstemannautövning.

Det, och det faktum att mannen inte tidigare varit dömd för brottslighet, gör att mannen istället döms till villkorlig dom utan utvisning.
