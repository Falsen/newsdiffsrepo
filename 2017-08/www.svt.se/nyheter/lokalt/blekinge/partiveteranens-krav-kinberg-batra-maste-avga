Partiveteranens krav: Kinberg Batra måste avgå
Martin Hult Ogenblad

Med tretton år som riksdagsman och en mandatperiod som kommunstyrelsens ordförande i Karlskrona är K-G Svenson, 79, än av Blekinges mest tongivande politiker. Han har i dag bara ett mindre förtroendeuppdrag kvar för partiet, men följer ändå med intresse den interna strid som just nu rasar inom Moderaterna.

I dag höjdes nya avgångskrav på partiledaren och även om Blekingedistriktet fortfarande backar sin partiordförande har K-G Svenson en helt annan uppfattning.

– Dessa avgångskrav har jag väntat på länge. Läget är ohållbart. Det finns sådana brister i ledarskapet att hon måste bytas ut. Det går inte att torgföra olika ståndpunkter från en dag till en annan. Opinionsmätningarna och de vikande sympatiyttringarna talar sitt tydliga språk, säger K-G Svenson.

Den tidigare riksdagsledamoten säger att han själv länge varit öppen med sin kritik mot Kinberg Batra.

– Jag har personligen mailat henne och bett henne lämna sitt uppdrag, så jag är inte blygsam på det sättet. men jag har hittills inte fått något svar.

K-G Svenson går därmed mot förbundsledningen i Blekinge som står fast vid stödet till sin hårt kritiserade partiledare.

– Jag lägger mig inte i hur de valt att resonera och agera. jag har min uppfattning klar.

Riksdagsledamoten Annicka Engblom från Karlskrona menar att de senaste dagarnas diskussion helt tagit fokus från den moderata politiken.

– Det är olyckligt och det gör mig faktiskt ledsen.

Hur ser du på kritiken mot Anna Kinberg Batra?

– Jag står inte döv inför den interna kritik som finns. Jag ser också att det finns områden där saker kunde gjorts bättre. Inte minst hur vår politik kommuniceras och att vi inte lyckats sätta den i ett begripligt sammanhang, säger Annicka Engblom.

Vad tror du om utgången av det här?

– Det är svårt för mig att spekulera i det. Men det är ett skarpt läge och inom kort kommer frågan att tas under behandling.
