Efter flyttplanerna: Nya BTH-studenterna på plats i Karlshamn
Daniel Falck

De 120 studenter som ska börja läsa på BTH i Karlshamn är nu på plats. Efter den avgående rektorn Anders Hederstiernas planer på flytta hela högskolan från Karlshamn är ansvariga idag glada att man tog striden och vann kampen om högskolans överlevnad.

– Det känns självklart väldigt bra, men det utesluter inte att vi utvecklar en samverkan med Gräsvik i Karlskrona. Men vi är starka och vi är duktiga här i Karlshamn så det känns toppen, säger Pirjo Elovaara, tillförordnad prefekt för BTH:s campus i Karlshamn.

Läs mer: Studenterna lättade efter beskedet: ”Känns jätteskönt”

Och studenterna verkade vara nöjda att vara på plats.

– Jag ska börja läsa digitala spel, vilket är en gamedesign-utbildning, som jag har förstått det. Detta är en av mina största drömmar, så jag är överlycklig att jag har kommit in här, säger Carl Brinck.

Se hela TV-inslaget här

Men den tidigare diskussionen om högskolans framtida placering är inget som berör de nya studenterna som gjorde sin första dag på måndagen.

Och till skillnad från i den rödlistade studentstaden Karlskrona verkar inte tillgången på bra bostäder här i Karlshamn vara något större problem.

– Det hittade jag väldigt snabbt faktiskt, det gick på fem minuter på en bostadssida. Tyvärr får jag inte flytta in förrän den första september så just nu bor jag på hotell, men det är inga problem. Det var suveränt! säger Lotta Lind som ska läsa programmet digitala spel.
