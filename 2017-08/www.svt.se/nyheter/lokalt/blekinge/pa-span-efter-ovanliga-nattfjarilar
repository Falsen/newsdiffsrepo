Han jagar ovanliga nattfjärilar i mörkret
Erik Alfredsson

När lakanet är uppspänt och lampan är tänd gäller det bara att vänta. Efter en stund börjar de första nattfjärilarna komma. Gräsflyn, bandflyn och mottflyn samlas, och då sätter Niclas Wahlgren igång.

– Jag gör det egentligen för att det är jättespännande. Men sedan inventerar jag också nattfjärilarna och rapporterar in. De är en ganska bra indikator på hur det egentligen står till i naturen, säger Niclas Wahlgren.

TV: Se hela inslaget

Fynden rapporteras in till Artportalen, en databas som drivs på uppdrag av Naturvårdsverket. Den används i sin tur av länsstyrelser, kommuner och andra myndigheter och föreningar för naturvårdsarbeten och miljöövervakning.

– Insekterna mår inte jättebra i dag. Ibland har vi förvisso massförekomster, vilket beror på störningar i systemen. Men generellt mår inte insekterna i landet bra.

Blekinge hör dock till ett av de bättre länen. Det finns omkring 2400 fjärilsarter i landet, varav endast omkring 140 är så kallade dagfjärilar.

– När det gäller nattfjärilar är Blekinge ett helt fantastiskt landskap, säger Niclas Wahlgren.
