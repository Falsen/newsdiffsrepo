Slog skolkamrat i huvudet med vedträ
Michelle Hallberg

Det var på en skola i Olofström som händelsen inträffade i våras. En 17-åring slog då ett vedträ i huvudet på en jämnårig skolkamrat, så pass allvarligt att eleven fick föras till sjukhus.

De båda skolkamraterna har samstämmigt uppgett i tingsrätten att det hela började som en lek. 17-åringen hade frågat om lov att få slå den jämnårige klasskompisen i huvudet.

Men det hela blev snabbt allvar och slutade med ambulansfärd till sjukhuset för den slagna killen, som förlorade medvetandet under misshandeln.

17-åringen har förnekat att det handlade om fler än två slag med vedträt, men under händelsens gång har ytterligare en elev filmat det hela med sin mobiltelefon.

Filmen har sedan spridits via sociala medier och alltså kunnat användas som bevisning mot 17-åringen.

17-åringen döms till ungdomstjänst i 30 timmar och ska också betala skadestånd till skolkamraten.
