Golvsprickor och vattenläckor i Ubåtshallen
Martin Hult Ogenblad

Ubåtshallen har haft problem med läckage – och de svårlösta problemen är inte nya.

– Vi hade problem med inläckage i ena delen av byggnaden tidigare, men det har åtgärdats. Nu har vi liknande bekymmer i en annan del av fastigheten och mig veterligen har vi inte helt lyckats lösa det, säger Anders Magnusson, förvaltningsområdeschef på Statens fastighetsverk.

Läckorna i fasaden innebär att det med jämna mellanrum regnar in.

– Det är ingen fara för själva byggnaden, men det är givetvis ett problem som entreprenören måste lösa, säger Anders Magnusson.

Det största problemet är emellertid att det översta lagret betong spruckit i golv och väggar. Felet misstänks ligga i det tunna lagret med hårdbetong.

– Det är bekymmersamt och olyckligt, men jag är inte helt överraskad. Det är en komplex byggnad och det är inte alltid som form och funktion går hand i hand. Ubåtshallen är inget normalt hus, säger Anders Magnusson.

En oberoende konsult har nu fått i uppdrag att utreda varför golv och väggar spricker – och vem det är som ska betala för det.

Trots att Marinmuseets ubåtshall har en garanti på fem år kan det bli Statens fastighetsverk, som äger byggnaden, som får stå för kostnaden.

– Jag tror att det är ett utförandefel och då är det entreprenören som får stå för kostnaden. men det är det vi nu ska undersöka, säger Anders Magnusson.
