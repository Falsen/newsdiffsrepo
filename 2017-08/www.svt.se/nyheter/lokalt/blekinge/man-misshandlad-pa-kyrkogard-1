Man knivskuren på kyrkogård – tonåring gripen
Michelle Hallberg

Både polis och ambulans larmades till Hvilans kyrkogård i Karlshamn vid 18.15 på onsdagen. Anledningen var att en man uppgavs ha blivit misshandlad.

Enligt polisen ska mannen enligt de initiala uppgifterna ha stickskador och ha förts till sjukhus.

– Det jag vet om ärendet är att det har varit någon form av bråk och att en person ska ha blivit knivskuren, säger Henrik Johansson, inre befäl hos Kristianstadpolisen.

Gärningsmannen ska efter misshandeln ha försvunnit springandes från platsen och eftersöktes bland annat med hjälp av hund.

Strax före klockan nio på onsdagskvällen meddelar polisen att en person i 16-årsåldern har gripits som misstänkt gärningsman. 16-åringen anhölls senare under kvällen efter förhör. Inledningsvis är brottsrubriceringen försök till dråp.

Omständigheterna kring händelsen är i nuläget oklara, men polisen har spärrat av området kring brottsplatsen för ytterligare undersökningar.

Tillståndet för den knivskurne mannen, en 24-åring, är i nuläget oklart. Enligt polisen ska skadorna inte ha varit livshotande.
