Asfalten rann ut i diket – oro i Röaby
Erik Alfredsson

Daniel Karlsson är en av de boende på den kilometerlånga Röabyvägen. Till vardags är han miljöinspektör i Karlshamns kommun och nu visar han hur den svarta sörjan spred ut sig vid hans tomt.

– De asfalterade vägen förra onsdagen och dagen därpå kom ett kraftigt skyfall. Då såg man hur vägen började blöda och den här svarta sörjan började rinna ut längs hela vägen, säger Daniel Karlsson.

Han kontaktade vägentreprenören Svevia, som utförde asfalteringen, och fick förklaringen att det var ett ofarligt vattenbaserat bindemedel. I veckan var Svevia på platsen och täckte de drabbade områdena med grus.

– Men hur kan man vara säker på att det är ofarligt, utan att ha tagit prover på det? Jag har enskilt vatten och min brunn är bara femton meter från den här sörjan. Jag är orolig att det på sikt kan tränga ner i vattnet, säger han.

En bit nerför vägen driver Heike Tlatlik en gårdsbutik, som tvingades hålla stängt på grund av att asfaltsmedlet trängt in på hennes tomt.

– Det har lagt sig alldeles utanför min butiksdörr, och folk kunde inte komma in utan att trampa i det och få det på skorna. Så det känns hemskt, säger Heike Tlatlik.

Svevia å sin sida menar att de åtgärder som har vidtagits nu är tillräckliga och att bindemedlet är ofarligt.

– Det ser hemskare ut än vad det är, men det kommer att försvinna efter ett tag. Jag kan inte säga exakt vad det innehåller men som sagt är det vattenbaserat och ofarligt. Nu har vi sandat vägen, vilket är standard vid sådana här händelser, säger John Larsson, platschef på Svevia.

Men de vidtagna åtgärderna är inte tillräckliga, menar grannarna.

– Jag vill inte ha grus på min tomt, och det har runnit ner svart i min fårhage, säger Heike Tlatlik.

– Det känns lite märkligt att täcka det med grus innan man kan vara helt säker på att det är ofarligt. Det försvårar ju en eventuell sanering, säger Daniel Karlsson.

Ärendet har också anmälts till miljökontoret i Ronneby kommun, som kommer att utreda händelsen.
