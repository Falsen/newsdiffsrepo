Lyckad insamling av skräp i havet
Jenny Lindeborg

Det var i maj i år som projektet drog igång med start på Boön.

Till grund ligger ett medborgarförslag från 2015 som nu blev verklighet. Projektet har nu avslutats med insamling på Tärnö.

Där samlade man ihop inte mindre än sextio stycken fulla 200-litersäckar med skräp och en container fylldes snabbt med skrymmande avfall som gamla cyklar, delar av kanoter, kylskåp och redskap för fiske och båtliv.

– Kylskåp är nog det mest ovanliga vi har hittat och långa PVC-rör som någon slängt i havet, berättar Martinus Bergqvist, som varit med och samlat in skräpet.

Och de som jobbat med projektet har verkligen fått en tankeställare.

– Vi behöver verkligen rensa vår stränder. I staden ser man allt skräp varje dag, men i skärgården är folk bara två månader om året, sen struntar de i den. Men det är ju vårt hav som vi lever av, säger Ola Karlsson som jobbar på ett Tärnöföretaget som hjälp till att få bort skräpet som samlats ihop.

Och många hoppas på en fortsättning på skräpsamlandet.

– Det måste bli en fortsättning, så mycket som kastas i havet! Det räcker inte med en gång, säger Leif Mattisson.

– Vi ska försöka följa upp detta, i höst ska vi göra en föreläsning för allmänheten om vad som slängs i havet. Fiskar ska simma i havet, inte gamla cyklar och plast, säger Marianne Westerberg, landsbygdsutvecklare i Karlshamns kommun.
