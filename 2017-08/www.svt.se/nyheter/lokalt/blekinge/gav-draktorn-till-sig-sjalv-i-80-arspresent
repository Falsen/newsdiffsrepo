Hon gav draktorn till sig själv i 80-årspresent
Martin Hult

Det är en husmålning som redan väckt stor uppståndelse i byn.  Och husägaren Judith Skörsemo är belåten med resultatet av den 80-årspresent hon gav till sig själv.

– Jag är väldigt nöjd. Från början skulle det bli ett motiv med blommor som klättrade längs väggen, men jag tycker att idén med ett torn och en drake blev bättre. Jag ska ha en visning i trädgården i augusti för det är redan många som hört av sig, säger hon.

Det är inte det första huset i Bräkne-Hoby som konstnären Kim Demåne fått i uppdrag att utsmycka.

– Jag såg det andra huset och blev inspirerad. Sedan kontaktade jag Kim Demåne och gav honom fria händer, säger Judith Skörsemo, som är en konstintresserad 80-åring.

– Jag har en del konst och brukar alltid besöka konstutställningar när tillfälle ges.

Konstnären Kim Demåne höll på att skapa draktornet i en hel vecka vecka medan Judith Skörsemo följde utvecklingen. När väggen till slut var klarmålad fick hon starka känslor.

– Jag blev faktiskt rörd när det var helt klart och blev nästan tårögd. Det är sådan skillnad mot hur väggen såg ut innan och hur den ser ut nu. Jag kommer ha mycket glädje över detta, säger hon.

Vad säger grannarna då?

– De har varit positiva och tagit lite bilder och så. Jag tror dom tycker det är roligare att se detta än att se en grå vägg, säger Judith Skörsemo.
