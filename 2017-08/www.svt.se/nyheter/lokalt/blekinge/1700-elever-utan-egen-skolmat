1 700 elever utan egen skolmat
Anna Börje

Renoveringen av de tre skolköken är planerade. Men för Nättrabyskolans del var tanken att köket skulle vara klart till skolstarten.

– Golvet i köket är fuktskadat och skulle bytas under sommaren, men skadorna var mer omfattande än vad man trott, säger Per Sjösäter på kommuns serviceförvaltning.

Men det handlar inte om mögel, bara om fukt, säger han.

Det omfattande arbetet gör att köket inte kan användas förrän efter höstlovet.

De 900 eleverna kommer att kunna äta som vanligt i matsalen. Men maten hämtas från gymnasieskolorna i Karlskrona.

– Kvaliteten på maten ska inte påverkas, men varmhållningstiden blir något längre, säger Per Sjösäter.

Eftersom inte heller diskrummet kan användas få eleverna använda papptallrikar och pappersmuggar fram till höstlovet.

Även eleverna på Rödebyskolan och på Hästöskolan tvingas att äta på papptallrikar och får också äta mat som hämtas från gymnasieskolorna.

– Det är gamla kök i både Rödeby och på Hästö och renoveringen är inplanerad, säger Per Sjösäter.

På Rödebyskolan är det en omfattande renovering och ombyggnaden av skolköket kommer inte att vara klar till höstlovet.

– Vi har varit ute på skolorna idag och konstaterat att de flutit på mycket bra, säger Per Sjösäter.

Enligt Per Sjösäter har gymnasieskolorna kapacitet att förse de tre skolorna med skolmat.

– Vi har flyttat över en del personal, bland annat kockar, till gymnasieköken.

Däremot har köken inte möjlighet att erbjuda alla elever vegetariska alternativ. Vegetarisk mat kommer bara att erbjudas de som är vegetarianer.
