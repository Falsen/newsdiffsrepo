Flera avhopp efter kyrkbråk i Jämjö – lämnar i protest
Björn Håkansson

Bakgrunden till bråket är den långdragna frågan om att hyra ut församlingshemmet till en dagbarnvårdare.

I våras bestämde Ramdala församlingsråd att först efter att kommunen inspekterat och godkänt lokaler och tomt kunde ett hyresavtal tecknas.

Men kommunens besök har dragit ut på tiden. Och när kyrkorådets arbetsutskott nyligen tog ställning till dagbarnvårdarens önskemål sa samtliga politiker ja till att hyra ut lokalerna.

– Det var på kyrkoherde Patrik Magnussons inrådan vi sa ja. Dagbarnvårdaren har fått vänta väldigt länge på besked men vi var överens om att säga ja trots att kommunen ännu inte varit här, säger kyrkorådets ordförande Karl-Gustaf Johansson, som representerar opolitiska Levande kyrka.

Men beslutet har väckt starka känslor. Så starka att tre politiker och två kyrkvärdar väljer att ställa sina platser till förfogande.

– De här personerna upplever inte att ledningen agerar demokratiskt och att den struntar i redan fattade beslut, säger Birger Wernersson (S), ordförande i pastoratets kyrkofullmäktige.

Enligt honom finns det inte delade meningar om att hyra ut församlingshemmet.

– Men jag håller med kritikerna om att frågan har forcerats fram och att den politiska ledningen i kyrkorådet och kyrkoherden struntat i att invänta kommunens synpunkter, säger Birger Wernersson.

Karl-Gustaf Johansson förstår inte alls kritiken.

– Nej, jag gör inte det. Och vi var ju alla överens i arbetsutskottet att säga ja, säger Karl-Gustaf Johansson. Det fanns inga delade meningar politiskt om det.
