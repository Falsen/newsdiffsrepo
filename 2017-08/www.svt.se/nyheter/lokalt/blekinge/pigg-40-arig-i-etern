40 år med P4 – en resa i teknikens värld
Michelle Hallberg

I dag fyller sex av Sveriges Radios lokala P4 stationer 40 år, varav en är den som finns i Blekinge. Födelsedagen firas bland annat med tillbakablickar, utomhussändningar runt om i länet och musik från 70- och 80-talen.

Se TV-inslaget här.

– Det känns fantastiskt roligt och en bemärkelsedag som givetvis ska firas. Vi firar tillsammans med publiken och är ute och sänder så mycket vi kan tillsammans med Blekingeborna, säger P4 Blekinges kanalchef Peppe Alfiero.

Mycket har förändrats genom åren, framför allt vad gäller det tekniska och den digitala utvecklingen.

På P4 Blekinge är det reporter Carina Melin som varit med längst. Hon har jobbat på radion i 32 år.

– När jag började spelade man in på små rullband. Nu är allting digitalt och man sitter och tittar på en datorskärm och klipper genom den, säger Carina Melin.

Nu har det gått 40 år. Hur tror du att det ser ut om ytterligare 40 år?

– Jag tror att det kommer bli mycket mer direktsändning. Det kommer bli ännu snabbare än vad det är i dag.
