Krismöte efter mystiska maskinstölder
Martin Hult Ogenblad

I slutet på oktober förra året stals två viktplogar till ett värde av 120 000 kronor på kommunens anläggning på Oskarsvärn och flera mindre inbrott och dieselstölder har också inträffat på området – både från kommunen och privata företag. I mitten av juli i år var det dags igen. En hjullastare värd upp till en halv miljon kronor försvann då under oklara omständigheter.

Hur stölden gått till och hur den tunga maskinen tagits genom grindarna och ut från området den aktuella helgen förbryllar de ansvariga.

– Det finns inga skador på grindarna, så det är klart att jag under min semester funderat på hur det här har gått till. Ärendet utreds av polisen och jag vill inte spekulera i hur vår hjullastare bara kunde försvinna, säger tf enhetschef Claes Persson.

Värdet på de maskiner och verktyg som det senaste året stulits från området uppgår till drygt en miljon kronor.

– Man blir bedrövad och det är skattebetalarna som drabbas, säger Claes Persson.

Nu har drift- och servicenämnden på Karlskrona kommun begärt en översyn av säkerhetsrutinerna på anläggningen.

I nästa vecka håller Claes Persson krismöte där också kommunens säkerhetschef Anders Wiklander ska närvara.

– Vi har redan nu vidtagit en del åtgärder, men jag vill försäkra mig om att vi täpper till luckorna som kan möjliggöra nya stölder. På en så här stor anläggning går det aldrig att helt garantera att saker inte försvinner, även om det givetvis är djupt beklagligt.
