Nu har studenterna flyttat in i gympasalen
Stina Sandström

Ett tiotal nyvakna studenter gör sig iordning i gymnastiksalen på tisdagsmorgonen inför universitetets andre dag. Intill väggarna har golvet täckts med madrasser och sovsäckar där flera nyblivna studenter spenderat sin första natt i Karlskrona.

– I och med att vi var så några var det inte så farligt. Det var bara att lägga sig i sovsäcken och sova så natten var förvånansvärt lugn, säger Filip Söderström från Manntorp.

Gymnastiksalen är ett tillfälligt boende som kommunen har ordnat åt de studenter som ännu inte hittat någonstans att bo. Bara på knappt ett dygn var det fullbokat men ännu har bara ett tiotal kommit.

– Det känns spännande. Det blev inte så trångt som jag trodde att det skulle bli. Eftersom jag vet att jag har boende längre fram känns det okej, det känns ändå skönt att ha något tillfälligt, säger Filip Söderstrom.

Eftersom Karlskronahem håller på att bygga ut vindarna på Minervavägen med fler studentrum kan flera av lägenheterna där inte användas och under tiden finns det alltså färre studentlägenheter i år än tidigare.

– Man söker ju hej vilt men fick ta det som fanns och det funkar tillfälligt, säger Jens Wålstedt från Norrköping.

Eftersom flera gamla studenter har lägenhetskontrakt till sista augusti och därefter flyttar ut hoppas kommunen på att det kommer att lätta under de närmsta veckorna.

Vissa kom hit redan i helgen och det var en del som behövdes ordnas för att kunna bo här.

– Madrass var man tvungen att fixa och var man ska ha sina värdesaker och hur man ska laga mat har jag inte kommit på riktigt.

Hur har du sovit de här nätterna nu?

– Tyvärr är jag lite ovan vad luftmadrass så att jag sov lite dåligt, det är lite som camping ungefär, säger Jens Wålstedt.

LÄS MER: Akutboende redan överfullt
