Här är målvakterna som ska lyfta HIF Karlskrona
Moa Lundgren

HIF Karlskrona laddar för en tredje säsong i landets högsta serie – och den här gången ska laget stanna kvar utan kvalspel. Det är i alla fall målsättningen och en prioriterad fråga inför den kommande säsongen var att stärka målvaktsspelet.

– Utan bra målvakter är det svårt att vinna handbollsmatcher. Det här har varit en viktig fråga för hela föreningen, säger tränaren Karl-Johan Lång.

I fjol var det sviktande målvaktsspelet – med en bottenplats i listan av räddningsprocent – en av orsakerna till att laget tvingades till negativt kval.

TV: Se hela inslaget här

Sedan dess har både Vladan Abramovic, med landslagsmeriter från Montenegro, samt Vinslövs-nyförvärbet Marcus mattsson anslutit till truppen.

– Två stora och bra målvakter. Det gör en spännande konkurrenssituation, där den som är bäst för dagen får spela, säger Karl-Johan Lång.

De nya målvakterna är båda närmare två meter långa och känner att de hittat rätt i sin nya klubb.

– Jag trivs jättebra. Träningen är professionell och jag utvecklas hela tiden, säger Marcus Mattsson.

Vladan Abramovic ser den kommande säsongen i handbollsligan som ännu ett steg mot en fortsatt internationell handbollskarriär.

– Jag har kompisar som spelar i Sverige och som har berättat att ligan håller en hög nivå. Jag vill hela tiden bli bättre och bygger nu upp min karriär bit för bit, säger han.
