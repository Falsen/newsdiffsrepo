Åtta pensionärer om dagen skadas i fallolyckor
Anna Börje

Antalet fallolyckor i kommunen ökar för varje år och aldrig tidigare har så många fallolyckor rapporterats som under årets första fyra månader.

– Jag tror inte att det är så att äldre människor faller mer nu än tidigare. Förklaringen är nog att personalen blivit bättre på att rapportera alla former av fallolyckor, säger handläggare Ann-Britt Mårtensson på äldreförvaltningen.

Av de 1.011 fallolyckorna som rapporterades var bara femton allvarliga skador.

Vid de allvarliga skadorna i år är sårskada den vanligaste skadan som i två fall dessutom lett till inre blödningar. Tidigare år har det varit höftfrakturer som varit det vanligaste.

För att minska riskerna använder en del äldre höftskyddsbyxor.

– Under årets första fyra månader rapporterades 272 fall med höftskyddsbyxor, säger Ann-Britt Mårtensson.

– Och inget av fallen ledde till höftfrakturer.

Tidigare års statistik i Karlskrona har visat att män faller i högre utsträckning än kvinnor. Men det är kvinnorna som är överrepresenterade bland de som skadar sig allvarligt.

– Men i år har vi inget sådan tydlig skillnad mellan könen. Om det är en förändring eller om det är en tillfällighet får fortsatta mätningar visa, säger Ann-Britt Mårtensson.
