Landstinget Blekinge fryser köp från Läkarleasing
Stina Sandström

”Landstinget Blekinge kommer att följa upp de uppgifter som ni fört fram. Vi har erhållit kommentar från Läkarleasing Sverige AB med anledning av ert reportage och kommer att ta ytterligare kontakt med företaget för att utreda vilka faktiska omständigheter som föreligger”, skriver Joakim Kristensson, affärsområdeschef på landstinget i Blekinge i ett mejl till SVT Nyheter.

LÄS MER: Populärt hyrföretag kan försvinna

Läkarleasing är ett bemanningsföretag som växer. En kartläggning som SVT Nyheter har gjort visar att alla landsting i Sverige anlitar Läkarleasing.

Landstinget i Blekinge har under det senaste halvåret blivit fakturerade på sammanlagt 2,4 miljoner kronor av Läkarleasing. Men nu stoppas alltså bemanningsuppdragen från Läkarleasing.

”Vi kan dock konstatera att Läkarleasing Sverige AB för närvarande inte uppfyller de ratingkrav som krävs (landstinget använder Creditsafe) för att kunna få leverera bemanningstjänster och att det beror på avsaknaden av revisor. Fram till dess de frågorna är utredda, och så länge man inte återfått sin rating, kommer inte landstinget att skicka några nya förfrågningar om bemanningsuppdrag till Läkarleasing Sverige AB”, skriver Joakim Kristensson i mejlet.
