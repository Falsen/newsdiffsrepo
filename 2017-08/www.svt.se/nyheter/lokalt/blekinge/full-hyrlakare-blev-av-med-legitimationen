Läkaren arbetade kraftigt berusad på akuten
Björn Håkansson

Läkaren jobbade på en akutmottagning i en annan del av landet sommaren 2014.

Den aktuella dagen hade han flera möten med patienter som efteråt klagade på brister i bemötandet. Och efter beslutet att skicka hem en autistisk pojke som kort därpå kollapsade och medvetslös fördes till barnsjukhus, tillkallades chefläkaren till akuten.

Där fick Blekingeläkaren blåsa i en alkoholmätare och samtliga tre blåsningar visade resultat på runt 1,4 promilles alkoholhalt i blodet.

Hälso- och sjukvårdens ansvarsnämnd, HSAN, drog på hösten 2014 in mannens läkarlegitimation sedan det stod klart att han hade ett mångårigt alkohol- och tablettmissbruk bakom sig.

Läkaren vill nu få tillbaka sin legitimation och i ett brev till HSAN ställer han frågan om vad som krävs från hans sida för att återigen få arbeta som läkare.
