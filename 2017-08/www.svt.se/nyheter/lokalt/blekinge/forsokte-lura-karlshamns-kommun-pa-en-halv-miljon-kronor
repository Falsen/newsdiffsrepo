Försökte lura Karlshamns kommun på en halv miljon kronor
Stina Sandström

Det var förra veckan som kommunens ekonomiavdelning fick ett mail som såg ut att komma från en högst uppsatt tjänsteman som var semesterledig. Där krävde tjänstemannen att kommunen skulle göra en utbetalning på drygt en halv miljon kronor.

– Det var en begäran att göra en utlandsbetalning på 59 600 euro, drygt en halv miljon kronor, till en bank i Storbritannien, säger Anna Sunnetoft på kommunkansliet.

Kollegan som sett mailet förstod att något var lurt men spelade med och svarade tillbaka och frågade var de skulle skicka pengarna.

– Då svarade någon med bankuppgifter och med en annan mailadress och då var det ännu mer uppenbart att det var ett bedrägeriförsök, säger Anna Sunnetoft.

Kommunen fick ytterligare ett par mail där bedragaren bland annat skrev att kommunen skulle meddela när överföringen var klar.

Händelsen är nu polisanmäld som försök till bedrägeri och sedan dess har kommunen inte fått några fler bluffmail.
