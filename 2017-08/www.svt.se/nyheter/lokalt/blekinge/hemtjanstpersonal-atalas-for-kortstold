Hemtjänstpersonal åtalas för kortstöld
Anna Börje

Den hemtjänstanställda kvinnan ska ha stulit plånboken från den då 84-åriga kvinnan i hennes hem i Karlskrona i april 2015. Plånboken innehöll både kontanter och betalkort.

I rasande fart under bara en dag mellan klockan 15 och 19 misstänks den hemtjänstanställa ha handlat i kläder, skor, smink, spel, djurartiklar och alkohol i nio butiker i ett stort köpcentrum i Växjö. Hon hann också ut 10 000 kontanter samma eftermiddag.

Totalt 42 452 kronor försvann blixtsnabb från 84-åringens bankkonto.

Kvinnan har fångats på flera övervakningsfilmer när hon använder kortet, men hon nekar till brott. Hon har inte befunnit sig i Växjö, säger hon.

Men åklagaren har bevis för att kvinnan hyrt en bil i Karlskrona några timmar före inköpen i Karlskrona som han menar att hon använt för att köra till och från Växjö.

Åklagaren anser att stölden av plånboken ska betraktas som grov eftersom kvinnan utnyttjat sin förtroendeställning som hemtjänstpersonal och eftersom hon stal plånboken från en äldre och handikappad vårdtagare i hennes hem.

Kvinnan åtalas också för bedrägerier för att olovligen ha använt bankkortet och köpt saker till sig själv.

En god vän till kvinnan åtalas för häleri eftersom vännen köpt varor för presentkort som betalats med den äldre kvinnans bankkort.

Enligt förundersökningen har kvinnan skulder hos Kronofogden och utmätning på sin lön.
