Polisen om knivdramat: ”De var inte okända för varandra”
Stina Sandström

Det var vid 18-tiden på onsdagen som polis och ambulans larmades till Hvilans kyrkogård i Karlshamn med anledningen av en man som blivit misshandlad och knivskuren. Mannen ska ha fått stickskador och fördes till sjukhus men lämnade under kvällen frivilligt.

– Vi har inte hört honom sedan igår. Vi har inte fått tag på honom, säger Henrik Johansson, inre befäl, polisen i Kristianstad.

På onsdagskvällen greps en misstänkt 16-åring som efter förhör anhölls. Under torsdagen har även flera vittnen som ska ha sett händelsen förhörts.

– Det vi gör nu är att vi håller nya förhör och hör även vittnet till händelsen. Jag kan inte säga hur många det handlar om, säger Anna Johansson, åklagare.

LÄS MER: Man knivskuren på kyrkogård – tonåring anhållen

Varför bråket har uppstått kan varken polis eller åklagare gå in på, men de två männen ska på något sätt känt till varandra.

– De var inte okända för varandra, men om de var kompisar eller om det var en uppgörelse eller varför detta hände vet vi inte, säger Henrik Johansson, inre befäl polisen i Kristiandstad.

Under torsdagen är 16-åringen på sannolika skäl misstänkt för försök till dråp. Senast på lördag ska åklagaren besluta om han ska häktas eller inte.
