Sparade en halv miljon liter om dagen – efter bevattningsförbud
Martin Hult Ogenblad

Det ovanligt låga vattennivåerna i grund- och ytvattnet gjorde att det kommunala bolaget Ronneby Miljö & Teknik i våras införde bevattningsförbud i hela kommunen – med några få undantag.

Och beslutet gav resultat.

Siffror visar nu att vattenförbrukningen minskade med cirka 13 procent i sommar jämfört med förra året – det motsvarar en halv miljon liter vatten per dygn.

– Vi är otroligt glada och tacksamma över att vi tillsammans lyckats minska förbrukningen så pass mycket, säger Conny Miketinac, VA-chef på Ronneby Miljö & Teknik.

En annan bidragande orsak till de vikande nivåerna är PFAS-skandalen.

– I samband med PFAS-föroreningen så tvingades vi köra vår täkt i Ronneby extra hårt och det gjorde att grundvattennivåerna sjönk fortare än väntat och det har inte hämtat sig ännu, säger Conny Miketinac.

Trots att vattenförbrukningen minskat under sommaren är nivåerna på grundvattnet fortsatt kritiskt låga, framför allt i Ronneby och Bräkne-Hoby. Där råder därför bevattningsförbud hela september månad ut.

– Jag vill poängtera att läget fortfarande är allvarligt och det är viktigt att alla fortsätter att använda dricksvattnet på ett sparsamt sätt, säger Conny Miketinac.
