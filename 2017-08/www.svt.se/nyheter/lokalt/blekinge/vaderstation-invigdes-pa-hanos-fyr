Väderstation invigdes på Hanös fyr
Anne Torvinen

– Det var bra med besökare i dag, det blåste lite och då blir det svårare att ta sig hit till ön. Vi jobbar ideellt så vi uppskattar att folk vill komma hit och titta, säger Gay Thelander, ordförande i Hanö fyrförening.

Det är sjöfartsverket som är ägare till fyren, men under de internationella fyrdagarna visas fyren upp för allmänheten.

– Vi går upp för trappan, visar fyren invändigt och berättar om de tekniska sakerna och maskinhallen, säger Gay Thelander.

På fyren finns även en väderstation, en automatisk som SMHI läser av på distans, men nu finns också en gammal väderstation på plats.

– Det är en gammal väderstation som vi i föreningen restaurerat av nostalgiska skäl. Det var en kille här från SMHI som invigde den, så det kändes kul, det var det stora numret i år, säger Gay Thelander.
