Gymnasieskola inför kameraövervakning och passerkort
Anna Börje

– Vi gör detta för att öka tryggheten och säkerheten. Vi har haft oönskade personer som har fått hämtas med polis och vi vill också förebygga drogförsäljning. Vi vill att man ska vara sedd om man gör saker på skolan, säger skolområdeschef Ronny Mattsson.

Förutom ID-brickor, passerkort och kameror så ska även alla lärare och skolans 850 elever få en säkerhetsapp till sina telefoner.

– Där kan vi gå ut med väldigt snabba meddelanden vid plötsliga händelser i skolan och där skolans krisgrupp kan meddela personal och elever om åtgärder vi snabbt behöver vidta, säger Ronny Mattsson.

Över en halv miljon kommer satsningen inledningsvis kosta och förhoppningen är att allt ska vara färdigt inom tio veckor. Och bland lärare och elever hoppas man nu att stöket och oroligheterna ska minska.

– Jag tycker inte det är några problem. Om man inte har någonting att dölja så har man heller ingenting problem att man övervakas, säger eleven Elsa Carlberg.

Även eleven Mirai Thorssell är positiv till den ökade säkerheten på skolan.

– Jag kommer att känna mig tryggare för jag vet vilka saker som skett på denna skolan. Att ha mer koll genom det här passerkortet gör att man kan känna sig säkrare, säger hon.
