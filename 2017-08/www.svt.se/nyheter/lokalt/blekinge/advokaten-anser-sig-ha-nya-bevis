Försvarets plan: hundra sms ska fria idrottsprofilen
Martin Hult Ogenblad

I juni dömdes mannen av Blekinge tingsrätt till sex års fängelse för många grova övergrepp på tolv tonårspojkar. I dag började förhandlingarna i hovrätten och den 41-årige idrottsprofilens advokat Nils Fagrenius har ny bevisning med sig.

Det handlar om ett hundratal sms som de senaste åren skickats mellan 41-åringen och de utsatta pojkarnas föräldrar – sms som uppges styrka idrottsprofilens version att han haft en ömsesidig och öppen relation med idrottsungdomarna och deras familjer.

Uppgifterna har via polisen plockats fram ur 41-åringens beslagtagna mobiltelefon.

– Åklagaren har ju talat om att min klient isolerat målsägandena, att de varit i en beroendeställning och att de tvingats in i detta. Den här dialogen som förts via sms tycker jag visar på det motsatta. Min klient har haft en tät och öppen kontakt med föräldrarna, säger Nils Fagrenius.

Försvarsadvokaten Nils Fagrenius vill att idrottsledaren frikänns, eller bara döms för delar av anklagelserna.

– Vår ingång i detta är att han ska bli helt friad, men det är klart att eftersom tingsrättens beslut var sex års fängelse så finns det ju också ett mellanläge för oss, säger Nils Fagrenius.

LÄS MER: Tortyrmålet i hovrätten idag

Åklagare John Dagnevik vill ha ett skärpt straff där rubriceringen grov misshandel också ingår.

Tingsrätten valde att endast döma mannen för 42 fall av grovt olaga tvång.

– Jag vill få dubbelrubriceringen prövad av hovrätten och i så fall tillkommer 36 fall av grov misshandel, vilket i sig borde leda till en straffskärpning, säger John Dagnevik.

Han avfärdar den nya sms-bevisningen som ”helt ointressant”.

– Den visar egentligen bara att det funnits en viss kontakt med föräldrarna utsträckt över många år.
