Martin från Karlskrona nöjd med sin första Ironman
Anne Torvinen

På 10 timmar och 51 minuter tog sig Martin Joehlsson runt banan. Han har simmat 3,8 km i Kalmarsund, cyklat 18 mil och sprungit 4,3 mil. Allt på samma dag.

– Det är en bra tid, särskilt med tanke på att det var första gången. Jag fick ont i knät när jag hade en mil kvar på löpningen och fick gå mycket så jag tappade nog en halvtimme på det det var lite synd, säger han när SVT Nyheter Blekinge når honom på telefon under söndagen.

Martin Joehlsson har tidigare deltagit i tuffa tävlingar och säger att han tränar 10-12 timmar i veckan på de olika ironman-momenten samt styrka på gym. Det sista momentet i gårdagens tävling, löpningen, tycker han var tuffast.

– Då har man hållt på så pass länge och det är ändå ett maraton man ska springa i några timmar.

Så här efteråt är kroppen öm men Martin Joehlsson berättar att det var en häftig upplevelse att göra en Ironman.

– Det var jättemycket folk längs hela banan och det är så mycket glädje.  Det är så stort på något vis, det är svårt att förstå om man står utanför.

Lördag kväll gick han alltså i mål i Kalmar och när deltagarna springer in på Stortorget jublar publiken.

– Jag tror jag kommer göra det igen. Det är sjukt häftigt, jag hade skitkul igår.
