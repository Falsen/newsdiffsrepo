KHK-stjärnor lånade ut miljoner – till dömd bedragare
Erik Alfredsson

Den 28-årige mannen dömdes i somras till tre års fängelse för ett stort antal fall av bedrägerier begångna under åren 2012-2014. Tillvägagångssättet då var att 28-åringen kom över sina kunders personuppgifter och tog lån i deras namn, vilket gav honom en vinst på drygt två miljoner kronor. 28-åringen har nekat till brott, och domen har överklagats.

LÄS MER: Lurade till sig miljoner – döms till fängelse

Nu anklagas mannen för ett flertal fall av nya bedrägerier som ska ha ägt rum efter 2015, bland annat mot två KHK-spelare.

– Jag kan säga att det pågår en förundersökning. Mer än så kan jag inte kommentera, säger Tomas Pärlklo, kriminalinspektör på polisen, som känner till 28-åringens historik.

Spelarna menar i en hemställan till Blekinge Tingsrätt att de vintern 2015 lånade ut drygt 800.000 kronor vardera till den 28-årige mannen. Pengarna skulle gå till en affärsidé 28-åringen hade, och upplägget var att det på tre månader skulle ge en avkastning till KHK-spelarna på 50.000 kronor.

Men återbetalningen uteblev, och trots upprepade kontakter och löften har tvisten nu tagits till såväl Kronofogden som tingsrätten.

LÄS MER: 28-åringen: ”Det finns ingen tvist längre”

I hemställan till tingsrätten framgår att skulderna uppgår till 1,6 miljoner kronor, men också att 28-åringen betalat tillbaka drygt 210.000 kronor till en av spelarna, pengar som framför allt gått till kostnader för räntor. Några polisanmälningar har dock inte gjorts i fallet.

– Det uppdraget har jag inte fått av mina huvudmän. I övrigt lämnar jag inga kommentarer i det här ärendet, säger Christer Holmqvist, spelarnas advokat.

SVT Nyheter Blekinge har sökt de båda spelarna, samt KHK:s ordförande Tobias Larsson. 28-åringen själv menar att skulderna nu är reglerade.
