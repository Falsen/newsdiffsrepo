Räddningshelikoptrar blir kvar i Kallinge
Stina Sandström

Räddningshelikoptrarna ska därmed behålla Kallinge som baseringsort, skriver Sydöstran.

Det har varit flera turer kring om Sjöfartverkets räddningshelikoptrar ska placeras i Kallinge eller inte. I juni förra året stod det klart att Skanska skulle bygga en ny helikopterhangar ett kontrakt värt 310 miljoner kronor.

Men Sjöfartsverket bestämde sig aldrig om räddningshelikoptrarna skulle hamna i Kallinge eller inte och Kalmar pekades ut som en ny huvudort för verksamheten. Senare kom besked att helikoptrarna trots allt kommer vara kvar i Blekinge men inte hamna på F17 i Kallinge.

Men nu kommer Sjöfartsverket med nya besked. Myndigheten har beställt en ny och egen hangarbyggnad inne på F17:s område i Kallinge, intill den nya anläggningen där försvarets helikoptrar flyttar in i höst, skriver Sydöstran.

– Den gemensamma inriktningen för Sjöfartsverket, Fortifikationsverket och Försvarsmakten är att bygga en hangar nordväst om det nya helikopterområdet inne på F17, säger Johan Danielson, pressekreterare på Fortifikationsverket till Sydöstran

Enligt tidningen är planen att den nya hangaren ska vara igång under det första halvåret 2019 och att Sjöfartsverket ska hyra den. Hangaren innebär en miljoninvestering.
