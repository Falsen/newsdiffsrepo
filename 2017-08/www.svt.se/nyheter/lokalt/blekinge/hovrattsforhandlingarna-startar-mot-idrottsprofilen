Vakt fick bytas ut – bröt ihop av tortyrfilm
Martin Hult Ogenblad

Det var under dagens sakframställan i hovrätten som åklagare John Dagnevik valde att delge rätten delar av det omfattande filmmaterial som beslagtogs ur idrottsprofilens dator i samband med att 41-åringen greps i januari i år.

Samma filmsekvenser visades också i tingsrätten, men i hovrätten i dag upplevdes några av filmerna så obehagliga att en av häktesvakterna på plats bröt ihop och bad om att få bytas ut.

– Det är filmer som lämnar starka intryck. Det var jobbigt att se filmerna under förundersökningen, det var jobbigt i tingsrätten och nu blir det en repetition. Det är en typ av filmmaterial som nog inte lämnar någon människa oberörd, säger åklagare John Dagnevik.

Annars var dagens inledande hovrättsförhandling i stora delar en upprepning av vad som – från båda parter –framfördes i tingsrätten

Där stod 41-åringen åtalad för 45 fall av grov misshandel och 55 fall av grovt olaga tvång, men tingsrätten dömde honom enbart för 42 fall av grovt olaga tvång. Han dömdes även att betala 633.800 kronor i skadestånd till sina offer.

Både idrottsprofilens advokat och åklagaren överklagade domen.

LÄS MER: Försvarets plan – hundra sms ska fria idrottsprofilen

Advokaten hoppas på ett frikännande.

– Jag är inte nöjd och klienten är inte nöjd med tingsrättens dom. Jag menar att det saknas lagar och förutsättningar att fälla honom till ansvar och även om man ska fälla honom för delar så är fängelsestraffet allt för tilltaget. Vi yrkar på ett fullständigt frigivande i första hand, sa försvarsadvokaten Nils Fagrenius till SVT Nyheter Blekinge efter tingsrättens dom.

Åklagaren vill att idrottsprofilen döms till ett längre straff.

– Tingsrätten har gjort en felaktig bedömning. Min uppfattning är att det 41-åringen gjort sig skyldig till förskyller ett högre fängelsestraff än det som tingsrätten kommit fram till. Jag yrkar på ett fängelsestraff på omkring åtta år, sa åklagare John Dagnevik till SVT Nyheter Blekinge efter att han överklagat domen.

De tolv pojkarna som utsatts för övergreppen kommer från olika delar av landet: bland annat från Blekinge, Småland, Värmland och Stockholm.
