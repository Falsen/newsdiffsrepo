Polisens Blekingemodell kan skrotas
Björn Håkansson

För drygt två och ett halvt år sedan omorganiserade sig den svenska polisen. Blekinge, Skåne och Småland bildade då ”Polisregionen Syd”. En av konsekvenserna var att länet delades upp.

Karlskrona och Ronneby bakades ihop med Torsås och Kalmar i ett lokalpolisområde som styrts från Kalmar och Växjö.

Samtidigt lades Karlshamn, Sölvesborg, Olofström och Bromölla i ett i ett annat lokalt område som styrts från Kristianstad.

Syftet till uppdelningen var då att de olika lokala områdena skulle se så lika ut som möjligt när det gäller exempelvis befolkningsunderlag, brottsbelastning och antal lokalpolisområden.

Men kritiken har inte låtit vänta på sig. I omgångar har företrädare för polisen vittnat om polisbrist, otillräckliga resurser och högar av outredda brott som fortsatt att växa.

I januari i år lämnade regionspolischefen Annika Stenberg jobbet efter att polisfacket krävt hennes avgång.

Men nu tycks förändringar vara på gång. Den utredning av läget i Syd och som var planerad först till efter nyår har redan satts igång och i oktober väntas förslag på förändringar komma.

Den här gången ska faktorer som ”arbetsmiljö, naturliga rörelsemönster och rättskedjans geografiska organisation” värderas högre, enligt det utredningsunderlag som SVT Nyheter Blekinge tagit del av.

Enligt vad SVT erfar blir ett av förslagen från arbetsgruppen att de tre respektive länen i Syd åter blir enhetliga län, det vill säga att Blekinge blir ett eller två lokalområden. Skillnaden mot i dag är att hela länet, enligt förslaget, ska styras från Kristianstad.

Det innebär också att Ljungby, Markaryd, Torsås och Älmhult flyttas tillbaka till Kronoberg.

Polisförbundets ordförande i sydöstra Götaland, Anni-frid Johannesson, ser gärna att nuvarande uppdelning av länet försvinner.

– Det blir ett effektivare arbetssätt för oss. Men det är till största del en förbättring för andra myndigheter som åklagarmyndigheten och sjukvården, säger hon.

Hon får medhåll av Johan Claesson, huvudskyddsombud för polisen i sydvästra Götaland.

– Enligt min mening så måste man ena Blekinge. Allt annat vore vansinne.

Jarl Holmström, biträdande regionpolischef i Syd, säger till SVT Nyheter Blekinge att förändringar i polisens organisation i södra Sverige är att vänta.

– Det finns skäl för korrigeringar geografiskt, men eftersom förslaget inte är klart kan jag inte i detalj kommentera dessa ännu, säger han.
