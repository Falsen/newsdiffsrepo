Väninnorna om skräckresan: ”Det var hemskt”
Jenny Lindeborg

Totalt fanns 13 personer ombord och väninnorna Gun-Britt Andersson och Gertrud Alexandersson som skulle åka på en trevlig tur med vänner beskriver det hela som en skräckupplevelse.

– När vi kom till Inlängan så kunde färjan inte stanna, utan vi åkte med full fart rakt in i kajen. Och borden flög och vi flög. Jag stod vid en liten trappa och trillade ner för den. Min guldklocka som jag fått av mitt jobb gick sönder och jag började blöda på armen, berättar Gertrud Alexandersson, som fick sår på armarna och smärtor på hela vänstra sidan av kroppen.

– Skepparen var ensam och sa att det var något med båten som gjorde att han inte kunde stanna. Vi sprang runt och letade efter en förbandslåda, men det fanns ingen. Det var bara vi som var svenskar, sen var det bara turister ombord och det fanns barn bland dem.

Gun-Britt Andersson, 67, trillade raklång på golvet och fick smärtor i både revben och armar.

– Det kunde gått värre, men det var hemskt. Och vi fick vänta så länge på hjälp. Vi försökte ringa Affärsverken som har färjorna – men där var det 28 personer före i kö och sjötaxin var upptagen. Jag försökte ropa till dem som stod och väntade på kajen samtidigt som jag försökte stoppa blodet på min väninnans arm med våtservetter, berättar Gun-Britt Andersson.

LÄS MER: Skärgårdsfärja i bryggkrock – passagerare skadade

Till slut, efter drygt en timme, fick de skadade på M/S Ungskär hjälp – av Kustbevakningen.

– Ja, de var jättetrevliga och hjälpsamma. De tog oss som var skadade först. Men man undrar ju vad vi hade gjort om någon varit allvarligare skadad, om någon spräckt skallen eller något och det tagit sådan tid? Vad hade hänt då? Och den stackars skepparen han var ju ensam på båten, berättar Gertrud Alexandersson.

De båda väninnorna fick åka till vårdcentralen för att bli omplåstrade och Gun-Britt Andersson ska även röntga både arm och revben imorgon.

– Vi är trötta och chockade, det  som såg ut att bli en sådan fin dag. Men det blev det inte, säger Gun-Britt Andersson.
