Blekingetoppen: ”Det fanns inget alternativ”
Martin Hult Ogenblad

Efter stark intern kritik från flera länsförbund meddelade Anna Kinberg Batra vid en presskonferens på fredagen att hon lämnar uppdraget som partiledare för Moderaterna.

Blekingeförbundets ordförande Jeppe Johnsson (M) – som hela tiden uttalat stöd för sin partiordförande – följde presskonferensen och tycker att den avgående partiledaren gjorde ett starkt sista intryck.

– Anna sa rätt saker i dag och tryckte på de frågor där jag tycker att vi varit framgångsrika.

Hur ser du på dagens besked?

– Jag insåg redan i går att loppet var kört. Ska du leda Moderaterna i en valrörelse måste du ha minst 95 procent av medlemmarna bakom dig. Det fanns inget alternativ för henne, säger Jeppe Johnsson.

Han vill i dag inte avslöja vem han vill se som efterträdare.

– Det finns ett namn, men det vill jag inte diskutera i media. Jag ska ta den frågan när förbundsstyrelsen samlas nästa gång, säger han.

Anna Kinberg Batra höll ett samlat framförande under presskonferensen och beskrev den situation som eskalerat inom partiet den senaste veckan som ett ”självskadebeteende”.

Och hon menar att partiets problem inte är kopplade till en individ.

– Men det är givetvis ett problem när inte ens aktiva Moderater längre tror på vår politik och mitt ledarskap.

Blekinges moderat riksdagskvinna Annicka Engblom (M) har förståelse för Anna Kinberg Batras (M) beslut.

– Ja, det är tråkigt och beklagligt, men jag förstår och respekterar hennes beslut. Jag hade hoppats att hon skulle stanna och ta fajten i det vi behöver koncentrera oss på, politiken, men det blev omöjligt för henne. Och jag respekterar henne för att hon tar det beslutet, säger Annicka Engblom (M).

Hon ser flera möjliga efterträdare till Anna Kinberg Batra (M).

– Det är en fråga som ska diskuteras internt nu och behandlas av valberedningen så klart. Men det finns flera starka namn till exempel Ulf Kristersson, vår ekonomisk politiska talesperson och så till exempel Elisabeth Svantesson, säger Annicka Engblom (M).
