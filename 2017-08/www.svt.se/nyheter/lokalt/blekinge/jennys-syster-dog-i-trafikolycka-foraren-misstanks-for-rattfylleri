Jennys syster dog i trafikolycka – föraren misstänks för grovt rattfylleri
Gustaf Wallinder

Det var i mitten av maj som den 32-årige mannen, påverkad av alkohol, krockade med en lånad bil i Fridlevstad. Passageraren Johanna Hasselberg avled i kraschen.

Hon satt på passagerarsätet när bilen i hög fart körde in i ett träd och vidare ner för en slänt. Den våldsamma olyckan kostade hennes liv.

Föraren i bilen misstänks nu för grovt rattfylleri, grovt vållande till annans död och grov vårdslöshet i trafik. Han ska ha haft 2,11 promille alkohol i blodet. Gränsen för rattfylleri går vid 0,2 promille och 1,0 promille för grovt rattfylleri.

– Det värsta var att åka hem och hämta min familj och sedan åka in till sjukhuset och se prästen. Då förstod jag vad som hade hänt, säger Jenny Hasselberg.

LÄS MER: Stor minskning av antalet nykterhetskontroller

När SVT Nyheter träffar Jenny Hasselberg talar hon ut om sorgen över sin systers död. De stod varandra nära.

– Tiden efteråt har varit väldigt tuff, vi saknar henne varje dag och vi förbarmar oss över det som hände.

Samtidigt finns det en frustration hos henne. Hon är förvånad och förbannad över att utredningen drar ut på tiden och att den misstänkte föraren är på fri fot i väntan på dom.

– Sedan kan man diskutera varför min syster satte sig i den bilen. Det frågar vi oss också, men till saken hör ju fortfarande att han ska ju få sitt straff och straffet borde verkligen skärpas tycker vi. Och ändå som straffskalan ligger nu så är det konstigt att man blir släppt i väntan på en dom, säger hon.

TV: Se hela inslaget här

Enligt åklagare Ulrika Grenerfors, som inte uttalar sig om den enskilda utredningen, krävs det att brotten måste ge minst ett års fängelse för att den misstänkte ska frihetsberövas. Dessutom ser åklagare till särskilda skäl, som bland annat risk för fortsatt brottslighet eller att personen kan fly landet.

– Det är ganska vanligt att kunna bedriva en utredning på ett utmärkt sätt utan att någon är frihetsberövad, anhållen eller häktad. Så är det i de allra flesta fallen som vi driver. Ibland blir det ett missförstånd där, en del tror att om en person släpps så har utredningen lagts ner. Men så är det inte alls, säger Ulrika Grener fors.

Utredningen efter dödskraschen i Fridlevstad är slutförd och kammaråklagare Stina Brindmark väntas väcka åtal inom kort. Den misstänkte 32-åringen har erkänt att han körde bilen berusad när olyckan inträffade.

– Mannen har i förhör medgett att han kört bilen. Han har uppgett att han skulle göra en omkörning och att han då tappade kontrollen över den, säger åklagare Stina Brindmark.

32-åringen försvaras av advokat Christer Holmqvist.

– Innan åtal är väckt vill jag inte lämna några kommentarer i ärendet, säger han.
