Äldre man rånad under pistolhot
Erik Alfredsson

Mannen, som är i 70-årsåldern, hade varit och handlat i Mörrum under söndagskvällen. När han satte sig i sin bil på parkeringen satt en beväpnad man i baksätet.

– Den här mannen visar något som målsägande uppfattar som en pistol och säger att han ska köra till Svängsta. Väl där får han plocka ut pengar i en uttagsautomat. Det handlar om över 1000 kronor i varje fall, säger Martin Larsson, inre befäl på polisen i västra Blekinge.

När gärningsmannen har fått pengarna försvinner han från platsen. Polisen har ännu ingen misstänkt i ärendet.

– Vi har rubricerat det som rån i nuläget, men det kan komma att ändras. Nu går vi igenom övervakningsbilder från parkeringen och uttagsautomaten, och fler förhör ska hållas med målsägande, säger Martin Larsson.

Ingen ska ha fått några fysiska skador under händelsen.
