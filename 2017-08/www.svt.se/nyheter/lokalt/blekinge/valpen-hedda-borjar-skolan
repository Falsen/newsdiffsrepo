Valpen Hedda börjar skolan
Michelle Hallberg

När höstterminen drar igång på Tullskolan i dag så är det inte bara tvåbenta elever som börjar. Även den lilla Tollarevalpen Hedda, 3 månader, kommer att tassa runt i korridorerna framöver.

Som en del i ett projekt vars syfte är att skapa en tillgänglig lärmiljö för alla elever, så blir nu Hedda kompishund för elever i behov av särskilt stöd. På skolan har nämligen elevantalet som är i behov av stöd ökat.

– En hund kan ha en lugnande effekt. Men man kan också känna att en hund kan jag prata med, om man har lite svårt att prata annars, säger skolans biträdande rektor Therese Melin.

Det var när läraren Kerstin Rydman lät sin tidigare hund Maja träffa några elever utomhus som idén om en hund på skolan föddes.

Men Maja gick bort i cancer och nu får det bli lilla Hedda som tar plats på skolan.

– Hon ska få träffa en del elever och de ska få jobba lite med henne, promenera, leka och apportera. Jag tänker att det kan ge dem både glädje och lugn, säger Kerstin Rydman.

TV: Se hela inslaget

Rektor Therese Melin fortsätter:

– Vi såg redan med Maja att det gav en väldigt positiv effekt på elever som har behov av särskilt stöd. En hund gör att våra må bra-hormon sätts igång när vi klappar hunden. Det kan ju göra att barnen blir lugna och stressnivån minskar så att de får lättare att koncentrera sig.

9-årige Aryan Domingues Jadhav har redan hunnit träffa skolans kompishund och han är redan stormförtjust.

– Hon är snäll. Världens sötaste hund, säger han när SVT Nyheter Blekinge kommer på besök.

Hedda har en egen ingång in på skolan och kommer bara få vistas i två rum på grund av allergirisk.

I framtiden hoppas man att Hedda ska kunna titulera sig  pedagog- och terapihund på riktigt. Men för det krävs en utbildning som hon måste vänta med att gå tills hon blir ett år.

– Om det passar för Hedda och vi ser att det fungerar, så tänker vi att hon kan utbilda sig vidare i framtiden, säger biträdande rektor Therese Melin.
