Publicerad:18 augusti 2017 18.44Uppdaterad:19 augusti 2017 01.43
Ögonvittnet: ”Jag såg blod på torget”
Erik Alfredsson

Minst två personer har dött och ett flertal har skadats efter en knivattack på Salutorget i finska Åbo. Marja Terttu Brunzell, från Vissefjärda söder om Emmaboda, var precis på väg ner till torget för att handla efter att ha varit på en utbildningsdag i staden.

– Då kom en liten pojke cyklande mot mig och sa ”gå inte dit, det finns män med knivar där”. Sedan såg jag personer komma springande, säger hon till SVT Nyheter Blekinge.

Hon stannade till på platsen, och efter ett tag gick hon in i ett varuhus.

– Det kändes så overkligt allting, jag visste inte om det var sant. Men sedan hörde jag att något hänt. Jag gick ut, och såg ambulanser och poliser överallt, och att de hade spärrat av området.

– Själva situationen var över, men jag såg blod på torget.

Nu är Marja Terttu Brunzell på väg hem till Sverige igen, och hon har följt utvecklingen via radio.

– Jag har hört att polisen sköt en förövare i benet, men också rykten om flera förövare. Allt kändes så overkligt så jag var aldrig riktigt rädd, men lite chockad är man nog.
