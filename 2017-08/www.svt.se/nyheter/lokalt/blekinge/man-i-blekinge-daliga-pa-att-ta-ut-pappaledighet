Män i Blekinge dåliga på att ta ut pappaledighet
Stina Sandström

Nya siffror som Försäkringskassan tagit fram för TCOs räkning visar på stora variationer i landets kommuner.

I Karlskrona tar män i snitt ut 17,5 procent av dagarna under barnens första år medan män i Sölvesborg bara tar ut 15,5 procent.

– I den bästa av världar skulle alla pappor kräva att få ta hälften av föräldraledigheten innan barnet börjar förskolan, och mammor skulle bli bättre på att lämna över ansvaret och dela med sig, säger Eva Nordmark, ordförande TCO.

I landet i stort tar männen 20 procent av föräldraledigheten under barnens första år. Alla kommuner i Blekinge ligger under rikssnittet.

Tre fjärdedelar av alla dagar med föräldrapenning tas ut under barnets två första år. Efter barnets tvåårsdag delar män och kvinnor relativt jämställt på dagarna.

– Det finns många fördelar med föräldraförsäkringen i sin nuvarande form, men också mindre bra effekter som är viktiga att belysa och problematisera. Kvinnor är föräldralediga längre perioder från arbetet, arbetar mer deltid och får sämre löne- och karriärutveckling än män, säger Eva Nordmark.
