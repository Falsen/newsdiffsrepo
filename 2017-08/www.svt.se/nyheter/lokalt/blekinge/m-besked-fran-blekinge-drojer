M-besked från Blekinge dröjer
Martin Hult Ogenblad

Förra veckan blev turbulent för Moderaterna, där partiledaren Anna Kinberg Batra i fredags meddelade sin avgång efter hårt internt trycks från flera länsförbund. I går samlades Blekingeförbundets styrelse och frågan om vem Blekingemoderaterna nu ska nominera diskuterades.

– Vi har ett antal namn, men vi har inte satt ner foten. Jag har uppmanat styrelsen att gå hem och fundera och så tar vi en ny diskussion när vi träffas nästa söndag, säger Jeppe Johnsson, länsförbundets ordförande.

Tidigare i dag meddelade Moderaterna i Norrbotten att distriktet vill se Ulf Kristersson som ny partiledare.

Andra kandidater som nämnts i diskussionen är Elisabeth Svantesson och Mikael Odenberg.

– Kan vi inte enas om ett namn i Blekinge kan det bli så att vi rangordnar ett antal namn och skickar till valberedningen, säger Jeppe Johnsson.

Han menar också att Moderaterna i Blekinge gått stärkta ur den senaste tidens interna stridigheter och sjunkande förtroende.

– Min bild är att det finns en revanschlusta och förväntan bland medlemmarna. Det som har varit måste vi lägga bakom oss.
