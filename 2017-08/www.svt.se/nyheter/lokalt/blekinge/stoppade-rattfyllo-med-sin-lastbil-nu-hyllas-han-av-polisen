Stoppade rattfyllo med sin lastbil – nu hyllas han av polisen
Gustaf Wallinder

Det var under tisdagskvällen föregående vecka som polisen i Karlskrona uppmärksammade en bilist som uppträdde aggressivt och okontrollerat i trafiken. De tog upp jakten på bilisten, som försökte fly.

Vid Hasslörondellen åkte föraren ett varv för att sedan köra tillbaka mot den mötande trafiken på en enfilig väg. Då klev lastbilschauffören Andreas Ross fram.

TV: Se hela inslaget här

Genom att klämma fast personbilen mot mitträcket avslutade han vansinnesfärden.

— Det fanns inga tvivel. Jag hade flera andra personbilar bakom mig och om bilen hade tagit sig förbi mig hade det kunnat sluta illa, säger Andreas Ross, som jobbar på åkeriföretaget Keith & Son i Kalmar, men bor i Flerohopp i Nybro kommun.

Hur gick tankarna där och då, när personbilen var på väg mot dig i samma körfält?

— Jag hade ju blivit omkörd av samma bil, jagad av polisbilarna, strax innan. Så jag förstod att något var konsigt. Därför tvekade jag aldrig att hjälpa polisen och mina medtrafikanter, säger han.

Karlskronapolisen är tacksamma över hjälteinsatsen. Om inte lastbilschauffören ingripit hade jakten på bilisten avslutats och en allvarlig olycka hade kunnat inträffa.

— I sådana här fall är det fara för tredjeperson, då bilen kommer mot mötande trafik. När vi är efter bilar som går över på fel sida vägen brukar vi avbryta och det hade jag gjort i det läget, säger polisen Jonas Steinbach Klar.

Lastbilschauffören Andreas Ross såg till att det aldrig hände och stoppade föraren, som nu är misstänkt för bland annat drograttfylla.

— Vi är väldigt tacksamma för hans hjälp och vi kunde gripa den här personen tack vare honom. Men framför allt hindrade chauffören den här personen från att skada andra trafikanter eller egendom på vägen, säger Jonas Steinbach Klar.

LÄS MER: Man anhållen efter lastbilskrock

På åkeriföretaget Keith & Son i Kalmar, där Andreas Ross arbetar, är man stolt över sin modiga chaufför.

— Jag hade inte vågat göra en sådan sak själv, det tror jag inte. Det är starkt gjort av honom. Händer något liknande igen tror jag att han kommer att ingripa då också, säger delägaren och vd:n Stefan Karlsson.

Jonas Steinbach Klar pratade med Andreas Ross samma kväll som själva händelsen och har även i efterhand tackat honom.

— Jag skickade in dagens ros i lokaltidningen BLT, det var mitt sätt att säga tack och visa uppskattning, säger han.
