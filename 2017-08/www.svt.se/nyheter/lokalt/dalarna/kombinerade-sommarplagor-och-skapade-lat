Kombinerade sommarplågor och skapade låt
Hannes Forssell

– Vi kände på oss när originalet kom att den skulle bli en sommarplåga, så vi tänkte att vi kunde skapa en till, säger Chris Stridbo.

”Dö mosquito” heter parodin som Chris och Lars spelat in och som handlar om de ibland sjukt irriterande myggen. Videon som är inspelad i trakterna runt Sälen laddade de upp till Youtube där den fått runt 6.000 visningar i skrivande stund.

– Vi får väl se om det blir några till nu när den synts i media, säger Chris Stridbo.

Men några ambitioner att komma upp i originalets nästan tre miljoner visningar har inte duon från Sälen.

– Nä, det är en grym låt som spelar i en helt annan liga, det är bara kul att ha fått släppa den här låten och förverkliga roliga idéer som man haft, säger Chris Stridbo, som pluggat ljud- och musikproduktion på Högskolan Dalarna.

Men hur är det med myggen, har det varit så mycket av den varan i år?

– Det finns alltid mygg här i Sälen, det är riktigt hemskt om det är stiltje, då blir man faktiskt galen, säger Chris Stridbo.

Se Sälengrabbarnas version av sommarplågan ”Despacito” (Obs! Extern länk)
