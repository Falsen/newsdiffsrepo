Här får du vänta länge på ambulansen
Therésa Persson

Den som bor i Gagnef riskerar att få vänta upp till dubbelt så lång tid på ambulans jämfört med den som bor i till exempel Avesta eller Borlänge. Det visar siffror som SVT Nyheter tagit fram.

– Så här är det i glesbygdskommuner och glesbygdslän, det är nog ingenting vi kommer ifrån, säger Fredrik Forseslius, ambulanschef i Dalarna.

Generellt sett så har tiden innan ambulansen kommer fram dessutom ökat i de flesta dalakommuner. I Gagnef ökade mediantiden för en utryckning med nästan två och en halv minut mellan 2010 och 2016.

Även i Ludvika och Smedjebacken är det tydligt att ambulansen dröjer längre nu än 2010. Det kan bland annat förklaras med att akutmottagningen i Ludvika stängts. Men en generell förklaring till längre väntan på ambulans är enligt ambulanschefen att man får fler larm att åka på nu än tidigare.

– Vi har fler uppdrag nu, säger Fredrik Forselius.

Och från politiskt håll diskuteras nu frågan.

– Det kan behövas förstärkning inom ambulanssjukvården och då bland annat från Borlänge som har otroligt högt tryck. Den stationen kan förstärka Gagnef som annars gör utryckningar åt det hållet, säger Christer Carlsson (M) oppositionsråd.

Gunnar Barke (S) håller med.

– Jag tror det är en alldeles utmärkt idé och det är också det som verksamheten kommit fram till. Då handlar det även om att stödja Ludvika och Västerbergslagen och om det är så att det behövs förstärkning dit, så är det lämpligt att Borlänge hjälper till, säger han.

LÄS MER: Risk att rättviksborna får vänta längre på ambulans

LÄS MER: Samarbete viktigt när ambulansen dröjer
