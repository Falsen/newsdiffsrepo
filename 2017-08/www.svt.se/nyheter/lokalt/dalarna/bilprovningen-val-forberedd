Bilprovningen väl förberedd
Bodil Ljungberg

– Vi är nöjda med att regeringen infört övergångsregler som innebär att A-traktorerna kan börja besiktas redan den 1 januari, säger Morgan Isacsson, kontrollbesiktningsansvarig på Bilprovningen.

Det var på branschens initiativ som regeringen såg över fordonslagen och gjorde det möjligt att besikta innan själva reglerna träder ikraft.

– Nu är vi väl förberedda för att ta emot de här fordonen.

Både Bilprovningen och besiktningsföretaget Dekra gör bedömningen att det inte kommer att bli några problem att ta emot alla som nu kommer att behöva inställa sig till besiktningen. Stationerna har sedan tidigare rutin att ta hand om den här typen av fordon.

– Vi gör ju redan i dag kontrollbesiktningar av A-traktorer på polisens anvisning, så det här kan vi, säger Jonas Dolk, regionchef på Dekra i norra Sverige.

Besiktningen kommer att genomföras enligt det vanliga bilprogrammet, men i de delar som är tillämpliga på A-traktorer.

– A-traktorer är ju som det låter en traktor och har därför inte något miljökrav på sig när det gäller tex avgaser, så den kontrollen slipper de, säger Morgan Isacsson.

En kontroll som A-traktorn däremot garanterat kommer att utsättas för är hastighetsbegränsningen av fordonet.

– Vi kommer att kontrollera att fordonet inte går fortare än 30 kilometer i timmen, det är ju ett problem att A-traktorer ofta gör det – och då är det inte längre en traktor.

TV:
