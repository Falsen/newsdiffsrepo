Tillnyktringsplatser vid akuten ska ersätta fyllecellen
Torbjörn PåhlmanReporter

Under många år har frågan diskuterats och trots att det på andra håll i landet gått att få till säkrare och bättre lösningar är det först på senare tid som man i Dalarna verkar beredd att agera. På onsdagen behandlade arbetsutskottet i Region Dalarna ett förslag om att införa totalt sex tillnyktingsplatser i anslutning till akutmottagningarna i Falun, Mora och Avesta.

– När polisen har svårt att göra medicinska bedömningar ska de kunna transportera omhändertagna personer dit. Där ska finnas sjukvårdspersonal och läkare att tillgå, säger Sören Fogde vid Landstinget som är en av de som arbetat med att ta fram förslaget.

– Vi har tittat på vad man gjort i andra län och gjort bedömningen att det här är vad vi behöver. I Falun ska de fyra platser som planeras där vara i nära anslutning till missbruksenheten, säger han.

Sju miljoner om året beräknas verksamheten kosta och tanken är att landstinget och länets kommuner ska finansiera det hela tillsammans. Så under hösten krävs många politiska beslut runt om i länet om verksamheten , som planerat, ska kunna starta senast i mars nästa år.

För personer som är utåtagerade blir det sannolikt fyllecell även i framtiden. För att stärka den medicinska kontrollen även för dessa finns planer om ett mer formaliserat samarbete mellan polisen och ambulansen, säger Sören Fogde till SVT Dalarna.

TV: Här kan du se ett inslag om förslaget
