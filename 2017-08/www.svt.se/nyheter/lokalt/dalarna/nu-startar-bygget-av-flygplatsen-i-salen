Nu startar bygget av flygplatsen i Sälen
Patrik QvickerReporter

Ta del av Dalarna i telefonen – ladda ner SVT Nyheters app

Nu har det första inofficiella spadtaget tagits för bygget av den nya charterflygplatsen i Sälen.

Grävmaskiner har börjat jobba med att undersöka all den jord som ska fraktas bort från området och en omfattande avverkning runt hela det nuvarande flygfältet har inletts den här veckan inför miljardinvesteringen i Sälenfjällen.

Det ska bli en helt ny stor landningsbana, ett nytt köpcentrum och mängder av andra byggnader där.

– Det är fantastiskt att det rör sig runt omkring här nu, säger Kjell Larsson, ordförande i Sälenfjällen flygklubb som hittills är de enda som haft verksamhet på flygplatsen i Sälen.

Det befintliga lilla flygfältet har i dagarna officiellt stängts av av säkerhetsskäl för inkommande plan – något som krävs under utbyggnadstiden.

– Nu röjer de bort runt banan för el och avlopp och allt som hör till, säger Kjell Larsson.

Nu sker det mesta ändå i det tysta runt flygplatsen. Ingen information har ännu lämnats officiellt. Flygplatsbolaget som ska utföra själva byggandet ligger lågt med att berätta om nyheterna men flygklubben som var den som startade själva flygplatsprojektet för tio år sen är fortfarande delvis inblandad.

LÄS MER: Flygplatsen i Sälen får grönt ljus av EU-kommissionen

Flygplatsplanerna i Sälen har hittills mest handlat om visioner och dessutom dragit ut på tiden. Men i våras kom klartecknet från EU om de statliga pengarna och enligt uppgift är nu också resten av finansieringen löst.

Bolag verksamma inom turistnäringen på både svenska och norska sidan ska dela på investeringarna som tillsammans med det statliga stödet på 250 miljoner kronor uppgår till runt en miljard kronor.

Enligt planerna ska den nya flygplatsen i den mest västra delen av Sälenfjällen och det nya köpcentret intill, stå klart hösten 2019 – om drygt två år.

LÄS MER: Ingen automatisk utbetalning

Tanken är att flygplatsen ska ta emot och frakta turister till och från de norska och svenska fjällanläggningarna i främst Sälen och Trysil. Och när skogen nu faktiskt faller där den nya landningsbanan ska byggas och där flygplatsbyggnaderna ska stå, så blir det mer konkret än någon gång tidigare.

– Det har varit många tveksamheter och bakslag men nu finns det inga kvar. Nu känns det som att det är gott om tid. 2019 känns realistiskt, säger Kjell Larsson.

Ett brett stråk runt det nuvande lilla flygfältet huggs ner inför utbyggnaden, och en två kilometer lång och flera hundra meter bred helt ny gata avverkas norrut där den nya förlängda delen av landningsbanan ska byggas.

På plats finns både manuella röjare och en avverkningsmaskin.

Flygklubben i Sälen måste flytta verksamheten till flygplatsen i Mora under byggtiden.

– Men vi har blivit lovade nya lokaler och hangarer på det nya området. Många i Sälen har väntat på det här. Nu ska vi förhoppningsvis kunna locka nya turister hit med flyg, säger Kjell Larsson.

Det nya flygfältet kommer att byggas över den befintliga landsvägen mellan Sälen och norska gränsen. Enligt planerna ska en helt ny flera kilometer lång väg byggas förbi flygplatsen för att ansluta i byn Rörbäcksnäs. Det bygget kommer igång tidigast i vår.

LÄS MER: Nytt bakslag för flygsatsningen i Sälen
