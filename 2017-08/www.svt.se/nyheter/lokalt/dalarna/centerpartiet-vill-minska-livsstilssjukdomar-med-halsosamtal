Landstinget kan införa förebyggande hälsosamtal
Sandra Lind

Motionen har godkänts av hälso- och sjukvårdsnämnden och Lena Reyier (C), oppositionsråd i Landstinget Dalarna, hoppas att invånarna i länet snart ska kunna erbjudas hälsoundersökningar likt Västerbottenmodellen.

– Vi har sett att dessa typer av förebyggande samtal minskat hjärt- och kärldödligheten och många andra sjukdomar, säger Lena Reyier.

Modellen med att ha hälsosamtal i syfte att förebygga livsstilssjukdomar har sedan över 30 år tillbaka funnits i Västerbotten. Västerbottenmodellen är den största i sitt slag och innebär att länets 40-, 50- och 60-åringar bjuds in till ett individuellt hälsosamtal på sin vårdcentral var tionde år.

– Tanken är att man genom samtal i kombination med en hälsoundersökning ska göra att fler människor får bättre koll på sig hälsa och på så vis kan förebygga livsstilssjukdomar säger Lena Reyier.

Samtidigt menar Lena Reyier att det är viktigt att ta ansvar för sin hälsa redan i tidig ålder och säger till SVT Nyheter Dalarna att hon, om förslaget blir verklighet, vill införa hälsosamtal redan innan 30 års ålder.

– Jag tänker på mina barn, inte sjutton har de tid att tänka på sin egen hälsa med barnfamilj och allt. Då är det extra viktigt att bli medveten om hur man ska ta hand om sig, säger Lena Reyier.

Även om det i nuläget är oklart hur mycket hälsoförslaget kommer att kosta menar Lena Reyier att det förebyggande arbetet kommer att vara värt pengarna.

– Det är också en kostnadsfråga. Genom att förebygga sjukdomar tidigt spar vi ju inte på kostnader i sjukvården längre fram.

Den 25 september tas motionen upp i landstingsfullmäktige och Lena Reyier menar att det finns goda chanser till att förslaget klubbas igenom. Hur exakt modellen kommer att vara utformad är inte klart ännu men den kommer att likna Västerbottenmodellen.

– Vi har inte bestämt detaljer än med det är klart att vi måste kolla på vad som passar bäst för just människorna i Dalarna, säger Lena Reyier.
