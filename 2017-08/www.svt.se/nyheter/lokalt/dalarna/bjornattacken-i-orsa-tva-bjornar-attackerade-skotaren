Björnattacken i Orsa: Två björnar fanns i hägnet
Hannes Forssell

Enligt nya uppgifter så fanns två björnar i hägnet när den 18-årige djurskötaren attackerades i Orsa tidigare i augusti.

– Det var två björnar i hägnet, en av dem attackerade och sköts, den andra motades bort, säger kammaråklagare Gunnar Jonasson.

Det är genom förhör som hållits i den pågående utredningen som de nya uppgifterna kommit fram.

Varför kommer de här uppgifterna först nu?

–  En förundersökning är ju levande där man hela tiden jobbar med förhör för att säkerställa uppgifter och vad som har hänt för att kunna utreda händelseförloppet. När vi nu får en fråga om det har varit ett djur i hägnet och vi anser oss kunna bekräfta att det varit två så vill vi lämna den informationen, säger Gunnar Jonasson.

Hur aktiv var den andra björnen i själva attacken?

– Så vitt jag kan bedöma har djurskötaren utsatts för ett angrepp av en björn.

Det är den björn som sedan sköts?

– Ja, så är fallet.

Har den andra björnen attackerat eller hotat att attackera familjen som var i hägnet?

– Det kan jag inte kommentera.

Varför sköts inte den andra björnen omedelbart?

– Den andra björnen valde personal att avlägsna från hägnet. Det lyckades man med på ett sådant sätt att de ansåg att det var acceptabelt. Man har använt sig av utrustning för att locka in den i ett annat hägn, säger Gunnar Jonasson.

LÄS MER: Djurskötare avliden efter björnattack

Enligt tidigare uppgifter ska det ha varit en ensam björn som fanns i hägnet vid attacken, där en 18-årig djurskötare skadades svårt och sedan avled.

Skötaren hade gjort praktik i parken och var anställd som säsongsarbetare. Han befann sig i hägnet med en turistande familj, som klättrade ut ur hägnet när björnen attackerade.

Gunnar Jonasson berättar att familjemedlemmarna fick skador i samband med att de klättrade över stängslet.

– När man tog sig ut ur hägnet har man fått vissa blessyrer beroende på hur det gick till när de tog sig ut ur hägnet, men det är inga blessyrer som de fått av att en björn direkt berört dem, säger han.

Hur mår familjen i dag?

– Att befinna sig inne ett hägn med björnar i, då kan du ju förstå själv hur man mår, säger Gunnar Jonasson.

Björnen som attackerade djurskötaren tog sig in i hägnet där genom ett hål som grävts under det 90 centimeter djupa grävskydd som gick under stängslet.

Gunnar Jonasson vill inte bekräfta om den andra björnen tog sig in genom samma hål som den första björnen, på grund av utredningtekniska skäl.

– Utredningen kommer visa hur de här björnarna tog sig in i hägnet. Jag kan inte kommentera det ytterligare, säger Gunnar Jonasson.

Enligt vd för Grönklittsgruppen Anders Blomquist är det dock osannolikt att den andra björnen skulle ha tagit sig in i hägnet på något annat sätt.

– Det är ett syskonpar som är honor och de är lika stora, vilket talar för att de kunnat ta sig igenom samma hål, säger Anders Blomqvist.

I samband med björnattacken vidtogs åtgärder för att höja säkerheten och för att stötta anställda på rovdjursparken.

– De säkerhetsrutiner vi genomförde fortsätter vi med tills vi vet mer. Vi hjälper också medarbetare som har det tufft efter det som hänt. Men vi jobbar också med att komma in i någon sorts vardag, säger Anders Blomquist.

Nu pågår en förundersökning om arbetsmiljöbrott genom vållande till annans död och även framkallande av fara för annan, där den familj som befann sig i hägnet är målsägande.

Ingen är i nuläget delgiven misstanke om brott.

– I nuläget har vi anledning att tro att brott har förövats. Men vi har ingen skäligen misstänkt. Utredningen är inte i den fasen ännu att vi hunnit komma fram till att någon är skäligen misstänkt, säger Gunnar Jonasson. som inte kan kommentera hur långt utredningen har kommit.

– Den här typen av utredningar är komplexa och tar många gånger lång tid, säger han.
