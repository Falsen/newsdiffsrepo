Pyroman jagas i Sälen
Patrik QvickerReporter

Räddningstjänstens befälsbil utanför brandstationen vid Linvdallen i Sälen är helt utbränd efter ett attentat i helgen. Det är bara en i raden av misstänkt anlagda bränder runt Sälen den senaste tiden. En annan bil brann i ett bostadsområde natten till tisdagen och det var det femte misstänkta pyromandådet på kort tid i området.

– Det finns ingen naturlig förklaring. Det är någon som hjälpt till att tända på, säger Per Hampus.

Pyromandåden i Sälen har i flera fall riktats mot så kallad blåljusverksamhet. Förutom attentatet mot brandkårens fordon vid Lindvallen så utsattes också polisstationen i Sälen för ett branddåd tidigare den här månaden. Då handlade det om en brand i ett soputrymme i direkt anslutning till själva stationsbyggnaden.

Och även om det kan vara mer en tillfällighet, så finns det också kopplingar till viss blåljusverksamhet när det gäller det senaste dådet mot en bil i Sälen.

– Det är repektlöst. Det är ju de här bilarna vi ska använda när vi ska ta oss ut och hjälpa folk, säger Per Hampus.

MISSA INTE: Så får du lokala nyheter i SVT:s app

Pyromandåden började för två veckor sedan när en reklamskylt längs fjällvägen fick brandskador. Efter det följde attacken mot polisstationen och sedan i slutet av förra veckan har det inträffat ett nytt attentat varje natt  i Sälenområdet.

Natten till lördag slog någon till mot en rastkoja längs gamla fjällvägen som förstördes helt. Också en lastmaskin som stod intill fick vissa brandskador. Natten mot söndag attackerades så brandbilen vid Lindvallen.

Natten efter det utsattes hembygdsgården Olnispagården för omfattande skadegörelse även om det då inte handlade om någon brand. Och sen då den misstänkt anlagda branden mot en annan bil natten till tisdag. Det är oro i bygden och det är blåljusanknytningen som oroar mest.

– Vi har hittills varit förskonade för sånt här. Det har varit bränder mot ambulanser och brandbilar i Mora men nu har det spridit sig också hit, säger Per Hampus, räddningschef i Malung-Sälens kommun.

TV: Se hela inslaget om attackerna i Sälen här
