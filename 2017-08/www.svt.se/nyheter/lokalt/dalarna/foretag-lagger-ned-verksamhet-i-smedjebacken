Företag lägger ned verksamhet i Smedjebacken – 24 varslas
Hannes Forssell

– Jag tycker det är väldigt synd, det är ju ett väldigt framgångsrikt företag och det är tråkigt att tappa arbetstillfällena, säger Fredrik Rönning, kommunalråd i Smedjebacken.

Rönning tror dock inte att de anställda kommer att få svårt att hitta nya jobb.

– Det finns efterfrågan i Smedjebacken både på arbetskraft och lokaler, om de skulle bli lediga, säger Fredrik Rönning.

Förutom anläggningen i Smedjebacken lägger Husqvarna även ner en anläggning i Tampa, Florida. Totalt berörs 50 anställda.

Pullman Ermator kallas marknadsledande inom damm- och betongslamhantering. Företaget köptes upp för ett halvår sedan av Husqvarna, som nu alltså lägger ner verksamheten.

Orsaken är en omstrukturering och större satsning på den typ av produkter som tillverkas på just Pullman Ermator enligt utvecklingschef på Husqvarna Construction Joakim Ed, som säger att marknaden inom området kommer att växa framöver.

Anledningen till att företaget ändå läggs ner är att anläggningen i Smedjebacken inte bedöms klara den upptrappning som planeras.

– Kapaciteten i anläggningen klarar inte det, vi kommer att förlägga den tillverkning som finns i andra befintliga anläggningar, säger Joakim Ed.

Men om ni ändå ska satsa på den här typen av produkter och det här är ett framgångsrikt företag, är det inte bra att ha verksamheten kvar?

– Nej, det finns mycket stora fördelar i form av synergieffekter som vi gör genom att lägga ner verksamheten, säger Joakim Ed.

– Det finns inte en möjlighet inom företaget att växa på det sätt som Husqvarna ämnar att göra, säger han.

Nu kommer fackliga förhandlingar att ta vid. Huruvida de anställda kommer att erbjudas jobb på andra håll kommer att bestämmas när de är klara. Men Joakim Ed bedömer det som troligt.

– Husqvarna är ett stort företag och det är möjligt att det kommer att finnas platser för de som vill flytta, säger Joakim Ed.

Omstruktureringen beräknas kosta 65 miljoner kronor.
