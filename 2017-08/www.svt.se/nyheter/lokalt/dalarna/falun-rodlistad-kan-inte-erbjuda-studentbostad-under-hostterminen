Falun på röd lista – kan inte erbjuda studentbostad till hösten
Theresa Persson

SFS har gått igenom läget i en årlig bostadsrapport, där 33 studentstäder bedöms utifrån sin förmåga att kunna erbjuda studenter ”en trygg och hållbar bostadssituation under hela studenttiden”.

Falun är en av de städer som nu är rödlistade – här riskerar studenter att få vänta minst en termin på att få en bostad, enligt rapporten. Det här berör nya studenter i 13 städer, fler än i någon tidigare mätning enligt SFS.

– Vår förhoppning är att det här skickar signaler till politiker att man måste göra någonting åt det här, säger Jacob Adamowicz, vice ordförande i SFS, till Sveriges Radio.

Susanne Norberg (S), kommunalråd i Falun menar att det är dags att se över alla möjligheter för att snabbt kunna lösa det akuta bostadsbehovet.

– Vi måste gå ut med information och uppmana privatpersoner att hjälpa till, om de vill öppna sitt hem eller har rum att hyra ut till exempel. Nu är det nödvändigt för oss att se över alla möjligheter, så att alla studenter kan få ett boende om så tillfälligt.

Hur reagerar ni på den här rapporten?

– Självklart är det tråkigt att det ser så ut med röda siffror. Vi vill ju inte behöva säga nej till studenter att komma till Falun. Vi måste som sagt fundera på snabba lösningar, hur gör andra kommuner? Kan privatpersoner ställa upp? Finns det rum att hyra? Måste vi ordna med tillfälliga sovsalar?

LÄS MER: Studentkåren vill se satsning på bostäder

Så vad har du för råd till höstens studenter som saknar bostad?

– Att höra av sig till bostadskoordinatorn på Dalarnas studentkår och be om kontakter och information om man inte kan ordna med bostad innan terminsstarten, så hjälper de till, säger Norberg.

I dagsläget står 80-90 studenter utan bostad enligt ordförande för studentkåren i Dalarna Tom Edoff. Antalet nya boenden som dyker upp är inte tillräckligt.

– Det trillar in lite pö om pö, men det räcker inte, säger Tom Edoff, som vill att något görs åt situationen.

– Jag tror Falun måste komma på mer kreativa lösningar, Borlänge har till exempel en tillfällig sovsal under en månad, säger han, och efterfrågar lösningar även på lång sikt.

– Vi måste bygga mer, det går inte att lita på att privatpersoner hyr ut sin soffa, vi måste ha fler permanenta boenden, säger Tom Edoff.

Falu kommun har sedan tidigare startat bygget av studentbostäder för att lösa problemet långsiktigt, säger Susanne Norberg.

– Jag är övertygad om att allt görs för att lösa det här nu, vi vill inte säga nej till någon som vill studera här.

LÄS MER: Brist på studentlägenheter redan 2016
