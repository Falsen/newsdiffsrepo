Transportstyrelsens expert svarade på era frågor
Josefin Peciva

Chatten är nu avslutad men här kan du läsa alla frågorna och svaren som vi hann med:

Martin Trygg, SVT: Då hälsar vi Transportstyrelsens expert Hans Cassepierre välkommen. I en timme framåt finns han här hos oss för att svara på era frågor om A-traktorer!

TV: Bästa tipsen inför besiktningen: ”Kontrollera så chassinumret stämmer med traktorn”

Malla: Hej! Jag registrerade min A-traktor nu i somras. Måste jag ändå besikta den nästa år då?Hans Cassepierre: Hej Malla! Det hänger alldeles på när ursprungsfordonet till A-traktorn togs i trafik första gången. Är det en äldre A-traktor så kommer den att omfattas av kravet på kontrollbesiktning för att den inte ska få körförbud den 20 maj 2018. Är A-traktorn byggd till exempel tre år före den 20 maj 2018 behöver den inte kontrollbesiktas när de nya reglerna träder i kraft.

LE: Varför anser transportstyrelsen att en höjning till 40km/h är möjlig men inte till 45km/h som mopedbilar får gå?Hans Cassepierre: Hel LE! Det har att göra med vad det är för fordonsslag det handlar om. Det finns tre olika huvudtyper av traktorer. Nationellt typgodkända traktorer som får gå att köra i 30 km/tim. EU-typgodkända traktorer som får gå att köra i 40 km/tim, samt den nya typen Traktor-b som får gå i högst 50 km/tim.Att då tillåta A-traktorer att gå i en hastighet som är över 40 km/tim skulle innebära att det blev krav på B-körkort för att få köra de, och det vill nog ingen av ungdomarna egentligen ha. Därför är 30 km/tim alt 40 km/tim den enda möjligheten idag för A-traktorer.

Joakim: Hej, Hans. Hur lång tid får man räkna med att det tar innan en höjning av max hastighet kan ske? Hans Cassepierre: Hej Joakim! Det är svårt att säga ett exakt datum när det i så fall skulle kunna ske. Det behöver göras en del utredningar i frågan. Sedan måste man se över om det är någon lag eller förordning som ska ändras, och sedan ska det eventuellt skrivas en föreskrift om en ändring av hastigheten.

40-plussarmannen: Borde inte A-traktorer egentligen förbjudas helt, de stoppar upp trafikflödet vilket kan bli farligt, och många släpper ut väldigt mycket orena avgaser från gamla motorer... Hans Cassepierre: Hej ! Det finns en del som har inställningen att dessa fordon egentligen inte ska vara i trafiken. Samtidigt är det helt klart så att A-traktorer och för den delen EPA-traktorer, för förarna är oerhört positivt när det gäller att köra och vistas i trafiken. Man får inte glömma bort att det är motorintresserad ungdom, och ungdomar som kanske bor långt från andra typer av kommunikationer som kan ta sig till olika platser på ett trafiksäkert sätt, om de följer reglerna. Sedan finns de de som bygger A-traktorer som inte varvar med så höga varv och det finns till och med godkända eldriva A-traktorer numera. Allt bygger på att man använder sitt fordon på ett trafiksäkert sätt och respekterar varandra i trafiken.

Martin Trygg, SVT: Kul att så många vill vara med och ställa frågor! Hans svarar så fort han bara kan här så dyker din fråga inte upp direkt beror det på att den står i kö.

Elin: Är det inte lite farligt att öka maxhastigheten för epor längs vägarna? Ungdomarna har ju inget riktigt körkort. Hans Cassepierre: Hej Elin!  Självklart finns det alltid en risk i en högre hastighet. När man ska köra A-traktor eller EPA-traktor så ska man ha ett AM-körkort, som är ett riktigt körkort. Eller så ska man ha ett Traktorkort. Traktorkortet är en teoretisk behörighet som man kan ta när man är 16 år, och det ger rätt att köra vissa typer av traktorregistrerade fordon. Om man inte tar det på allvar att man kör ett fordon i trafiken så kan det bli farligt, därför måste det noga vägas in alla tänkbara faktorer innan man höjer tillåten hastighet för den här typen av fordon.

Laila: För att det ska bli nån skillnad med allt som miljö,irritation på andra bilister, a-traktorchafförerna som ska känna nån skillnad för motor m.m.så bör ni ju öka hastigheten till 45-50 k m i timmen, hur kan det vara svårare att tillåta 45-50 km än 40 km/h som jag hör att det pratas om. Kontra en mopedbil mot en A-traktor i säkerhet vad är skillnaden? För en mopedbil behöver ju inte ens besiktas, vill höra vad du har aTT säga om detta? Väl värt att tänka igenom,eller hur?Hans Cassepierre: Hej Laila!  Som jag svarade tidigare så skulle en höjning innebära att det skulle bli krav på B-körkort för att få köra fordonet. I dag finns så kallad Traktor-b, så får köras i högst 50 km/tim och på dessa traktorer är det B-körkortskrav. EPA-traktor och A-traktor ska inte jämföras med mopeder klass I (vanliga mopeder och mopedbilar) som får gå att köra i högst 45 km/tim, då det är ett annat fordonsslag och omfattas av helt andra regelverk.  Första steget mot en ökad trafiksäkerhet för ungdomarna är att A-traktorerna blir besiktningspliktiga.

Martin: Varför får man köra runt med ett fordon på över 1 ton efter ett godkänt teoriprov och ett körprov med moped?Hans Cassepierre: Hej Martin!  Det kan så klart verka lite märkligt men körkortsreglerna ger den möjligheten. Samtidigt kan en A-traktor väga betydligt mer än 1 ton. Faktum är att det finns många tunga lastbilar som är ombyggda till A-traktorer och används i bland yrkesmässigt. Sedan är det ju så med körkortsbehörigheter, att man får köra ett fordon förutsatt att man har kunskap om fordonet och kan behärska det. ~~Lite osäker på varför den egenligen finns kvar. Samtidigt så beslutades det EPA-traktorer skulle få registreras fram till och med den sista mars 1975. Från det datumet får inga ”nya” EPA-traktorer längre registreras. Så motivet till att tilltåta dem är snarare att man undvikit att förbjuda dem, vilket de flesta nog tycker är positivt.

Martin Trygg, SVT: Tommy: Det blev nåt tok när Hans skulle svara på din fråga, svar kommer strax!Tommy  Har en fråga angående ditt svar till en annan frågeställare Att då tillåta A-traktorer att gå i en hastighet som är över 40 km/tim skulle innebära att det blev krav på B-körkort för att få köra de, och det vill nog ingen av ungdomarna egentligen ha. Därför är 30 km/tim alt 40 km/tim den enda möjligheten idag för A-traktorer. Hur kan då en mopedbil få framföras på ett am-kort när den har en hastighet på 45km i timmen? Ni kan ändra istället körkortslagen att ett B-körkort krävs om på fordon över 50 km i timmen, skulle inte det kunna vara en logisk och helt genomförbar lagändring?Hans Cassepierre: Jag förstår mycket väl om detta kan verka konstigt. Men en moped är fordonsslaget moped och där är det EU-gemensamma körkortsregler som gäller. En A-traktor är av fordonsslaget traktor, och dessutom en nationellt typgodkänd traktor som inte omfattas av EU-kraven på samma sätt som fordonsslaget moped. Jag förstår om detta kan tyckas ologiskt och allt för invecklat, men det går helt enkelt inte att jämföra mopeder och traktorer i detta sammanhang.

Ola: Hej Hans. Ett annat krav som borde ses över är att a-traktorn får gå högst 10km på lägsta växel vid 2/3 av maxvarvet. Registrerade en King Cab 2001 i våras och med den regeln så får man en konstruktiv maxhastighet på 24km vid 5000varv. Då går det inte fort om vill att motorn ska hålla ett tag. Ta bort den regeln. Hans Cassepierre: Egentligen är det inget som säger att motorn måste gå på 5 000 varv på högsta växeln för att komma upp i maxhastigheten. Det finns många som byggt utväxlingen så att kravet på lägsta växeln är uppfyllt och kravet på högsta växeln är uppfyllt utan att den varvar sönder motorn eller ger en otroligt bränsleförbrukning.

Rune: Jag planerar att köpa en fabriksny 4w mc som blir A-traktor registrerad. Säljaren uppger att detta fordon inte omfattas av de nya besiktningsreglerna. Stämmer det?Hans Cassepierre: Hej Rune! Blir den registreringsbesiktad som fordonsslaget A-traktor, så kommer den att omfattas av besiktningsreglerna. Är det ett helt nytt fordon som tas i trafik nu, så kommer den att ska besiktas när det gått fyra år från det att den tagits i trafik som A-traktor.

Hans Cassepierre: Hej Erik! Det man kommer att titta på vid kontrollbesiktningen är ungefär det samma som en vanlig personbil. Givetvis blir det vissa undantag på grund av att det är just en A-traktor. Riktigt hur reglerna för kontrollbesiktningen kommer att se ut, är inte riktigt klart i dag, utan det är något vi arbetar på att ta fram just nu.

Olddriver: Vad finns det för motiv idag att ha kvar lagen om EPA traktorer?Hans Cassepierre: Det är egentligen en fråga som Sveriges Riksdag och regeringen ska svara på. Samtidigt så har ju EPA-traktorerna  varit med så pass länge att de kan vara svåra att bara plocka bort ur trafiken så där utan vidare. Samtidig minskar antalet för varje år, och till slut är det så pass få kvar att det kanske inte gör någon skillnad egentligen.

Martin Trygg, SVT: Tiden går fort när man har roligt. En timme har gått och Hans ska få svara på de sista frågorna som kommit in här. Tack alla ni som varit med och frågat under kvällen!

Marianne: En bil som byggdes om till A-traktor under våren 2016 och blev registreringsbesiktad i april 2016. När ska den besiktas nästa gång?Hans Cassepierre: Hej Marianne!  För att kunna svara på din fråga så behöver jag veta när fordonet togs i trafik som bil första gången. Det är helt avgörande. Låt säga att det är en bil av 1985 års modell som byggs om till A-traktor, så kommer den att omfattas av kravet på kontrollbesiktning från 20 maj 2018 och den får kontrollbesiktas tidigast den 1 januari 2018.

Erik: Vad kommer man titta på när de ska besiktas? Kommer det vara samma krav som på en bil?Hans Cassepierre:Hej Erik! Det är kontrollbesiktningsprogrammet för bilar som kommer att följas i tillämpliga delar. Exempelvis kommer inte en punkt som Airbag att kontrolleras eftersom det inte är något krav i traktorer.

Hans Cassepierre: Då skulle jag från Transportstyrelsen vilja tacka alla er som ställt frågor till mig under den här timmen. Har ni ytterligare frågor så är ni givetvis välkomna att kontakta oss på Transportstyrelsen så ska vi hjälpa er. Hej då!

Martin Trygg, SVT: Och med det är chatten avslutad! Tack för alla frågor och trevlig kväll.
