Lövin vill ändra Trafikverkets snäva tolkning av skyltreglerna
Theresa Persson

Det var mycket fokus på klimatfrågan i Lövins sommartal under helgen som gick. Och hur hon ser hon på det faktum att Trafikverket accepterar skyltning mot bensinmackar, men säger nej till vägvisning mot laddstationer? Som till exempel i Smedjebacken där man vill skylta om att det nu finns snabbladdning, men får nobben av Trafikverket.

– Det är en egendomlig ordning att man inte ska kunna skylta mot laddstationer, säger Isabella Lövin. I en framtid så kommer vi att ha laddstationer längs alla våra större vägar.

– Vi behöver ställa om så att alla våra bilister ska kunna ha en elbil och vara trygga med att kunna ladda dem över hela Sverige.

Verkar det rimligt att man får skylta mot bensinstationer men inte mot laddstationer för elbilar?

– Nej, jag tycker att det är väldigt egendomligt och jag tycker vi ska göra någonting åt det.

LÄS MER: Trafikverket: Nej till vägskyltar för laddstationer

SVT Nyheter Dalarnas avslöjande om de svårbegripliga reglerna för vägskyltar ledde till att föreningen Elbil Sverige och en märkesklubb för elbilar gemensamt polisanmälde Trafikverket tidigare i veckan.

Att skyltar för bensin och diesel godkänns, men inte för el som drivmedel är diskriminerande menar dom. Polisen lade dock ner undersökningen direkt. Men en riksdagsman från Centern kommer att ta upp frågan till interpellation i riksdagen med nye infrastrukturministern vilket kanske kan leda till förändring. Och regeringskollegan Lövin hejar på.

– Den här regeringens vision är ju att vi ska ha en fossilfri fordonsflotta 2030 och vi måste också se till att det finns möjligheter att ladda över hela Sverige, säger Isabella Lövin.

Vad tänker du göra konkret?

– Vi får återkomma till det, säger Isabella Lövin något svävande. Det är i alla fall viktigt att man kan känna sig trygg när man kör sin elbil och att man vet att man kommer att hitta närmaste laddstation, menar hon.
