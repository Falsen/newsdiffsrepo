Undkom björnattack genom att hoppa mellan träd
Hannes Forssell

Kent R. Olsen från Aurskog i Norge befann sig söder om Särna i norra Dalarna för att jaga fågel när en björn dök upp. Den närmaste minuten blir en jakt på liv och död där Kent sprang mellan tallar och svingade sig bort från björnens ramar.

Det började med att Kent hörde en gren knäckas från ett håll där han genom en koll på sin gps kunde se att hans hund inte befann sig.

Plötsligt får han syn på hunden.

– Den kommer farande över en ås väldigt fort, och jag ser att det är ett djur 5-10 meter efter hunden, säger Kent R. Olsen.

När ekipaget kommer närmare ser Kent att det är en björn hunden har efter sig.

– Huvudet var sänkt ner i backen och den håller samma fart som min fågelhund, säger Kent, som i det läget höjer sin haglebössa över huvudet och skriker i hopp om att björnen ska vända om, utan att lyckas.

När björnen är 30-40 meter bort gör han ett nytt försök, utan att få någon reaktion från björnen. Hunden springer rakt mot honom med björnen i full fart bakom. Hunden springer förbi och ut på en myr medan Kent står kvar. När björnen bara är någon meter bort hoppar Kent in bakom en tall. Förhoppningen är att björnen ska jaga sig trött efter hunden. Men efter tio meter vänder den. Mot Kent.

– Då springer jag mot närmaste tall, sätter höger arm runt stammen och svingar mig runt stammen, säger Kent.

Han känner hur björnen slår honom på högra stöveln.

Han springer vidare mot en rotvälta, rundar den och får ett litet försprång till nästa tall som är några meter bort. Han slänger sig runt den och björnen slår efter honom igen. Vidare till nästa tall och nu tror Kent att björnen ska komma ikapp när som helst.

– Han var alldeles bakom mig, jag hörde hur han andades, säger Kent, som tänker på hur han ska komma åt att skjuta björnen om han hamnar under den.

– Då springer jag runt en tall till och medan jag svingar mig runt den så smäller det i trädet, det låter som ett svagt gevärsskott. När jag tittar ner så ligger björnen ungefär en meter från mig, säger Kent.

Björnen är livlös men Kent ser utandningsluft komma från den, och tror att den slagit sig medvetslös. Han funderar på om han ska skjuta den, men björnen har haft sällskap av två björnungar, vilket gör att han inte vill döda den. I stället springer han mot sin bil och efter 30 minuter är han tillbaka. Någon björn syns inte till.

Han kontaktar Länsstyrelsen som skickar personal, de hittar björnen död där Kent lämnade den.

– Den smällen jag hörde trodde de var nacken som knäcktes på björnen när den sprang in i trädet, säger Kent, som blev omskakad av händelsen.

– Det var mycket känslor på söndagkvällen, kroppen och händerna skakade, och på måndagen tänkte jag mycket på hur det kunde ha gått, säger Kent, som var tillbaka i skogen redan dagen efter händelsen och det är också där SVT Nyheter Dalarna når honom.

Det är inte läskigt att vara tillbaka i skogen igen?

– Jo, det är det, men det är här jag trivs bäst, säger Kent R. Olsen.

Vad tänker du om björnens beteende, att den gick till attack?

– Det var nog helt normalt, den hade ungar och kanske att hunden jagade dem. Hade den inte haft ungar hade den kanske gått åt andra hållet, men den skulle väl försvara ungarna, säger Kent, som klarade sig med blotta förskräckelsen och en rispa i ena stöveln.
