Hesa Fredrik ljöd över fel kommuner
Martin Trygg

Det var igår som boende i Avesta, Hedemora, Norberg och Fagersta kommun fick ett meddelande om att faran var över, trots att någon fara aldrig funnits förutom i Skogsbo där en brand härjade i en byggnad.

När räddningsledaren på plats bestämde sig för att skicka ut ett VMA så gick det ut över Skogsbo och delar av Avesta. Men när man sedan skulle blåsa faran över blev det problem. Tutorna som skickar ut signalen, i folkmun kallad Hesa Fredrik, ljöd inte bara över Skogsbo, utan även över Avesta och dessutom tre kommuner till.

– När man skulle meddela fara över via de här tutorna upptäckte man att det fanns tekniska begränsningar i systemet som gjorde att faran över ljöd ut över ett större område, säger Linda Bengtsson, presschef på SOS Alarm.

LÄS MER: ”Känns inte bra att oroa i onödan”

Men det här är ju ett ganska stort område det gäller, Fagersta ligger ju en bra bit från Avesta?

– Ja det stämmer. I det här fallet visade det sig att det fanns tekniska begränsningar som gjorde att det blev så här, säger Linda Bengtsson.

Men är det skillnad på att skicka ut och dra tillbaka VMA?

– Det ska det inte vara men det visade sig vara så nu och vi kommer lyfta den här frågan vidare, säger Linda Bengtsson.

VMA-systemet ägs av MSB, Myndigheten för samhällsskydd och beredskap och SOS Alarm ska nu lyfta frågan med dem säger Linda Bengtsson.

Men när SVT Dalarna pratar med Håkan Marcusson som arbetar med VMA-frågor på MSB så håller han inte med.

– Nej det är inget fel på vårt system. Man kan dra tillbaka ett VMA på en tuta om man skulle vilja, säger han.

Det som skett är att det har programmerats fel i SOS Alarms system vilket gjort att man trott att man tvingats skicka ut över hela området enligt Håkan Marcusson.

– Man kan väl säga att det är ett handhavande fel, jag ska kontakta dem idag och förklara hur de ska göra, säger Håkan Marcusson.

MISSA INTE: Så får du lokala nyheter i SVT:s app
