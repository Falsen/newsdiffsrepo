Gratiskonsert i det gröna i Falun
Ulf Caresten  Reporter

– Filharmonikerna i det gröna är definitivt en inspirationskälla, säger Karin Holdar, chef för Musik i Dalarna. En annan är vår vänförening, Dalasinfoniettans Vänner, som har föreslagit att vi ska göra något liknande.

Att det ska bli lika mycket folk som i Stockholm är förstås orealistiskt men arrangörerna hoppas ändå på god tillströmning.

– Vi börjar klockan 13.00 på lördag med kringaktiviteter som tipspromenad och fiskdamm, förklarar Eva Erdman, Dalasinfoniettans orkesterchef. Klockan 14.00 har vi ett förband i form av Dalaviolinisterna, innan sinfoniettans konsert börjar.

Det är falusonen Janne Åström som är solist på lördag eftermiddag tillsammans med Dalasinfoniettan.

– Vi hade en konsert med låtar av Frank Sinatra för några år sedan, så det blir några av hans sånger, berättar Janne Åström. Dessutom har vi hämtat några stycken från musikalen Spelman på taket, som vi spelade på Magasinet tidigare.

Scenen i Stureparken ligger alldeles intill Södra skolan och det är bekanta marker för Janne som gick i låg- och mellanstadiet här.

– Jag har många härliga minnen därifrån men jag minns inte att det fanns någon park då, så det ska bli kul att se.

Gratiskonserten i Stockholm har blivit tradition och frågan är om ”Dalasinfoniettan i det gröna” också kommer att bli det.

– Det skulle givetvis vara spännande om den här konserten blir tradition men vi har ännu inte bestämt något för nästa år, upplyser Karin Holdar. Nu hoppas vi på fint väder på lördag och att många falubor och andra kommer till Stureparken.

TV: Se inslaget om Dalasinfoniettan
