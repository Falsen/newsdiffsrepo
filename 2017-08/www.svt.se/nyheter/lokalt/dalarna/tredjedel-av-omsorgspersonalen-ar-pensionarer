Publicerad:21 augusti 2017 05.43Uppdaterad:21 augusti 2017 09.44
Gittan, 71, vårdar gamla arbetskamrater
Ann-Louise Rönestål Ek

Gittan Ludvigsson rycker in som timvikarie i äldrevården i Smedjebacken.

– Jag ser ju att jag klarar av det här jobbet lika bra som någon som är 25 år.

Hur känns det att bli uppringd och tagga igång inför en arbetsdag?

– Det känns otroligt värdefullt, som att jag är betydelsefull. Och det är väldigt viktigt när man är gammal. Att man fortfarande är sedd, fast man är en gammal tant.

”Gör att vi överlever”

Maria Eriksson är vikarierande enhetschef på Munkbogården och säger att möjligheten att ta in pensionärer är fantastisk.

– Det är de som gör att vi överlever. Herregud, förra sommaren vad vi nyttjade dem. De får kommunen att gå framåt för det fattas alltid vikarier.

Vad ger det till verksamheten?

– Jag tror att det ger väldigt mycket med tanke på vårdtagarna också. De har lite annat att prata om, båda kan prata om pensionen till exempel. Jag tror det är jättebra när det är alla möjliga olika åldrar.

Vårdar gamla arbetskamrater

För Gittan Ludvigsson handlar arbetet om mycket mer än lönen.

– Det är en stor rikedom att träffa alla goa människor. Det är inte bara pengar, absolut inte. Det är det här att kunna ställa upp för gamla människor. Många känner jag ju igen, i och med att jag är så gammal. Många har ju varit mina arbetskamrater, som jag idag vårdar.

TV: Se hela inslaget om pensionärerna som räddar äldrevården i Smedjebacken

Smedjebacken står inför en jätteutmaning säger Elisabet Zimmer, omsorgschef på kommunen.

– Vi har tittat på siffrorna hos oss i vår omsorgsförvaltning. Vi är ungefär 300 medarbetare. 40 procent går i pension inom de närmsta 10 åren. Det är en ofantligt stor mängd medarbetare som ska bytas ut. Och var vi ska hitta de nya medarbetarna, det vet jag inte riktigt. Så det är är en viktigt resurs, absolut.

– Förut var man passé när man fyllt 55. Idag finns det egentligen ingen övre gräns, inte i vår bransch iallafall.

Inte bara torka bajs

Allt fler äldre gör att vårdbehovet stort. Samtidigt är det relativt få ungdomar som vill jobba inom vården. Gittan Ludvigsson vill peppa unga att börja inom vården.

– Prova detta, innan ni säger att det bara är att torka bajs. För det är det inte, det ger otroligt mycket.

Hur länge tänker du jobba?

– Ja tänk, det är många som frågar må du tro. Jag kan inte vara på det.
