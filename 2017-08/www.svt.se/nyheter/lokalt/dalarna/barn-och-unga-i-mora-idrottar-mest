Barn och unga i Mora idrottar mest
Theresa Persson

Maria Gustafsson är idrottschef vid IFK Moras Idrottsallians, och en del av hennes arbetsuppgifter är att stödja föreningarna i kommunen.

– Kommunen jobbar aktivt med föreningarna i Mora. Samverkan föreningar emellan, där vi har sex klubbar i alliansen, bidrar till intresset tror jag. Vi måste vara rädd om barnen, föräldrarna och de ideella krafterna vi har på orten, säger Maria Gustafsson.

Peter Eriksson som är verksamhetscontroller på Riksidrottsförbundet säger att mätningen skiljer sig beroende på befolkningstäthet och vilken typ av idrott kommunen erbjuder.

– Man bör kolla på sammansättningen av idrotter i kommunen. Lagidrotter genererar fler deltagartillfällen, säger han.

Riksidrottsförbundet har tittat på antal deltagartillfällen hos idrottsföreningar under förra året för barn och unga i åldrarna 7-20 år. Där landade Mora på genomsnitt 46 stycken deltagartillfällen. Det kan jämföras med till exempel Borlänge som hamnade på 37 deltagartillfällen och Falun på 39.

Maria Gustafsson, som är idrottschef vid IFK Moras Idrottsallians, tror att ungdomsidrotten betyder mycket för dem socialt, och att det därför kan locka dem att delta.

– Att vara med kompisar och samtidigt introduceras för rörelse och komma ut och få motion ger gemenskap. Även om alla inte vill bli elitidrottare så lägger det en bra grund och så är idrott fostrande, menar Maria Gustafsson.

I Mora kommun finns över 200 idrottsföreningar.

– Om man tittar på bara IFK Mora så finns där cirka 2000 medlemmar. Hockeyn och innebandyn är stor här. Skidskytte växer och även fotbollen.

LÄS MER: Nytt ställe för ”spontanidrott” i Mora
