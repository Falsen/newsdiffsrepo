Nu drar björnjakten igång
Martin TryggReporter

Björnstammen har under de senare åren minskat men trots detta finns det gott om björn i Dalarna enligt länsstyrelsen.

– Vi har ett mål på mellan 250 och 290 björnar, säger Marie Edvall, rovdjurshandläggare på Länstyrelsen Dalarna.

I nuläget beräknar man att det finns runt 380 djur i länet men de siffrorna bygger på gamla inventeringar och synobservationer. Exakt hur många som finns är omöjligt att veta men höstens inventering kommer ge mer svar på en ungefärlig siffra.

Överlag vill man se att björnstammen sprider sig söderut i landet där det finns få djur idag.

Under jakten är länet uppdelat i fyra delar där den mellersta delen har störst kvot. Området sträcker sig från Sälenfjällen, tvärs över Siljan och slutar i de norra delarna av Falu kommun. Här får 30 björnar skjutas. I fjälltrakterna och i Västerdalarna får 8 björnar skjutas per område och i de södra delarna får 2 djur skjutas.

I två områden är det dessutom en så kallad honkvot vilket innebär att ett begränsat antal honor får skjutas innan jakten avlyses.

TV: Se inslaget där Marie Edvall berättar om björnjakten
