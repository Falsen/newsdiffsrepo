Transportstyrelsens nya krav: Alla A-traktorer ska besiktas
Bodil Ljungberg

A-traktorer är en unik fordonstyp som bara finns i Sverige. De får bara köras i 30 km i timmen och har kanske inte den allra bästa komforten. Men för många ungdomar på landsbygden har den stor betydelse. Svärdsjö utanför Falun i Dalarna är inget undantag.

– Jag tycker att det är kul att åka runt, att vara med vänner som man delar samma intresse med. Det är en frihet, det går ju inte så mycket bussar här, berättar Elin Edlund om varför hon kör A-traktor.

– Utanför mitt hus går en buss och det är skolbussen fyller Fredrik Eriksson i och konstaterar att för att komma till sina aktiviteter så är det A-traktorn eller cykeln som gäller.

Men nu stundar nya tider. Till våren införs nämligen besiktningskrav.

– I dag är det så att man gör en registreringsbesiktning, sen har fordonet fått rulla och gå år ut och år in, berättar Hans Cassepierre, regelinformatör på Transportstyrelsen.

Man har alltså kunnat registrera sitt fordon på 80-talet och inte behövt kontrollera säkerheten en enda gång sedan dess. Nu blir det kontrollbesiktning av trafiksäkerhet och miljö.

– Det har varit lite si och så med om de här fordonen uppfyller kraven för att vara en A-traktor, det är det man vill komma till rätta med genom att besiktiga dem, säger Cassepierre.

Det finns 21.000 fordon av den här typen idag. Dels de gamla Eporna som registrerats före 1978. De har redan i dag besiktningskrav på sig.

Nu är det alltså A-traktorernas tur  – den 18 maj får 13.000 A-traktorer körförbud tills de blivit besiktigade, därefter ska besiktningen genomföras vartannat år. Något som nu får en del ungdomar att svettas lite extra.

– Det känns tråkigt. Jag har jättemycket jobb att göra om jag ska besikta, och så är det dyrt också, suckar Albin Johansson som kör en ombyggd Volvo.

A-traktorerna och Epa-traktorerna är inte mer olycksdrabbade än andra fordon. Men vid poliskontroller visar det sig att det vanligaste felet är att fordonets funktion inte är begränsad till de max 30 km i timmen som lagen säger. De kan alltså köras i alldeles för hög hastighet och det har en hel del föräldrar straffats för.

– De har fått körkorten återkallade för att de låtit sina ungdomar köra en så kallad A-traktor som egentligen är en bil.

Det finns de som tror att antalet A-traktorer nu kommer att sjunka drastiskt till följd av de nya reglerna. Många fordon kommer att få problem med att uppfylla kraven.

Men i Svärdsjö ser ändå ungdomarna att det finns något bra med de nya reglerna.

-Det finns ju vissa traktorer som rullar nu som är en fara, så besiktning kan ju vara både bra och dåligt, menar Fredrik Eriksson och får medhåll av Elin Edlund som tycker att det kan kännas tryggt att någon bedömer säkerheten på A-traktorerna.

För Transportstyrelsens del återstår nu att hantera situationen när 13.000 fordon får körförbud samtidigt i maj. Myndigheten håller på att se över möjligheten att öppna för besiktning redan vid årsskiftet för att undvika köer till besiktningen.

– Inget är bestämt ännu, men vi vill att förarna ska slippa att få ett körförbud mitt i den period som man verkligen vill använda fordonet. Men det kommer att krävas en del förändringar som regering och riksdag måste göra, säger Hans Cassepierre, Transportstyrelsen.

TV: Se hela inslaget om A-traktorer: ”Det finns vissa traktorer som är en fara”
