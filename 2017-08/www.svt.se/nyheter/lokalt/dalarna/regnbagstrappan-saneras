Regnbågstrappan saneras
Bodil Ljungberg

– Vi hoppas på att vi kan få bort den vita färgen. Sedan skulle vi vilja måla om trappen så att färgerna åter blir klara, säger Linda Wallin, näringslivschef Falu kommun.

Det var natten mellan söndag och måndag som någon hällde vit färg över den regnbågsmålade trappan i centrala Falun mellan Holmtorget och Åsgatan.

Trappan ingår i konstprojektet ”Falun walk of art” och målades förra sommaren av konstnären Aje Thålis tillsammans med fyra elever från estetprogrammet och fyra nyanlända språkelever.

Regnbågsfärgerna ska symbolisera mångfald och allas lika värde och många har uppfattat vandaliseringen som en riktad gärning mot HBTQ-rörelsen och under måndagen började privatpersoner försöka få bort färgen och att måla hjärtan över de vita fälten.

Samtidigt skriver många på sociala medier att de gärna vill se trappan åtgärdad och att de vill hjälpa till om de kan.

Nu hoppas alltså kommunen att man snart ska kunna återställa trappan.

– Det finns pengar att måla om den men vi behöver stämma av med miljö- och samhällsbyggnadsförvaltningen när byggnationen på platsen startar, så att den nya färgen får vara kvar ett tag, säger Linda Wallin, i en intervju på falun.se

Läs mer: Familjen Kallurs regnbågsflagga nedskuren – igen

Läs mer: Familjen Kallur utsatt för vandalism

Läs mer: Byn sluter upp bakom Kallurs
