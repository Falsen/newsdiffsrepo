Byggnad i Avesta totalförstörd i brand
Hannes Forssell

– När första styrkan kom på plats så var det en fullt utvecklad brand i ett garage, medan vi höll på att dra fram slang spred sig branden till resten av fastigheten, säger Daniel Lundin vid Södra dalarnas räddningstjänstförbund.

Räddningstjänsten fick tidigt rikta in sig på att minska spridningsrisken. Huset ligger i ett villaområde där närmaste hus ligger bara några meter bort.

– Det var väldigt intensivt i början, där vi fick rädda personer och samtidigt hantera branden. Det var enormt snabb spridning i en stor fastighet, säger Daniel Lundin.

Tre personer evakuerades från byggnaden. Samtliga fick lättare rökskador men behövde inte föras till sjukhus.

Det gjordes tidigt en bedömning att byggnaden inte gick att rädda.

– Redan när vi kom fram och hade fått ut de första personerna såg och hörde vi gasflaskor explodera, vi gjorde då bedömningen att inte riskera vår personal för materiella ting, säger Daniel Lundin.

Ett VMA, viktigt meddelande till allmänheten, gick ut till boende i Skogsbo som uppmanades hålla sig inomhus med fönster och dörrar stängda. Varningen hävdes senare under kvällen.

Räddningstjänst från tre stationer kallades till platsen. Ytterligare resurser med extra vatten kallades in för att släckningsarbetet skulle kunna fortgå.

Förutom räddningstjänst kallades polis och ambulanser till platsen.

Branden ska ha uppstått i garaget som ligger i anslutning till fastigheten med pizzerian.

– Vi har fått uppgifter om att det ska ha förekommit svetsarbete i garaget, vilket skulle kunna vara orsaken, sen om det är så får vi utreda, säger Dan Sööder, vakthavande befäl i på polisen i region Bergslagen.

Det var vid 16.30-tiden som SOS tog emot larmet. Vid halvåtta-tiden hade räddningstjänsten branden under kontroll.

– Det är ingen risk för spridning längre utanför det område som redan brinner, sade Daniel Lundin då.

Vid halv nio-tiden var det mesta i byggnaden nerbrunnet.

– Nu har vi tagit hjälp av grävmaskiner som slagit ner skorstenen, men vi bedömer att inga gasolflaskor finns kvar, säger Daniel Lundin.

Byggnaderna kommer att få brinna ner.

– Det blir mindre miljöpåverkan om vi låter det gå till väders i stället för att vi ska släcka och låta släckvattnet rinna ner i dagvattnet, säger Daniel Lundin.

Närliggande byggnader har inte fått några allvarligare skador.

– Det är några som behöver måla om fasaden, men annars har de klarat sig förvånansvärt bra, säger Daniel Lundin.
