Fullt utvecklad brand i Avesta
Susanna Johansson

– När första styrkan kom på plats så var det en fullt utvecklad brand i ett garage, medan vi höll på att dra fram slang spred sig branden till resten av fastigheten, som nu är helt övertänd, säger Daniel Lundin vid Södra dalarnas räddningstjänstförbund, som är på plats.

Räddningstjänsten jobbar just nu för att inte branden ska sprida sig.

– Det är det vi riktar in oss på nu, vi har två stationer på plats och snart en tredje på väg, vi har tjugo man på plats och snart är vi tjugofem, säger Daniel Lundin.

Ett VMA, viktigt meddelande till allmänheten, har gått ut till boende i Skogsbo.

– Det har gått ut ett meddelande om att man ska hålla sig inomhus och undvika röken, säger Daniel Lundin.

Tre personer har evakuerats från byggnaden. Samtliga har fått lättare rökskador men inte behövt föras till sjukhus.

Fastigheten ligger i ett villaområde. Räddningstjänsten jobbar nu för att inte branden ska sprida sig. Ett antal gasflaskor finns i fastigheten. Några ska ha exploderat.

– Vi vet inte om det finns några kvar, så därför håller vi på att utrymma området och har gått ut med ett VMA, säger Daniel Lundin.

– Det är en fruktansvärd strålningsvärme här, de håller på att lägga skum på en byggnad alldeles i närheten av fastigheten som brinner, säger ett ögonvittne.

– Det är en villa som bara ligger fyra meter från fastigheten, vi gör allt för att försöka rädda villan, men vi är förberedda om det inte skulle gå, säger Daniel Lundin.

Räddningstjänst från tre stationer är på plats.

– Avesta är här med två skiftlag, de var mitt i skiftbytet när larmet gick. Räddningstjänst från Hedemora och Norberg är också på plats.

Ytterligare resurser har begärts.

– Vi tar ut mer vatten än vad som fylls på från brandposterna, så vi har begärt in resurser från räddningstjänsten Dalamitt som kommer med mer vatten om det skulle behövas, säger Daniel Lundin.

Förutom räddningstjänst så finns polis och ambulanser på plats.

Polisen har hjälpt till med evakuering i området. Man har också tagit upp en anmälan om mordbrand.

Det var vid 16.30-tiden som SOS tog emot larmet.

Vid halv sju-tiden var branden fortfarande inte under kontroll.

– Vi är på väg att få den under kontroll men det är fortfarande mycket kvar som kommer att brinna upp, under den tiden så finns det en spridningsrisk, säger Daniel Lundin.

Det viktiga meddelande till allmänheten som gått ut gäller tills vidare.

– Vi har fortfarande kraftig rökutveckling och vi vet fortfarande inte om det finns gasolflaskor kvar i byggnaden, så uppmaningen att hålla sig inomhus kvarstår, säger Daniel Lundin.

Texten uppdateras
