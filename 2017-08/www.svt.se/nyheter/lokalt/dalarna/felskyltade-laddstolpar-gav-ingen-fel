Felskyltade laddstolpar gav ingen el
Anders Hansson

SVT Nyheter Dalarna stämde träff med chefen för Smedjebackens elbolag, Cia Ferner Kny, vid en av de laddstolpar som inte heller reportern fått att fungera.

SVT kontaktade henne en dag i juli och när undertecknad reporter träffade henne dagen efter, sa hon att de felanmält stolparna och att problemet nu var fixat och att allt skulle fungera.

– Laddstolparna har stått här en tid och jag trodde att det fungerade, säger Cia Ferner Kny. Men så var det inte. Laddkort funkade men inte appen, så det har vi åtgärdat nu, sa hon då.

Då var det nu upp till bevis. Både SVT:s reporter och chefen för Smedjebackens elbolag gör frenetiska försök att få ström i stolpen via mobilappen. Cia Ferner Kny får dessutom hjälp av sin personal – men något är fortfarande galet.

Till slut blir problemet uppenbart. De två uttagen på stolparna har fått sina nummer ihopblandade. Numret är viktigt då det måste knappas in i appen, i mobilen. Att betala med appen funkar alltså inte nu heller.

TV: Se hur reportern och Smedjebackens chef försöker få elstolparna att fungera

– Dekalen har suttit på fel sida, så det började blinka och startade där jag INTE hade kopplat in laddkabeln, säger Cia Ferner Kny. Men nu är det problemet också löst.

Med magnetkort har det gått bra att ladda ända sedan stolparna installerades i höstas, men ett sådant kort måste man beställa och registrera i förväg hos elbolaget Vattenfall.
