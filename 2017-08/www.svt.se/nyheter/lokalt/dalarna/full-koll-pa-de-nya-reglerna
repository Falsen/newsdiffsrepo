Full koll på de nya reglerna
Bodil Ljungberg

I folkmun kallas de här fordonen för EPA-traktorer. Men faktum är att man delar upp dem i kategorierna EPA- och A-traktorer.

Gemensamt för båda är att de i grunden är bilar ombyggda till traktorer och att de får framföras från det att man är 15 år och har tagit ett AM-kort, dvs ett mopedkörkort. Fordonen ska förses med en LGF-skylt, alltså en röd triangelskylt.

A-traktorerna är konstruerade för att inte kunna gå i högre hastighet än 30 km/h. De har aldrig tidigare behövt besiktas efter registreringsbesiktningen.

LÄS MER: Så ska körförbud på A-traktorer undvikas

Epa-traktorerna är äldre fordon. De registrerades fram till 1975, därefter förbjöds nyregistreringar.

Till skillnad från en A-traktor kan de, även om det inte är tillåtet, i vissa fall pressas att köra i högre hastigheter. Sedan 1980 måste de besiktas varje år.

Den 20 maj träder de nya reglerna om kontrollbesiktning i kraft för A-traktorer. Därefter ska de besiktas vartannat år.

Transportstyrelsen undersöker nu möjligheterna att öppna för besiktning tidigare, för att undvika att alla A-traktorer får körförbud i samband med att de nya reglerna börjar gälla. Tiden är dock knapp och en sådan lösning måste hanteras av regering och riksdag.

Enda undantaget från tvåårsregeln är om du byggt om en helt ny personbil till A-traktor på senare tid. Då har du fyra år på dig att göra en kontrollbesiktning, räknat från när ursprungsfordonets togs i bruk.

De nya reglerna innebär en lättnad för EPA-traktorerna som också ska besiktas vartannat år istället för varje år som idag.

TV: Se inslaget om förslaget på maxhastighet för A-traktorer
