Prideflaggorna nedrivna i Mora i natt – ”det ska inte hindra vår dag”
Theresa Persson

Joel Sålder berättar att de igår kväll fick reda på att någon har tagit bort alla flaggor som en person hängt upp på gågatan i Mora.

– Den här personen kände att hen ville sätta upp dem inför paraden, och i går kväll hade alla rivits ner helt plötsligt. Efter det var det några tjejer som hittade ett par flaggor som var hela och de hängde upp dem igen. Men i morse var de borttagna igen, tyvärr, berättar Joel.

– Vi blir så klart ledsna. Det är inte så jättekul att det händer, för det är ju fortfarande vi som vill ha flaggorna uppe – för att de behövs helt enkelt, menar Joel Sålder när SVT Nyheter Dalarna når honom under förberedelserna inför Mora Pride.

– Vi misstänker att det är folk som vill sabotera för oss. Det är uppenbarligen någon som inte gillar HBTQ-personer och att de är missnöjda med att en prideparad ordnas här.

Arrangörerna har ingen aning om vem det kan vara, men just nu måste förberedelserna fortsätta.

– Vi får se vad som kommer hända under dagen. Vi känner oss inte hotade, utan vi är peppade och glada ändå. Vi ska ha en solig och bra dag, meddelar Joel.

LÄS MER: Premiär för Mora pride – premiärparaden bevakas av polis
