Dalamoderater om Kinberg Batras avgång: ”Vi kommer inte längre”
Theresa Persson

Carl-Oskar Bohlin, ordförande för Moderaterna i Dalarna hävdade tidigare i veckan att förtroendet för Kinberg Batra inte längre finns.

Bohlin har efterfrågat ett snabbt skifte av partiledare. Han angav tre orsaker till det tappade förtroendet; Ett stort väljartapp, det låga förtroendet bland väljarna och att hon inte har stöd från sina egna partikamrater.

– Det är klart att det inte är enkelt att vara glad en sådan här dag. Men tyvärr har det inte fungerat i partirollen så som man hade önskat. Hon har valt att göra det ansvarsfulla, att istället för att stanna och slåss för egen sak så väljer hon att göra det som är bäst för partiet, säger han till P4 Dalarna.

Efter presskonferensen gick Bohlin också ut med ett uttalande på sin Facebooksida;

”Politik är inte alltid solsken och enkla beslut. Mitt i allt det får vi inte tappa bort att vi är partikollegor och vänner. Det har varit en svår vecka för alla. Idag vilja uttrycka min stora respekt för Anna Kinberg Batra.” säger han och fortsätter:

”För mig har inte misstroendet varit personligt, utan strikt professionellt. Jag har sett hur vikande internt och externt förtroende gjort det omöjligt för moderaterna att vinna ny mark i opinionen.”

Agneta Nyvall (M) oppositionsråd i Borlänge, tycker beskedet är ledsamt, men stöttar Kinberg Batra i hennes tal.

– Det är jättetråkigt, men det är precis som Anna säger i sitt tal så kommer vi inte längre. Vi har kommit till vägs ände och det tar hon konsekvenserna av. Vi måste få fram vår politik och det får vi inte som det är nu. Hon har haft mitt stöd hela tiden, men hennes analys är helt rätt, vi behöver ta nya tag och fokusera på politik, säger Nyvall till SVT Nyheter Dalarna.

Texten uppdateras
