Dalamoderater om Kinberg Batras avgång: ”Vi kommer inte längre”
Theresa Persson

Carl-Oskar Bohlin, ordförande för Moderaterna i Dalarna hävdade tidigare i veckan att förtroendet för Kinberg Batra inte längre finns.

Bohlin har efterfrågat ett snabbt skifte av partiledare. Han angav tre orsaker till det tappade förtroendet; Ett stort väljartapp, det låga förtroendet bland väljarna och att hon inte har stöd från sina egna partikamrater.

Du har tidigare krävt hennes avgång – nu blev det som du ville, vad är dina reaktioner?

– Det är inte är enkelt att vara glad en sådan här dag. Jag känner stor respekt för henne och hon har burit ett stort ansvar för vårt parti. Jag tycker hon har agerat klokt och ansvarfullt, så jag hoppas det finns plats för henne i det moderata laget även framöver.

– Hon var rätt person på fel plats. Istället för att stanna och slåss för egen sak så väljer hon att göra det som är bäst för partiet, säger Carl-Oskar Bohlin.

– Nu börjar arbetet med att en hitta ny partiledare. Det finns ett par intressanta kandidater men det vill jag ta med vår förbundsstyrelse först, innan vi går ut med något offentligt.

Agneta Nyvall (M) oppositionsråd i Borlänge, tycker beskedet är ledsamt, men stöttar Kinberg Batra i hennes tal.

– Det är jättetråkigt, men det är precis som Anna säger i sitt tal så kommer vi inte längre. Vi har kommit till vägs ände och det tar hon konsekvenserna av. Vi måste få fram vår politik och det får vi inte som det är nu. Hon har haft mitt stöd hela tiden, men hennes analys är helt rätt, vi behöver ta nya tag och fokusera på politik, säger Nyvall till SVT Nyheter Dalarna.

LÄS MER: Kinberg Batra mest ifrågasatt på landsbygden

Samtidigt är Agneta Nyvall kritisk till hur vissa inom partiet agerat och drivit fram dagens avgångsbeslut.

– Man har gått bakom ryggen på Anna och läckt uppgifter till media istället för att sköta frågan inom partiet, säger Nyvall och är övertygad om att en man i samma situation inte blivit behandlad på samma sätt som Anna Kinberg Batra nu blivit.
