Trafikverket: Nej till vägskyltar för laddstationer
Anders HanssonReporter

– Vi fick ett avslag, visserligen bara muntligt men det gäller gäller ju lika starkt! säger elnätschefen Lasse Boström på Smedjebacken Energi.

– Vad tänkte du då?

– Ja, vad tänker man, säger Lasse Boström med en djup suck. När man har sett att finns skyltar för bensinpumpar vid vår infart till Smedjebacken så blir det ju minst sagt knepigt!

Se hela TV-inslaget: Kommunen är i toppklass i landet men får inte skylta för sina elbilsladdare

Snabbladdaren står bara ett 50-tal meter från närmaste bensinmack, men är förstås lite svårare att upptäcka. Och det finns många goda argument för att få skylta ordentligt tycker energibolaget, bland annat är riksväg 66 ett av huvudstråken för trafiken till Dalafjällen. Regeringens klimatmål med en fossiloberoende fordonsflotta år 2030 borde också väga tungt.

Trafikverkets skyltexpert Iréne Lodell säger att de numera vill ha så få skyltar som möjligt vid vägen, och att man av ortens storlek själv ska känna på sej vilken service det finns där. Dessutom finns det mobilappar som kan guida till laddstationerna. Men trots den restriktiva policyn har verket ändå tillåtit några enstaka skyltar.

LÄS MER: Felskyltade laddstolpar gav ingen el

– Vi gör bara det där det finns behov, men där man som trafikant kan förvänta sig att det finns en viss service där ska det inte behöva skyltas, säger Iréne Lodell på Trafikverket.

– På hur många platser i landet har ni gett tillstånd för att skylta mot laddstationer?

– Det är nog ett 20-tal platser, men det är svårt att säga exakt för det finns ingen statistik på det, säger Lodell.

– Hur många skyltar mot bensinstationer kan det finnas då?

– Det är tusentals! Det är ju en gammal symbol så den finns på väldigt många platser!

– Är det rimligt att det är så här stor skillnad?

– Vi måste utgå från de regler vi har idag och när de gamla skyltarna för bensinmackar kom upp då var det en annan policy som gällde. Och vi kan ju inte plocka ner skyltar som godkänts och redan sitter uppe. Men om de skulle ansökt idag skulle nog inte de heller godkänts.

– Har era regler hängt med i utvecklingen?

– De är relativt nya de här reglerna, från 2007, säger Iréne Lodell på Trafikverket. Men det är möjligt att det behövs en översyn, fortsätter hon. Det är Transportstyrelsen som sätter reglerna för oss.
