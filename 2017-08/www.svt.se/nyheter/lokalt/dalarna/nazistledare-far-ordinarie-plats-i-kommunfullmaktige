Nazistledare får ordinarie plats i kommunfullmäktige
Hannes Forssell

Pär Sjögren kuppades in på en ersättarplats för Sverigedemokraterna i samband med valet 2014. Simon Hellström (SD), som suttit i kommunfullmäktige, lämnar nu sina uppdrag. I och med att Sverigedemokraterna inte har några ersättare blir Pär Sjögren ordinarie ledamot.

LÄS MER: Nazismen växer: ”Syns tydligt på gatorna”

– Ja det lär han bli, Sverigedemokraterna har ju inga andra ersättare, säger Johan Ohrzén, nämndsekreterare på Borlänge kommun.

Sverigedemokraterna blev näst största parti i Borlänge efter valet 2014. På en av partiets öppna listor skrev 21 personer namnet Pär Sjögren. Sjögren är ledare för den nazistiska organisationen Nordiska motståndsrörelsens avdelning i Värmland och Dalarna. Rösterna räckte för att ta ett av Sverigedemokraternas mandat och få en ersättarplats i kommunfullmäktige.

Pär Sjögren har sedan valet deltagit vid kommunfullmäktigesammanträden tidigare i form av ersättare, men kan nu alltså delta vid varje möte.

– Nu har han plats vid varje fullmäktigesammanträde, säger Johan Ohrzén.

Sverigedemokraternas distriktsordförande i Dalarna Madelen Vestin säger att det är förfärligt att Pär Sjögren nu tar en av partiets platser i fullmäktige.

– Jag kommer att be honom att inte ta uppdraget, säger Madelen Vestin.

Om ett drygt år är det val igen. Sverigedemokraterna jobbar enligt Madelen Vestin för att inte en liknande situation ska kunna uppstå efter nästa val.

– Vi jobbar jättehårt för att det inte upprepar sig. Vi kommer att ha slutna listor till nästa val, vilket gör att man inte kan skriva dit någon annan, det blir svårare att kuppa in sig, säger Madelen Vestin.
