Flera stölder inom hemtjänsten i södra Dalarna
Hannes Forssell

Stölderna ska ha ägt rum i slutet av juni enligt en biträdande chef inom socialförvaltningen. Det rör sig om totalt tusentals kronor i kontanter och guldföremål som försvunnit i fem olika fall under samma vecka.

Stölderna har upptäckts av brukarna själva eller av anhöriga. Kommunen har anmält stölderna enligt lex Sarah.

– Det är det vi kan göra, sen har vi uppmanat de drabbade att göra polisanmälningar också, säger chefen.

– Vi har tagit emot i alla fall tre anmälningar, två har avskrivits direkt eftersom det inte finns tillräckligt att gå på, men en utredning är fortfarande öppen, säger Jan Barck, förundersökningsledare hos polisen.

Inga inbrott ska ha skett i samband med stölderna. Chefen säger ändå att det är osannolikt att det är hemtjänstpersonal som ligger bakom.

– Vi har ett system där den som är schemalagd att jobba loggar in med sin telefon och använder en app för att öppna lås hos brukaren. Vi har inte kunnat se några samband mellan stölderna och att anställda varit på plats, säger han.

Enligt Jan Barck finns dock misstankar om detta.

– Det finns en del omständigheter som gör att man skulle kunna misstänka hemtjänstpersonal, säger han.
