De är ekonomiskt fria – vid 40 års ålder
Jennifer Howgate

– Det har aldrig varit en drivkraft att vara rik eller ha ett visst antal miljoner på kontot, utan drivkraften har varit att vara fri och kunna styra över sin tid, säger Oskar Linberg.

Det var på en längre semesterresa 2011 som Oskar och Maribel insåg att de ville förändra sättet som de levde och inte längre vara beroende av ett heltidsjobb.

Så då, för sex år sedan, började de sätta undan pengar och skära ner på sina utgifter. Målet: Att gå i pension så snart de bara kunde.

– Det är mycket att få kontroll på sin ekonomi, vi har varit målmedvetna och satt upp mål, säger Maribel Leander Lindberg.

– Det finns en teori, i den enklaste formen, om man kan spara en årslön så kan man vara ledig ett år, säger Oskar Lindberg.

TV: Se hela inslaget med Oskar och Maribel

Nu har både Oskar och Maribel lämnat sina jobb och kan kalla sig pensionärer, eller ekonomsikt fria , redan vid 40 års ålder. Tanken är att familjen nu ska leva på avkastning av de pengar som de sparat och placerat i aktier och fonder till dess att de kan börja plocka ut pensionspengar vid 55 års ålder. Vid sidan av det vanliga sparandet har de också pensionssparat extra under en längre tid.

Känner ni att ni har råd att göra det ni vill?

– Ja, för då väljer vi det och inte tio andra saker, säger Maribel Lindberg.

Varken Oskar eller Maribel kommer att gå sysslolösa: De har många planer inför framtiden. Oskar driver en blogg och ska börja satsa på att podda och föreläsa om att leva sparsamt. Maribel har också planer på att börja blogga och starta en instagram med fokus på deras ekonomiska situation. Längre fram planerar familjen att kunna bo i Spanien under ett år.
