Flygplatsen i Sälen får grönt ljus av EU-kommissionen
TT

Satsningen innebär bland annat att flygplatsens start- och landningsbana förlängs till 2.500 meter. Totalkostnaden beräknas till närmare 700 miljoner kronor.

– Från statens sida handlar det om att främja möjligheten till ökad turism och fler arbetstillfällen i regionen, säger infrastrukturminister Anna Johansson (S) till TT.

LÄS MER: Ingen automatisk utbetalning av statligt stöd

Bidraget som EU-kommissionen nu godkänt har varit helt avgörande för flygplatsbygget. I oktober 2016 sa Brett Weihart, vd för Scandinavian Mountains Airport ändå att han trodde att bidraget ändå skulle godkännas.

Konsortiet bakom projektet, Scandinavian Mountains Airport, räknar med att hundratusentals charterresenärer ska använda flygplatsen inom några år – en förutsättning för att den inte ska gå med förlust.

Transportekonomen och miljöpartisten Arne Karyd, som utrett Sälensatsningen, sågar prognoserna. Så många nya skidturister kommer inte bara för att man bygger en flygplats, sade Arne Karyd i en tidigare intervju med SVT Nyheter Dalarna.

Enligt planerna ska flygplatsen stå klar 2018, vilket nu bara är ett och ett halvt år bort. Regeringen, Trafikverket och flygplatsbolaget reste i februari till Bryssel för att få EU-kommissionen att skynda på ärendet.

Tanken är att flygplatsen ska betjäna skidsportorter i både Dalarna och Norge, där intressenterna bakom konsortiet driver sin verksamhet. Anna Johansson tror att flygplatsen ger regionen förutsättningar att öka turismen från övriga Europa, men hon betonar att staten inte kommer att skjuta till mer pengar.

– Det handlar om investeringsstöd vid ett tillfälle. Något driftsstöd kommer inte att bli aktuellt för den här flygplatsen. Den måste så att säga leva på egna meriter, säger hon.
