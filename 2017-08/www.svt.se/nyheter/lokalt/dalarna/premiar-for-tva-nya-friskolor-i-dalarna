Premiär för två nya friskolor i Dalarna
Lars-Gunnar LarssonReporter

Musikgymnasiet Rythmus i Borlänge ingår i Academedia-koncernen som nu öppnar sitt sjätte musikgymnasium i Sverige.

– Det finns en efterfrågan, många ungdomar är intresserade av musik och eftersom det inte finns något estetprogram på gymnasiet i Borlänge passade det bra, säger skolans rektor Anna Ek.

54 elever började idag, bara fyra av dem är från Borlänge, övriga 50 kommer från resten av länet. Förutom lärarkåren har Rytmus engagerat kända musikprofiler som ska stötta eleverna och vara sakkunniga, bland andra Kalle Moraeus och förre Mando Diao-frontmannen Gustav Norén.

Även i Leksand öppnade en ny friskola idag, profilskolan Excel med 140 elever på grundskolan årskurs 1 till 9. Till skillnad från många andra skolor har man inte haft några problem att rekrytera lärare.

– Vi har anställt 15 lärare, alla utom två har lärarlegitimation men de två håller på att skaffa det och har dessutom ämneskompetens redan, säger skolans grundare Sakarias Winberg.

Skolan profilerar sig inom tre områden: Engelska, fysisk aktivitet samt ordning och reda. Dessutom erbjuder skolan eleverna att för 750 kronor i månaden få mellanmål och läxhjälp efter skoltid.

– Det är jättebra, tycker föräldern Mats Nobelius. Då är läxorna gjorda och klara när dom kommer hem. Dessutom är det så att vi föräldrar inte alltid hinner hjälpa barnen med läxorna.

Sakarias Winberg var i många år framträdande kristdemokratisk politiker i Leksand. Men han betonar att Excel inte har någon kristen profil.

– Nej, här är alla välkomna, oavsett eventuell religion. Genom våra profilområden ska vi ge varje elev de bästa förutsättningarna att möte framtiden, det är vårt mål.

TV: Se inslaget där lärarna anländer i limousin
