Förslag: Höj maxhastigheten för A-traktorer
Martin Trygg

– Det här är en frihetsfråga och en mycket viktig landsbygdsfråga, säger moderaten och riksdagsledamoten Ann-Britt Åsebol.

I höst kommer hon att lägga en motion i riksdagen där hon begär en översyn av högsta tillåtna hastighet för A-traktorer och EPA-traktorer. Med tanke på att nya besiktningskrav införs till våren och säkerheten för fordonen därmed höjs menar hon att 45 km är en rimlig hastighet och hon pekar också på hur inkonsekventa hastighetsreglerna är idag.

– De så kallade moppebilarna får idag köra i 45 kilometer i timmen och det känns inte riktigt rätt att man har olika hastigheter för de här fordonen då en A-traktor eller EPA-traktor är betydligt säkrare att framföra i trafiken.

Tidigare i somras gick hon och ett antal moderata kollegor i riksdagen ut i en debattartikel där man argumenterade för höjd hastighet. Hon får också medhåll av bland annat (S) -riksdagsmannen Patrik Engström:

– Har fordonen samma trafiksäkerhet så ser jag inte att det skulle vara någon skillnad mellan mopedbilar och A-traktorer och det är bra att man inför besiktning, säger han och tycker att man kan titta på om det är möjligt att höja hastigheten för A-traktorer till 45km.

Och att få köra i högre hastighet är i allra högsta grad ett önskemål från de ungdomar som i dag kör A-traktorer och EPA-traktorer.

– Det är tråkigt att köra i 30 och får man köra fortare så flyter ju trafiken på lite bättre, säger Albin Johansson från Böle utanför Svärdsjö i Dalarna. 45 km i timmen tycker han är en bra hastighet.

Elin Edlund tycker att 50, eller 45 km/h är en lämplig hastighet:

– Mopedbilar får ju köra i 45 och de är består ju bara av plast, A-traktorer är säkrare, menar hon.

Ungdomarna menar att regeln om att bilens funktion måste begränsas till 30 km i timmen sliter hårt på motorerna, inte är särskilt miljövänligt och att det skapar irritation i trafiken. Därför skulle en hastighetsökning vara önskvärd.

Men en ökning till 50 verkar inte vara aktuell och transportstyrelsen menar att också en höjning till 45 km/h är svår att genomföra då den kräver omfattande förändringar i lagstiftningen.  Men man öppnar nu för att höja till 40 km/h. Något som skulle rymmas inom dagens regelverk.

– I verksamhetsplaneringen för 2018 har vi tagit upp att vi ska titta på konsekvenserna av en högre hastighet, säger Hans Cassepierre på Transportstyrelsen.

Vad innebär det?

– Vi börjar med att göra en konsekvensutredning för att se vad en hastighetshöjning skulle kunna ge för effekt.

– En A-traktor behöver inte bara vara en ombyggd personbil utan kan också vara en tung lastbil, så det finns mycket att ta hänsyn till, menar Hans Cassepierre.

TV: Se inslaget om förslaget på maxhastighet
