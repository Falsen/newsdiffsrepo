Anhöriga har fått nog – flyttar sin mamma
Simone Vargas Löfstedt

SVT Nyheter Stockholm har tidigare berättat om äldreboendet Ekbacken i Sundbyberg, där anhöriga och en tidigare anställd riktat stark kritik mot verksamheten som drivs av Frösunda omsorg AB.

Ulla Erksells familj har varit på flera möten med Frösunda omsorg AB för att framföra det de har sett, men tycker inte att det sker någon förändring.

– Jag och mina syskon har varit på ett antal möten och upplever att det största problemet är hur Frösunda behandlar personalen. De lägger för stort ansvar på dem, säger Magnus Erksell, en av Ullas söner.

– Vi har haft kontakt med Frösunda, gått på möten, skrivit brev till kommunen och är fortfarande missnöjda. Åtminstone jag har inget förtroende kvar för Frösunda eller att det kommer bli bättre, säger Henrik Erksell, Ullas andra son.

På boendet annonseras det om dagliga aktiviteter men de har Ulla inte sett röken av och på annonserna visas bilder på fina platser i området, men dessa har varken hon eller hennes grannar sett. Hon visar oss ett papper med upplysning om en aktivitet.

– Ser du där, visst ser det mysigt ut? Det tyckte vi också, men vi har aldrig varit där, säger Ulla Erksell.

Hon beskriver också hur hon själv har fått hjälpa sina grannar, som har svårare att kommunicera, genom att ge dem något att göra då personalen inte verkar ha tid att hjälpa alla.

– Vår mamma är så pass klar i huvudet och har fyra friska barn som kan hjälpa till, men de flesta andra här har inte samma förutsättningar. Så det är de det är mest synd om när vi flyttar, säger Henrik Erksell.

Anhöriga till boende väljer att flytta sina nära då de känner att det inte görs tillräckligt för att de ska känna sig trygga, vad tycker du om det?

– Om det är så, så hoppas jag att de omprövar den tanken, då Ekbacken är och håller på att bli en välfungerande verksamhet. Sen tycker vi det är väldigt  tråkigt om de flyttar, när vi också har en väldigt positiv bild från personalen. Det finns mycket positiva vindar som blåser på Ekbacken, så jag beklagar om det är så, säger Per-Otto Waern, affärsområdeschef på Frösunda omsorg AB.
