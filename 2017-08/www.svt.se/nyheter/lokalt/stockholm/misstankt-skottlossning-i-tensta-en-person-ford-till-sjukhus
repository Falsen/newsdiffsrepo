Publicerad:18 augusti 2017 21.09Uppdaterad:20 augusti 2017 11.06
En död efter skottlossning i Tensta
Ann Sehlin

Det var kl 20.38 på fredagskvällen som polisen larmades om att det hördes flera smällar i Tensta i västra Stockholm. När polisen kom till platsen så fann de en skadad person.

Personen ansågs vara så pass livshotande skadad att polisen själva tog personen akut till sjukhus, men dennes liv gick inte att rädda. Anhöriga är underrättade.

Polisen inledde till en början en förundersökning om försök till mord, men har nu ändrat rubriceringen till mord.

Polis har förstärkt närvaron ute på plats för att skapa trygghet i området. Utredningen kommer fortsätta under natten mot lördag.

– Vi har nu spärrat av platsen för en teknisk undersökning och vi pratar med vittnen för att skapa oss en bild av vad som hänt, säger Åsa Wallentin.

– Vi har också tagit in tre personer till förhör.

Vid 23-tiden på fredagen fanns ännu ingen misstänkt gripen för skjutningen.

Polisen fanns under kvällen på plats även vid akutmottagningen på Karolinska universitetssjukhuset dit mannen förts. Enligt Expressen var situationen hotfull.

-Högljudd är nog ordet jag skulle använda. Det handlar inte om några våldsamheter. Vi åkte dit för ordningshållning, men det är lugnt nu, säger polisen presstalesperson Kjell Lindgren till TT vid midnatt.
