Tre båtlinjer: Två succéer och ett fiasko
Tommy Bergman

Efter tre försöksår ska Nordsydlinjen som går i skärgården succé nu utvärderas. Beslut om det blir en permanent båtlinje väntas i höst.

I söndags avgick sista turen på skärgårdens Nordsydlinje för 2017. Det var det tredje och sista försöksåret där man också ändrat rutten något och använt större båtar än tidigare.

Linjen har blivit en succé. 14.400 resenärer åkte linjen i sommar vilket är 65 procent fler än förra året. Nu ska projektet utvärderas och beslut om linjen blir permanent tas i höst.

LÄS MER: Ny båtlinje gör succé

Miljöpartiet i landstinget vill att linjen permanentas.

-Jag förutsätter att Centerpartiet snabbt fattar beslut om att permanenta linjen och inte drar det här i långbänk. Det skulle vara att ställa till det för besöksnäringen i skärgården. Näringsidkarna behöver få ett snabbt besked för att våga satsa ytterligare även nästa år, säger Tomas Eriksson (MP) gruppledare i Stockholms läns landsting.

Även pendlingslinjen mellan Ekerö och centrala Stockholm är en framgång, och turerna kommer fördubblas nästa år. Fler än 20.000 personer har rest med linjen i år och det blir allt fler resenärer på de olika hållplatserna. Även den här linjen är ett försök, och landstinget väntas besluta att permanenta och utveckla linjen efter försökets sluttid.

– Ekerölinjen har blivit väldigt populär med många och nöjda resenärer. Av dessa resenärer har undersökningar också visat att en av fyra tidigare åkte bil till jobbet eller skolan. Därför känns det som en logisk åtgärd att göra linjen permanent och ambitionen är att även ha trafik under sommartid och över helger, säger Gustav Hemming (C), miljö-, skärgårds- och regionplaneringslandstingsråd.

Däremot kommer försöket med Riddarfjärdspendeln att läggas ner i december 2018, då få resenärer valt att ta den vägen över vattnet. Den båten går mellan Södermalm och Kungsholmen och har bara åtta resenärer per tur.
