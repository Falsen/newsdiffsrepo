Nya parker invigs idag
Pia Heick

Stockholm håller på att rusta upp flera av stadens parker. Några av dem nyinvigs idag på parkernas dag.

På Östermalm har Ellen Keys park vid Jarlaplan rustats upp. Den har fått en ny lekplats som utformats efter författaren och feministen Ellen Keys vardagsrum och trädgård, med möbler och inredning i klättervänligt jätteformat.

Även Lilla Blecktornsparken på Södermalm nyinvigs efter att ha fått sig en rejäl ansiktslyftning.

I Enskede-Årsta-Vantör firas parkernas dag kl. 12-15 i  Götaforsparken i Stureby. Parken är helt renoverad med en ny multisportarena, utegym och basketplan.

Flera parker har aktiviteter för både vuxna och barn. Vid Åkeshovs slott i Bromma kommer pomologen Mats Brokvist att guida besökare runt äppellunden och berätta om äppelträdsskötsel.

Den som har ett äppelträd i sin trädgård men är osäker på vilken sort det är, kan ta med sig en kvist eller ett äpple och få hjälp med en sortbestämningen.

Den som vill blåsa gigantiska såpbubblor kan bege sig till parkleken Rinken i Rinkeby. Klockan 13.30 blir det såpbubbleshow, där barn själva får testa att blåsa jättebubblor med hjälp av en cirkuspedagog.

Det går också åka båt till Årsta holmar från bryggan i Årstaviken vid boulebanorna. Båten går i skytteltrafik mellan klockan 09.00 och 19.00. Turen tar cirka 20 minuter och tar omkring 10-15 personer.
