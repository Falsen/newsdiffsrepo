En blandning av kultur och vetenskap – ny festival
Danielle  Langert

Festivalen The Stockholm Act vill med föreläsningar, aktiviteter, film och musik uppmärksamma de globala målen, det handlar om klimat men också socialt hållbar utveckling.

– Vi vill förena politiker, näringsliv, forskare och kultur, så att de kommer samman. Det gör de inte så ofta, säger Julia Björne, en av initiativtagarna.

De tre initiativtagarna Julia Björne, Jesper Kurlandsky och Jonas Fläckerud har bakgrund i olika fält, globala utvecklingsfrågor, musikfestivaler och film. De säger att det är ett koordineringsinitiativ och enligt Julia Björne fungerar Stockholm Act ungefär som Kulturnatten. Det är många olika aktörer som gör många olika saker, men Stockholm Act samlar det under ett paraply.

Bland de medverkande finns vice statsminister Isabella Lövin, forskaren Johan Rockström, artisterna José González och bob hund samt konstnären Gunilla Klingberg. Kulturhuset Stadsteatern är centrum för festival.

Att det är just den här veckan är för att samtidigt pågår Östersjöfestivalen och Resilicence 2017, en vetenskaplig konferens med världens främsta  hållbarhetsforskare.

– Det händer mycket den här veckan, och det ville vi ta vara på, säger Julia Björne.

Vad hoppas du att det här ska leda till?

– Det känns som en början, att vi undersöker hur man får de här aktörerna att samarbeta, och vi hoppas att det i förlängningen innebär större uppmärksamhet och engagemang för de globala målen.

Programmet är mycket blandat, med bland annat seminarium om makt och pengar, Bagiska veckan i Bagarmossen, konst- och poesieföreställning på Kulturhuset, teater och konsert med bob hund.
