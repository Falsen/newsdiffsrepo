Socialtjänsten får kraftig kritik för hanteringen av Idris
Amela Mahovic

Enligt Inspektion för vård och omsorg, IVO, har socialtjänsten brustit på flera punkter i fallet Idris. Bland annat slår de fast att:

”Det har varit allvarliga missförhållanden på grund av långa handläggningstider”.

”Ärendet om personlig assistans fattades drygt ett år efter att ansökan kommit in”.

”Och det saknas rutiner för information vid akuta placeringar”.

Men socialtjänsten i Skärholmen som hade hand om Idris placering vill inte svara på frågor kring fallet.

– Medborgare som söker stöd och hjälp hos oss, vi har sekretess kring det, och då finner jag det inte lämpligt att gå in i hypotetiskt fall som du beskriver här, säger Andreas Thorstensson som är tillförordnad chef på socialtjänsten i Skärholmen.

Jag har fullmakt av familjen att diskutera frågan öppet.

– Vi har full respekt att familjen vill häva sekretessen. Vi har vår rätt att inte häva sekretessen och det håller jag på.

LÄS MER: Autistiske Idris, 18, togs in på särskilt boende – hittades livlös efter en timme

Jag har ju IVO-anmälningarna framför mig?

– Men för fjärde gången, så säger jag att vi har en sekretess och vi går inte in i några enskilda eller hypotetiska ärenden. Även om jag förstår att du refererar till ett helt verkligt ärende.

Idris hade mått dåligt under nästan ett år och åkt in och ut på BUP, barnpsykiatrin. Han var autistisk och hade en funktionsnedsättning.

Familjen sökte hjälp av myndigheterna. Men när hjälpen äntligen kom, slutade det med att Idris hittades livlös på ett korttidsboende, bara en timme efter att han skrevs in.

Enligt IVO-utredningen ska flera åtgärder vidtas för att förhindra att missförhållandena upprepas. Bland annat ska rutiner vid akuta fall förbättras, checklistor ska sättas upp och beräkningsmall som ska underlätta för handläggare och chefer att hålla reda på hur många ärenden varje handläggare har. Dessutom ska en av handläggarna ha gått en utbildning på tre dagar kring handläggning av personlig assistans.

Men socialtjänsten vill inte heller kommentera de åtgärder som IVO-anmälan föreslår. Dock kan de berätta att de under senare tid har utökat personalstyrkan.

– Här hos oss på Skärholmen har man förstärkt på handläggarsidan. Det har också varit stöd i form av biträdande enhetschefer, metodutvecklare, alltså att det finns personer som kan ge stöd till handläggarna, säger Andreas Thorstensson.

Varför har ni gjort det?

– För att man har sett att socialtjänstens medarbetare har haft ett högt tryck på sig under flera år.

Det korttidsboende i Upplands Väsby som Idris placerades på – och där han hittades livlös efter bara en timme -  avböjer också att kommentera fallet. De menar att de inte brustit i sina rutiner och hänvisar till den polisutredning som pågår.
