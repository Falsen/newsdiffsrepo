Fri väg för fisken – ger friskare vatten
Simone Vargas Löfstedt

I Tyresö finns endast ett ställe där fiskar skulle kunna ta sig mellan sjöarna och havet, men den dammen är helt blockerad.

Just nu håller fiskeribiologer på med en inventering av sjöar och vattendrag. Det innebär att man får koll på de arter som går upp i vattendragen. Samtidigt så används resultaten för att se på nyttan av att skapa fria vandringsvägar till och från havet i Tyresån.

– Vi använder elektricitet för att fånga de här fiskarna och då omvandlar vi strömmen så att den inte blir farlig för fisken, den blir istället paralyserad och dras mot strömmen och då kan vi håva upp dem, berättar Oscar Olseryd, fiskeribiolog, och tillägger:

– Det har varit ganska blandade resultat här i Tyresö, långt ner i systemet, närmare havet, har vi fångat ganska många små öringar. I nuläget kommer de inte högre upp, men det är positivt att se att det finns mycket öring som skulle kunna sprida sig högre upp, säger Oscar Olseryd.

Tyresån tillhör Norra Östersjöns vattendistrikt. Området sträcker sig över sju län och har tusentals vandringshinder vilket också gör att inte ens hälften av sjöarna och åarna som finns här når upp till kvalitetskraven enligt EU:s vattendirektiv.

Men i höst ska ett förslag lämnas till riksdagen som ska kunna ändra miljövillkoren för dagens vattenkraft. Det skulle innebära att fiskar kan vandra och på vis skapa bättre vattenkvalité. Om Tyresåns utlopp skulle vara helt fria så skulle havsvandrande arter ha tillgång till sjöar i ett område på 220 kvadratkilometer.

– För att ha ett helt fungerande ekosystem, uppifrån och ner, så behöver man en balans, börjar man rucka på den, att vissa fiskar inte kan komma upp eller ner för att till exempel föröka sig, så förändrar man balansen, säger Elin Jantze, vattensamordnare på Vattenmyndigheten.
