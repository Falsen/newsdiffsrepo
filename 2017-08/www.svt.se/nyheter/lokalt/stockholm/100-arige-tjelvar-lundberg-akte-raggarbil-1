100-årige Tjelvar Lundberg åkte raggarbil
Pia Heick

Fem kromglänsande raggarbilar stod under lördagseftermiddagen uppställda i trädgården utanför Rosengårdens vård- och omsorgsboende i Nynäshamn.

Ett 50-tal brukare och deras anhöriga hade kommit dit för att titta, sitta och känna på de gamla vrålåken. De som ville fick också provåka en tur på stan.

– Sådana här bilar fanns när jag var tonåring, men då vågade jag inte åka med. Men nu vågar jag, säger Kerstin Krantz som passade på att ta sig en tur i en nedcabbad Chevrolet Camaro från 1965.

Tjelvar Lundberg, som fyller 100 år i år, passade också på att åka. Och det blev flera turer – i olika bilar.

– Det här är fantastiskt roligt, det väcker många minnen, säger han när han sitter i en grön Chevrolet Impala.

De flesta bilarna kom från Nynäshamn, men en familj hade kört ända från Köping med sin Buick från 1959 för att vara med på bilträffen, som anordnades i samband med Skärgårdsdagen.

– Det här är ett sätt att bryta vardagen för våra brukare och anhöriga och göra något som kan väcka minnen hos de äldre, säger Cajsa G Nordlund, som är gruppchef på Rosengården och initiativtagare till bilträffen.

I trädgården, där bilarna stod uppställda, bjöds det på fika och 50-tals musik.

– Sådana här bilar fanns när vi var unga. Jag minns motormullret, säger Maj-Gret Lising som också provåkte den gröna Impalan.

– Det blir lite nostalgi för både kvinnor och män. Och så är ett roligt sätt att prata och få kontakt med tjejerna och killarna som kommer hit med de här gamla bilarna, säger Cajsa G Nordlund.
