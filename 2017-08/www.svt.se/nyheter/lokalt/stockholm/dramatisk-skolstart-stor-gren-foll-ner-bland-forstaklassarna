Dramatisk skolstart – stor gren föll ner bland förstaklassarna
Danielle  Langert

Det var i fredags vid 13-tiden som olyckan skedde, bara tredje dagen för de nya förstaklassarna. Barnen hade rast och var ute och lekte på skolgården när en stor gren från en ek rasade ner.

– Man blev ju så klart skakad när man fick höra det här. Jag insåg att sonen varit precis under, han var vid sandlådan, berättar Karoline Löfstedt, vars sjuårige just börjat ettan på skolan.

Blev han skadad, eftersom du sade att han var precis under?

– Nej, de sprang iväg. De hörde ett ljud, har han berättat. Det var ett brak först och då sprang de.

Ingen fick några allvarliga skador, berättar tf rektor Katrin Burström.

– Barnen blev skärrade, enligt personalen som var med dem. De tyckte det var läskigt men personalen kunde snabbt samla in och trösta dem. Det var någon som blev skrapad över handen och tyckte det gjorde ont, och var rädd, och det kan man ju förstå, säger Katrin Burström, och lägger till:

– Jag är bara väldigt glad att det inte hände något allvarligt.

Sisab som förvaltar Stockholms kommunla skolor var snabbt på plats och spärrade av och en arborist har varit där och inspekterat trädet. Enligt Sisabs pressansvarig Thomas Bergsell så var det ett så kallat sommarbrott, något som kan inträffa hos träd när det har varit torka och innebär att grenar plötsligt släpper. Det är också något som enligt Sisabs arborist är väldigt ovanligt.

– Det gjordes en undersökning av trädet 2014 och då såg det helt friskt ut. Det fanns ingen röta eller sprickor, säger Thomas Bergsell.

Alla träd på Stockholms kommunala skolgårdar inspekteras vart fjärde till femte år. Aspuddens skola inspekterades 2014 och det var planerat med en inspektion till 2018. Katrin Burström har nu sett till att skolans övriga träd är kontrollerade och alla träd ska enligt uppgift vara i fint skick.

Även barnen verkar må bra.

Hur mår din son nu, är han orolig?

-Nej han är inte orolig, han mår bra, säger Karoline Löfstedt.
