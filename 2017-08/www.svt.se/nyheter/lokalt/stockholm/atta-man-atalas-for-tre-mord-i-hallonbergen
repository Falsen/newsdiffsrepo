Åtta män åtalas för tre mord i Hallonbergen
Elin Georgsson

Samtliga åtta misstänkta, som är mellan 16 och 21 år, sitter häktade. Sex åtalas för det första mordet och fyra för det andra, varav två av dem ska ha varit med på samtliga tre mord.

Åtalet omfattar förutom mord även grovt övergrepp i rättssak, synnerligen grovt vapenbrott, narkotikabrott och misshandel.

Polisen har säkrat mordvapen. Bland annat har ett skjutvapen hittats vid Hornsbergs strand på Kungsholmen och ett annat i ett förråd.

– Det finns en omfattande teknisk bevisning. Blod, dna, glas och fingeravtryck. Mängder av föremål har analyserats vilket har varit helt avgörande, säger Olof Calmvik, åklagare.

Det finns övervakningsfilm från första mordtillfället. Masttömning och telefonanalyser har gjorts parallellt med hemlig avlyssning.

Såg hur man sköts i garage

Det var i januari om en 25-årig man sköts i ett garage i Hallonbergen. Han kördes i en bil till Karolinska sjukhuset men bilen prejades av vägen och mannen sköts igen. Han dog på sjukhuset.

Sex veckor senare attackerades ett par i 40-årsåldern i Hallonbergen. Enligt åtalet blev mannen vittne till mordet på 25-årigen. Gärningsmännen ska ha noterat att vittnet sett vad som hänt från sin bostad.

Fyra män, beväpnade med knivar tvingade sig in i parets lägenhet. Kvinnan höggs ihjäl inne i lägenheten och mannen som lyckades fly ut genom ett fönster höggs ihjäl utanför. Båda hade hunnit larma polisen och den första polispatrullen blev vittne till mordet av mannen.

Motiv – att tysta vittnet

Enligt åklagare Olof Calmvik var motivet till dubbelmordet i Hallonbergen, att tysta vittnet.

– Vi menar att det rör sig om grovt övergrepp i rättssak eftersom att man velat tysta vittnet. Vi menar att ett motiv är att hindra vittnet från att ha fortsatt kontakt med polisen.

Under förundersökningens gång har däremot kopplingarna mellan de inblandade klarnat. Enligt åklagarna var offret i det andra mordet bekant med gärningsmännen och har hanterat narkotika tillsammans med några av dem. Det ska ha pågått en konflikt mellan dem.

– Det har inte bara handlat om att tysta ett vittne utan det är mer komplext än så, säger Olof Calmvik.

Polisen genomförde hemlig avlyssning av de misstänkta gärningsmännen under mars men det ska inte ha funnits några indikationer om att vittnet skulle angripas.

Nionde person åtalas

Sex av männen åtalas för det första mordet på 25-årigen. Fyra av männen åtalas för morden på det gifta paret. Två 21-åriga män åtalas för inblandning i båda fallen. En person misstänks för skyddande av brottsling. Personen ska ha tagit med sig det första offrets telefon och gömt den.

En 16-åring har erkänt medhjälp till mord. Övriga mordåtalade har inte erkänt något brott.

Carla Pantzar företräder en 21-årig man som åtalas för alla tre morden.

– Han erkänner inte mord, mer än så vill jag inte kommentera i nuläget.

Enligt Expressen är fem av männen tidigare helt ostraffade och de övriga tre är dömda för mindre brott.

Utreds för tjänstefel

Enligt åklagarna lämnade vittnet i det första mordet över en hylsa till en polis som inte hade med utredningen att göra. Hylsan lämnades dock inte vidare till förundersökningsledaren. Det gör att en polis utreds av Särskilda åklagarkammaren för misstänkt tjänstefel. Polischefen misstänks också för brott mot tystnadsplikten men det vill åklagarna inte berätta mer om. Det ska inte handla om att polisen läckt identitetsuppgifter.

Rättegång är planerad att starta den 5 september med 28 planerade förhandlingsdagar. Den sker i säkerhetssalen i Stockholms tingsrätt.
