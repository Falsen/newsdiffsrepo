Åtta män åtalas för tre mord i Hallonbergen
Calle Hedlund

I januari skjuts en 25-årig man i ett garage i Hallonbergen i Sundbyberg. Han körs i en bil till Karolinska sjukhuset men bilen prejas av vägen och mannen skjuts igen. Han dör på sjukhuset. Sex veckor senare attackeras ett par i 40-årsåldern i Hallonbergen.

Enligt åtalet blev mannen vittne till mordet på 25-årigen. Fyra män, beväpnade med knivar tvingade sig in i parets lägenhet. Kvinnan höggs ihjäl inne i lägenheten och mannen som lyckades fly ut genom ett fönster höggs ihjäl utanför lägenheten. Båda hade hunnit larma polisen och den första polispatrullen blev vittne till mordet av mannen.

Nu åtalas nio män mellan 16 och 21 år. Enligt åklagare Olof Calmvik var motivet till dubbelmordet i Hallonberget, att tysta vittnet.

– Vi menar att det rör sig om övergrepp i rättssak eftersom att man velat tysta vittnet. Vi menar att ett motiv är att hindra vittnet att ha fortsatt kontakt med polisen.

Sex av männen åtalas för det första mordet på 25-årigen. Fyra av männen åtalas för morden på det gifta paret. Två 21-åriga män åtalas för inblandning i båda fallen. En person misstänks för skyddande av brottsling. Han ska ha kört det första offret till sjukhuset.

Enligt Expressen är fem av männen tidigare helt ostraffade och de övriga tre är dömda för mindre brott.

Polisen har säkrat mordvapen. Bland annat en pistol, en revolver och knivar.

– Det finns en omfattande teknisk bevisning. Blod, dna, glas och fingeravtryck, säger Olof Calmvik.

Under förundersökningen har kopplingarna mellan de inblandade klarnat något. Enligt åklagarna var offret i det andra mordet bekant med gärningsmännen och har hanterat narkotika tillsammans med några av dem.

– Det har inte bara handlat om att tysta ett vittne utan det är mer komplext än så, säger Olof Calmvik.

Enligt åklagarna lämnade vittnet i det första mordet över en hylsa till utredningen. Hylsan lämnades inte vidare till utredningen. Det gör att en polischef utreds för misstänkt tjänstefel av Särskilda åklagarkammaren. Polischefen misstänks också för brott mot tystnadsplikten men det ville åklagarna inte berätta vad det handlar om.

Rättegång i säkerhetssalen i Stockholms tingsrätt är planerad att starta den 5 september med 28 planerade förhandlingsdagar.
