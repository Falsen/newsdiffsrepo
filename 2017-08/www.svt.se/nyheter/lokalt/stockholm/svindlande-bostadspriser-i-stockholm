Bopriserna i Stockholm högre än i Paris
Danielle  Langert

År 2006 kostade en bostadsrätt i Stockholms innerstad i snitt 45.000 kvadratmetern, tio år senare 89.000 kronor, och under 2017 har snittpriset blivit ännu högre, skriver Svenska Dagbladet.

Den stora och snabba prisökningen är mycket ovanlig för den europeiska bostadsmarknaden skriver tidningen och jämför med andra städer i Europa som är betydligt billigare per kvadrat.  I Berlin ligger priset på 45.000 och i Paris 84.000.

LÄS OCKSÅ: Etta med fri andrahandsuthyrning gick för topp-pris

För samma pris man köper en etta i Stockholms innerstad för, kan man köpa en lägenhet på 100 kvadratmeter i Aten, Lissabon eller Marseilles.

– Det annorlunda med Stockholm är att bostadspriserna inte gick ner efter Lehman-kraschen. Det blev bara en svacka, sedan fortsatte det uppåt, säger Per-Arne Sandegren, chefsanalytiker vid Svensk mäklarstatistik till SVD.

Lehmankraschen var 2008 när bolånekrisen i USA ledde till att investmentbanken Lehman Brothers gick i konkurs. Krisen i USA övergick efter det till en global finanskris, men medan bostadspriserna rasade i många länder skedde inte det i Stockholm. Och därifrån har det fortsatt uppåt.

Trots att priserna fallit under 2017 så låg i juli snittpriset för bostadsrätter i centrala Stockholm på 93.498 kronor enligt mäklarstatistik.se.
