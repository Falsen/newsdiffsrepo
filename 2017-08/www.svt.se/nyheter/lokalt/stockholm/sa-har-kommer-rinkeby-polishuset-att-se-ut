Här är Rinkebys nya polishus
Amela Mahovic

Det gamla polishuset i Rinkeby stängdes 2014 och i somras kom beskedet om att polishuset i Kista ska flytta till Solna. Ett nytt polishus till Rinkeby utlovades till år 2017, men det var länge oklart om det verkligen skulle bli av.

Bygget sköts ständigt upp och det larmades om att det var svårt att rekrytera poliser som ville jobba i Rinkeby. Och det var inte bara poliser som var svårt att hitta, det var också svårt att hitta ett byggbolag som vill bygga huset. Till slut kom beskedet att NCC tog sig an uppgiften och Rinkeby ska få sitt polishus till 2019, två år försenat.

I torsdags gästade lokalpolisområdeschefen Niclas Andersson nämndmötet i Rinkeby och berättade för Rinkebybor och politiker på plats om hur och vad polisen kommer att fokusera på när det nya huset står klart.

Lokalpolisområdeschefen är själv uppvuxen i Rinkeby och han lovar att polisen är i området för att stanna, för att se till att medborgarna ska känna sig trygga och ha polisen mer tillgängliga.

– Vi kommer ha en reception som kommer vara öppen alla dagar, även passverksamhet, vi känner ett behov av att utöka service i området.

Polisen kommer också ha en av sina telefonväxlar, eller ett callcenter, i polishuset.

– Vi såg ett värde av att få in den typen av verksamhet i vår polisstation. Vi är angelägna om att skapa en anknytning till området så vi försöker hitta sätt att rekrytera personer från området till den här typen av verksamhet, säger Niclas Andersson.

Niclas Andersson berättar också att polisen nu försöker rekrytera personer från området för att bygga upp det nya polishuset och jobba inom verksamheten. Stort fokus kommer att ligga inom utredning, och det ska bli en omfattande utredningsverksamhet berättar polisen.

Vad innebär utredningsverksamhet?

– Vi kommer ha åtta grupper som utreder hela spektrumet av brott. Vi utreder brott där det är vuxna gärningsmän, allt från inbrott, stölder, trafikbrott, misshandelsbrott. Sen kommer vi ha grupper som utreder grova brott och grupper som utreder ungdomsbrott samt organiserad brottslighet, narkotika- och vapenbrott, säger Niclas Andersson.

Tror du att polishuset kommer att minska brotten i området?

– Kort svar ja, vi har redan märkt att övervakningskameror har gett effekt då vi har kunnat fria många misstänkta från olika anklagelser och koppla ihop de verkliga gärningsmännen till utförda brott. Vi hoppas framöver att kamerorna ska leda till flera fällande domar, och att polishuset ska minska brotten i området och att medborgarna ska känna sig trygga.
