Staden JO-anmäls för ”Stureplanerna”
Danielle  Langert

Planerna på att riva flera fastigheter vid Stureplan har väckt mycket starka protester och Stadsbyggnadskontoret har fått in rekordmånga protester.

Men idag JO-anmäler Svenska Brasserier Stockholm stad. Svenska Brasserier som står bakom flera av krogarna vid Stureplan säger att över 8.000 stockholmare skickade in sina synpunkter men att 2.000 av dem verkar vara försvunna. De menar att Stockholm stad inte har diariefört 2.000 av protestbreven.

– Det som nu framkommit är ytterst allvarligt. Minst 2.000 remissvar verkar alltså inte ha registrerats hos Stadsbyggnadskontoret och det är högst oklart hur dessa brev i så fall har försvunnit. Det är hög tid att det sker en ordentlig granskning av detta skandalomsusade byggprojekt, säger PG Nilsson, grundare Svenska Brasserier i ett pressmeddelande.

Stockholms stad tillbakavisar däremot bestämt att man gjort något fel eller att några svar saknas. Tvärtom så kommer Stockholms stad fram till samma summa inkomna svar som Svenska Brasserier.

– Enligt vår preliminära räkning, när vi räknar alla, så är vi uppe i drygt 8.200 inkomna svar, säger Susanna Stenfelt, ansvarig planarkitekt på Stadsbyggnadskontoret.

– Och är alla 8.200 diarieförda?

– Självklart.

Susanna Stenfelt tror att det handlar om något missförstånd hur man tolkar deras system eller räkneverk för inkomna poster till Stadbyggnadskontoret.

Ett stort antal av breven kom in som förtryckta blanketter med protest mot planerna, berättar Susanna Stenfelt, blanketter som folk hade skrivit under med sina namn. Det var en stor mängd och de scannades in flera i taget, vilket innebär att det ligger cirka 100 av de här blanketterna som en post.

– Men alla brev och blanketter har diarieförts, lästs och registrerats en och en som enskilda synpunkter, och är sökbara i diariet. Om man tror att man kan räkna posterna i vårt ärendesystem för att se hur många som kommit in så gör man fel, säger Susanna Stenfelt.

Oavsett så väljer Svenska Brasserier att JO-anmäla staden.

– Det är inte Stockholm stad som själv ska utreda detta, vad jag vet, säger PG Nilsson på Svenska Brasserier.
