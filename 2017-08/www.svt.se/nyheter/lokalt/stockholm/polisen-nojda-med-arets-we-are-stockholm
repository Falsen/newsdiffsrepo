Polisen nöjd med årets We are Stockholm
Danielle  Langert

We are Stockholm i Kungsträdgården är avslutad och på polisen är man betydligt nöjdare med årets festival än tidigare år. Med tanke på att de här är Europas största ungdomsfestival med upp emot 140.000 besök så tycker polisen att det mesta har fungerat väl.

Festivalen har tidigare år bland annat varit mycket uppmärksammad för sexuella övergrepp.

– I år har vi haft nio fall av sexuella ofredanden, förra året var det över 50, säger Mats Eriksson, kommunikatör på Stockholmspolisen

När det gäller misshandel och brott mot knivlagen så var det åtta anmälningar för vardera brottet under årets festival.

– Det är avsevärt mycket lägre än förut, en väldig skillnad mot tidigare år. En anledning till det är att det varit mycket vuxna på plats, säger Mats Eriksson.

Däremot har det varit betydligt fler anmälningar om narkotikabrott i år, framför allt för att polisen har satsat mycket på det.

– När det gäller narkotikabrott så har vi 56 anmälningar och det är många fler än tidigare festivaler, men vi har arbetat väldigt mycket med det här i år, vi har bland annat haft narkotikahund på plats, så det var förväntat, säger Mats Eriksson. Om vi inte jobbar med det så får vi inget resultat.

Polisen konstaterar att de som utsatts för brott kunnat få hjälp snabbt, många misstänkta kunde gripas i anslutning till att anmälan gjordes och de har förebyggt bråk och stök genom tidiga ingripanden.

– Det goda samarbetet med arrangören och våra förberedelser har bidragit till att vi nått vår målsättning – att festivalen kunde genomföras på ett tryggt och säkert sätt och utan allvarligare ordningsstörningar, säger Towe Skjöld, polisens kommenderingschef för We Are Sthlm.
