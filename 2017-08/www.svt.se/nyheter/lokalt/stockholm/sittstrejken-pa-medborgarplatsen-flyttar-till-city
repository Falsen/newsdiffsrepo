Sittstrejken på medborgarplatsen flyttar igen
Maja Flygt

Strejken började den 6 augusti på Mynttorget och flyttades sedan till Medborgarplatsen. Imorgon tar tillståndet för demonstrationen slut och nu har arrangörerna sökt om att få flytta strejken ännu en gång, rapporterar tidningen Mitt i Stockholm.

– Tillståndet tar slut och trapporna på Medborgarplatsen ska renoveras, därför måste vi flytta. Just nu står det mellan Norra Bantorget och Raoul Wallenbergs torg. Vi ska få besked ikväll,  säger Fatemeh Khavari, talesperson för nätverket Ung i Sverige som arrangerar strejken.

LÄS MER: ”Stoppa utvisningarna till döden”

Flytten kommer äga rum på fredag kväll och då ska gruppen gemensamt marschera till den nya platsen.

Hur många är ni som fortfarande sittstrejkar?

– Det varierar över dagarna, många går till skolan och strejkar där och kommer sedan tillbaka hit på kvällen.

Fått nytt hopp

På onsdagen bjöds alla riksdagspartiernas ungdomsförbund, förutom Sverigedemokraterna, in till ett möte med Ung i Sverige. Mötet gick ut på att planera hur de kan samarbeta när strejken fortsätter. Mötet har givit demonstranterna ny energi, menar Fatemeh Khavari.

– Vi fick nytt hopp idag. Grön ungdom, CUF, LUF och Ung Vänster har lovat att de ska stötta oss för att stoppa utvisningarna. Vi väntar fortfarande svar från SSU, säger Fatimeh Khavari. Kristdemokraternas och Moderaternas ungdomsförbund tackade nej.

LÄS MER: Sittstrejkar – kräver svar från Ribbenvik

När tänker ni avsluta strejken?

– Det är upp till politikerna. Vi slutar när utvisningarna stoppas och när Migrationsverkets bedömningar är rättsliga och inte politiska.
