Prover förväxlades – fick felaktigt cancerbesked
Frida Claesson

En läkare i Stockholm kritiseras av Inspektionen för vård och omsorg, Ivo, sedan prover förväxlats och en frisk kvinna felaktigt fick beskedet att hon hade livmodercancer. Kvinnan remitterades till specialistvård och förbereddes på operation.

Misstaget uppdagades av läkaren efter ytterligare ett prov som visade sig vara normalt.  Men när läkaren skulle kontakta kvinnan, saknades rätt kontaktuppgifter. Först nio dagar senare, när kvinna själv kontaktade Karolinska Universitetssjukhuset, fick hon besked att hon inte hade cancer.

Kvinnan drabbades av svår oro och ängslan efter cancerbeskedet. Det framgår av den anmälan hon gjort till Ivo.
