Överläkare: ”Vi har inte koll på om folk är beväpnade”
Marcus Nilsson

– De tillmälen och hot vi blir utsatta för har ändrats. Det är smygande hotelser och problematiskt uppträdande gentemot vårdpersonal. Stundtals fruktar vi för såväl för vår säkerhet som för patienternas, säger Ulrik Lindfors, överläkare och kirurg på Karolinska universitetssjukhuset.

Säkerheten för vårdpersonal har den senaste tiden var omdebatterad bland annat efter att det blev stökigt häromveckan då en större grupp personer försökte ta sig in på akuten vid Karolinska universitetssjukhuset i Solna efter en skjutning i Östberga.

Flera gånger har Ulrik Lindfors upplevt hot och vid flera tillfällen har han också misstänkt att personer inne på sjukhuset varit beväpnade.

– Personligen tycker jag inte att säkerheten är tillfredsställande. Till exempel har vi inte koll på om folk är beväpnade. Jag har skäl att tro att jag vid flera tillfällen stött på sådana individer.

På Karolinska tas de flesta av Stockholms skottskadade emot. Carl Magnus Rutherfalk, chef för säkerhetsledningen, säger att han tar kritiken på allvar.

– Vi utreder ju alltid när vi har händelser och lyssnar på medarbetarna och vad de säger.

Men att någon skulle ha varit beväpnad på sjukhuset slår han ifrån sig.

– När det gäller vapen har jag ingenting inrapporterat om att vi skulle ha haft beväpnade personer inne på sjukhuset, det är helt nytt. Det är en polisiär sak helt och hållet och vi har ett nära samarbete med Polismyndigheten i de här frågorna, säger Carl Magnus Rutherfalk.
