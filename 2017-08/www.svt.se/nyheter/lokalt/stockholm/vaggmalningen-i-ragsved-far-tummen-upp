Väggmålningen i Rågsved får tummen upp
Tommy Bergman

Den nio meter breda och tolv meter höga väggmålningen är ett projekt mellan kommunala fastighetsbolaget Familjebostäder och Stockholm Konst, en del av kulturförvaltningen i Stockholms stad.

Hela husväggen var redan målad blå när beskedet kom att målningen saknade bygglov och arbetet stoppades. Efter att ha kompletterat bygglovsansökan har projektet nu fått ett startbesked från stadsbyggnadskontoret.

– Vi är givetvis glada över startbeskedet och ser fram emot att börja måla igen så snart som möjligt. Inte idag eller de närmaste dagarna men inom en snar framtid, säger Mårten Castenfors, chef på Stockholm konst.

Stockholm konst har fått extrapengar för att skapa tre muralmålningar under 2017. Den första gjordes vid Mosebacke på Södermalm, den i Rågsved är den andra och sedan ska det bli ytterligare en.
