Polisförbundet: ”Jag blir väldigt orolig för medarbetarnas arbetsmiljö”
Valentina Xhaferi

SVT Nyheter Stockholm har tidigare rapporterat om att antalet övertidstimmar ökar varje år. Under 2015 var övertidstimmarna totalt 241.542 för poliser och civilanställda i region Stockholm.

Året efter var siffran uppe i 284.456 timmar. Det är 42.914 timmar fler. Och tittar man på siffran för första halvåret i år ser man att övertiden fortsätter att öka även 2017.

– Man kan inte leva på sin lön och man måste jobba mycket övertid för att få det att gå runt. Det finns poliser som baserar sin ekonomi på övertid, beroende på att man har en låg grundlön. De har familj, boende och annat, Robert Brindeby, huvudskyddsombud för Polisförbundet Stockholm.

LÄS MER: Polisen Simon jobbar över för att klara familjeekonomin

Polisförbundet i Stockholm vill att poliser som jobbat i över sex år ska tjäna cirka 35.000 kronor. Idag tjänar de flesta 28.000 kronor efter sex år i tjänst.

– Helst av allt vill vi att man får en skälig lön, men fram till dess vill vi att poliserna får huvustadstillägg. Vi har skjutningar, gängkriminalitet och flera särskilt utsatta områden i Stockholm, tillägger han.

Sen 2015 har poliser i Stockholm och i övriga landet lämnat in brickan av olika anledningar. De flesta som redaktionen pratat med har berättat att lönen och arbetsmiljön har varit två bidragande orsaker till att man lämnat.

LÄS MER: Polisens övertidsnota: 68 miljoner kronor redan i år

– Jag blir väldigt orolig för medarbetarnas arbetsmiljö och att det inte kommer fungera hur längre som helst. Det utbildas för få poliser och fler fortsätter sluta. Man måste vända trenden, säger Robert Brindeby.

Han tillägger:

– När man är yngre så kanske man orkar arbeta mycket övertid, men i längden kommer det här ikapp en. Man kan drabbas av olika sjukdomar när man blir äldre.

Vad gör ni för att förbättra arbetsmiljön för era medlemmar?

– Vi kämpar för högre löner, både ingångslön samt löneutveckling och OB. En översyn av polisens arbetstidsavtal. Det måste löna sig att jobba skift och helger. Vi ser till att arbetsmiljöverkets föreskrifter om psykosocial arbetsmiljö och arbetsbelastning följs och påtala där det brister. Och omfördelning av resurser inom Regionen så att resurserna är rimliga i förhållande till inflöde.
