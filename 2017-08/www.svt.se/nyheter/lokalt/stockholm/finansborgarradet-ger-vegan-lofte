Finansborgarrådet ger vegan-löfte
Danielle  Langert

Under en ek på Ståthållarängen vid Rosendals trädgårdar kan alla lämna ett löfte om vad man kan göra själv för en hållbar utveckling. Stockholms finansborgarråd Karin Wanngårds löfte är att ändra sin kost.

– Jag har bestämt mig för att bara äta växtbaserad kost, säger Karin Wanngård.

– Ska alla följa efter det här?

– Jag tycker att alla ska se i sitt privatliv, vad man kan göra för att bli mer klimatsmart. Om det är att minska sitt bilåkande, om det innebär att man ska bli bättre på att källsortera eller om det handlar om att ändra sin kost. Det kanske behövs en liten uppoffring hos oss alla för att vi ska värna vår gemensamma miljö.

Löftet lämnade hon under en ek på Ståthållarängen vid Rosendals trädgårdar på Djurgården idag. Löftena under eken är en del av Stockholms senaste festival, The Stockholm Act, som vill uppmärksamma och engagera i en hållbar utveckling, både lokalt och globalt.
