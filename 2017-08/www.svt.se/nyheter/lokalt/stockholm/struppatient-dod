Macchiarinis sista struppatient död
Yvonne Åstrand

Yesim Cetir skulle ha fyllt 27 år den 15 april. Hon blev den femte patienten i världen att få Paolo Macciarinis syntetiska plaststrupe inopererad i halsen. Sommaren 2012 lämnade hon sina högskolestudier i Turkiet med hopp om att få hjälp med en vårdskada som inte kunde opereras i hemlandet. Hon led av handsvett och under en rutinbehandling för det skadades luftstrupen.

På Karolinska universitetssjukhuset i Solna skulle stjärnkirurgen Paolo Macchiarini ge henne en ny strupe i plast och behandlad med hennes egna stamceller.

Men implantatet växte inte fast och efter ytterligare ett misslyckat försök blev Yesim dömd till ett liv på intensiven. För att inte kvävas var hennes luftvägar tvungna att sugas rena från slem var fjärde timme.

– Jag går fram och tillbaka i korridorerna. Det är allt. Jag kan inte gå ut, sa Yesim innan hon flyttades från Sverige.

Efter tre år på intensiven och hundratals operationer förflyttades Yesim Cetir till USA där hon skulle få en ny chans med en donerad luftstrupe.

Efter nästan tio månaders väntan i USA fanns en lämplig donator. I maj 2016 genomgick hon en stor transplantation som tog 17 timmar. Man bytte ut ena lungan, luftstrupen och matstrupen. Den inopererade matstrupen fick dock opereras bort på grund av komplikationer.

– En sak vill jag säga. Jag hoppas att det som har drabbat mig aldrig drabbar någon annan. Men skulle det hända tycker jag inte att de ska åka till Sverige, sa Yesim Cetir dagen innan hon lämnade Sverige för USA.

Läs mer: Bakgrund: Strupoperationer på Karolinska

Macchiarini-fallet är en av de största medicinska skandalerna i modern tid.  När SVT granskade de experimentella operationerna i maj 2015 står det klart att de genomförts utan vare sig nödvändiga tillstånd eller djurförsök. Dessutom med resultat som förskönats i viktiga vetenskapliga publikationer och åklagare inleder på eget initiativ en förundersökning om vållande till annans död och vållande till kroppsskada.

Förutom de tre patienterna på Karolinska så har ytterligare fem opererats i Ryssland, fyra av dem har avlidit.

Skandalen skakade om forskar-Sverige. Flera utredningar riktade hård mot verksamheten vid både Karolinska Institutet och Universitetssjukhuset och efter SVT:s dokumentärserie vintern 2016 så har såväl KI:s ordförande, rektor och sjukhusets verksamhetschefer avgått eller fått sparken.

Paolo Macchiarini själv som anklagats för forskningsfusk fick till sist lämna sin gästprofessur på Karolinska i förtid. I dag forskar han vid ryska universitetet i Kazan.
