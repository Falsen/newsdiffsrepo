M: ”Det här är förakt mot demokratin”
Tommy Bergman

Det var efter att SVT:s program Uppdrag granskning granskat Sigtuna kommun och berättat om misstänkt vänskapskorruption inom Socialdemokraterna som det tidigare styret föll. Liberalerna och Miljöpartiet lämnade samarbetet med Socialdemokraterna och ingick i stället en koalition med Alliansgruppen i Sigtuna kommun, bestående av Moderaterna, Samling för Sigtuna, Kristdemokraterna och Centerpartiet.

På gårdagens extrainsatta möte skulle kommunfullmäktige därför fatta beslut om nya ordförande och vice ordförande i Kommunstyrelsen, nämnder och kommunens helägda bolag. Men Socialdemokraterna skickade tillbaka ärendena för vidare behandling och nu kan det ta en månad innan besluten kan fattas, något som upprör Moderaterna.

–Det här är förakt mot demokratin. Hela förvaltningen står still i princip i väntan på en ny kommunledning. Det drabbar till slut kommuninvånarna, och det är dem jag tänker på i det här läget, säger Olov Holst (M), som förblir oppositionsråd ytterligare en tid.

Olov Holst (M) menar att Socialdemokraterna förhalar processen för egen ekonomisk vinning.

– Det handlar bara om att klänga sig fast vid makten en månad till för att få ut sina arvoden, för utgången är redan klar, säger Olov Holst (M).

Socialdemokraterna å andra sidan menar att den nya majoriteten slösar på kommunens pengar eftersom de vill anställa fler politiker än tidigare.

– Jag tycker det är ett problem att man har sagt att man vill ha en busslast till arvoderade politiker, och inte berättat hur man tänker finansiera det, säger Ibrahim Khalifa (S), kommunstyrelsens ordförande i Sigtuna kommun.

Olov Holst (M), svarar på kritiken:

– Det här handlar inte om att anställa fler, det här är fritidspolitiker som får en liten slant i arvode för att de på kvällarna sitter på nämndmöten, säger Olov Holst (M).
