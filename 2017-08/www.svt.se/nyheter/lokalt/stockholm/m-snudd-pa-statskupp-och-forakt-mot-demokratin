M: ”Snudd på statskupp och förakt mot demokratin”
Tommy Bergman

Det var efter att SVT:s program Uppdrag granskning granskat Sigtuna kommun och berättat om misstänkt vänskapskorruption inom Socialdemokraterna som det tidigare styret föll. Liberalerna och Miljöpartiet lämnade samarbetet med Socialdemokraterna och ingick i stället en koallition med Alliansgruppen i Sigtuna kommun, bestående av Moderaterna, Samling för Sigtuna, Kristdemokraterna och Centerpartiet.

På gårdagens extrainsatta möte skulle kommunfullmäktige därför fatta beslut om nya ordförande och vice ordförande i Kommunstyrelsen, nämnder och kommunens helägda bolag. Men Socialdemokraterna återremitterade ärendena och nu tar det en månad innan besluten kan fattas, något som upprör Moderaterna.

– Trots det nya parlamentariska läget väljer S att minoritetsåterremittera alla ärenden de kan. Det är snudd på statskupp och ett rejält förakt mot demokratin, säger Olov Holst (M), som förblir oppositionsråd ytterligare en tid.

Olov Holst (M) menar att Socialdemokraterna förhalar processen för egen ekonomisk vinning.

– Att på det här respektlösa sättet obstruera processen för maktskifte i Sigtuna kommun är enbart en förhalning för att låta S-företrädarna behålla sina arvoden en månad till, säger Olov Holst.

Kommunstyrelsens nuvarande ordförande Ibrahim Khalifa (S) tillbakavisar kritiken mot att de återremitterade ärendena. Enligt Sigtunabygden var Khalifa bland annat kritisk till antalet politiker den nya koallitionen ville tillsätta och att det inte redovisades var pengarna ska tas ifrån.

– Jag kan inte ta ansvar för att alliansen tar över innan det först finns en gemensam budget och ett komplett underlag, sa Ibrahim Khalifa, enligt Sigtunabygden.

Enligt kommunfullmäktiges ordförande Gun Eriksson (S) är Sigtuna kommun först ut i Sverige med att prova en ny paragraf i kommunallagen som bland annat handlar om hur man väljer nya ledningar i nämnder och kommunstyrelse om den politiska majoriteten förändras under mandatperioden.
