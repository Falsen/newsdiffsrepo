Stockholms skärgård vackraste platsen i landet
Danielle  Langert

Totalt har drygt 2.500 svenskar svarat på frågor om vad de tycker behövs för att göra deras städer vackrare och vilken som är Sveriges vackraste plats. På både första och andra plats kom Stockholm, 43 procent röstade på Stockholms skärgård som vackraste plats och 33 procent på Gamla Stan.

Undersökningen har gjorts av Kantar Sifo på uppdrag av teknik- och arkitektskoncernen Projektengagemang.

Man kan konstatera att svenskarna gillar vatten, förutom Gamla stan så är alla topp-femplatser vid vatten. På tredje, fjärde och femte plats kom Höga Kusten, Bohuskusten och Siljan.

Förutom vatten gillar folk grönska, 45 procent av de svarande vill ha fler parker och grönområden.

Undersökningen frågade också om folk tyckte att deras ort var vacker, och mest nöjda var stockholmarna och gotlänningarna. Hela 94 procent av stockholmarna som svarade tycker att de bor vackert.
