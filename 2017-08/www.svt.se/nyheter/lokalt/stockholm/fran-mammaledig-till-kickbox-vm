Från mammaledig till kickbox-VM
Simone Vargas Löfstedt

– Jag ser fram emot att bara få komma iväg på ett internationellt mästerskap, det har varit ett mål sedan länge och nu får jag äntligen komma dit, säger Bianca Antman.

Antman kommer att tävla inom en av grenarna som kallas K1, det är en fullkontaktgren där man får använda sig av boxning och både höga och låga sparkar.

Hon har sedan tidigare två SM-silver.

Hon har precis kommit tillbaka från sin mammaledighet och har sedan graviditeten jobbat med kroppen och rehab och lyckats ta sig tillbaka snabbt.

– Det har gått bra att komma tillbaka från mammaledigheten, men det var tråkigt att jag inte fick gå min SM-match, men det var på grund av min kvalmatch till SM som jag blev uttagen till VM, säger hon.

SM-matchen ställdes in efter att motståndaren hoppat av efter invägningen.

Hur känns det att representera Sverige i Budapest?

– Det känns stort och underbart, det är något jag drömt om länge.

Uppladdningen inför VM har redan börjat och i september bär det av till Thailand där hon kan slippa tänka på sitt jobb som personlig tränare och fokusera på träningen och träna så mycket som det går.

– Det jag älskar med den här sporten är att man får ta ut sig mentalt och fysiskt. Man går alltid från träningen lycklig, oavsett hur dagen har varit så känns det som om man fått ett lyckopiller.
