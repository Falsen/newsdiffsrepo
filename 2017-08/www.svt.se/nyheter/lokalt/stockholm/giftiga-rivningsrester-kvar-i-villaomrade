Publicerad:21 augusti 2017 07.38Uppdaterad:21 augusti 2017 08.01
Giftiga rivningsrester kvar i villaområde
Margareta Benson

I de stillsamma kvarteren i Trångsund har en villatomt fått känslor att rasa. SVT Nyheter Stockholm träffar grannen Anders Brandt som är bekymrad över den felaktiga rivningen.

– Man har slagit ner allt med den där traktorn, man har spritt ut alla byggrester över hela tomten, man har kontaminerat marken på hela fastigheten och vi vet egentligen inte hur de ska lyckas få bort allt härifrån, berättar han.

Tomten såldes av ett dödsbo till ett byggföretag, som på uppdrag av kommunen ska bygga ett flerbostadshus. Huddinge kommun beviljade både rivning och bygglov, trots att byggföretaget inte betalat skatt på flera år. Till slut gjordes en anmälan till Arbetsmiljöverket.

– Det är väldigt dålig arbetsmiljö på alla vis. Vi såg även miljögifter eftersom de grävt ner blåbetong och annat, det har vi rapporterat till kommunen, säger Mikael Roos, inspektör på Arbetsmiljöverket.

När Arbetsmiljöverket kom tillbaka en andra gång hade man gränspolisen med sig eftersom man misstänkte att de som arbetade med rivningen är i Sverige illegalt. Dessutom plomberades en grävmaskin, något som är ytterst ovanligt.

Huddinge kommun menar att man inte hade kunnat förutse att företaget skulle strunta i de regler som finns när man river ett hus.

– Vi tittar på att de följer reglerna efter plan- och bygglagen, säger Camilla Adolfsson, bygglovschef på Huddinge kommun.

Har ni inget moraliskt ansvar som kommun, att personer arbetar där utan skyddsutrustning, utan riktiga skor och att man har maskiner som inte är godkända som blir plomberade av Arbetsmiljöverket?

– Om Arbetsmiljöverket har plomberat maskiner så innebär det att företaget får se till att skaffa rätt utrustning för att kunna fortsätta.

Efter att SVT och andra medier har börjat granska ärendet har nu kommunen beslutat att stoppa rivningsarbetet tillfälligt, tills man fått in en ny kontrollplan.

Anders Brandt, som bor granne med rivningstomten, säger att han känner sig maktlös.

– Vi försöker få kommunen att ta sitt ansvar. Men vi får se, jag har inte jättestora förhoppningar om att det händer någonting.

SVT Nyheter Stockholm har sökt byggföretaget för en kommentar, men har inte lyckats nå dem.
