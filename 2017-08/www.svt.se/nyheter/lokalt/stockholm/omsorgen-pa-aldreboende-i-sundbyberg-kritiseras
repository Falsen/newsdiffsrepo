Äldreboende i Sundbyberg får kritik – missnöje från dag ett
Simone Vargas LöfstedtReporter

Sedan första april i år driver Frösunda omsorg AB verksamheten på äldreboendet Ekbacken. Redan första månaden började personal och anhöriga att klaga på hur arbetet utförs, och en före detta anställd vittnar om att de äldre bland annat blivit felmedicinerade.

– Vissa boende har fått fel medicin eller dubbla doser. De har personalbrist och dålig bemanning och vissa får jobba ensamma. Ibland har personalen fått jobba 24 timmar i sträck, säger den före detta anställda Cigdem Gisem Demirkiran.

– Det händer ganska mycket saker som Frösundaledningen inte vill se.

Det finns också uppgifter om att avvikelserapporteringen inte sker som den ska, då avdelningschefen på Ekbacken inte har vetat om händelser som de anställda gjort avvikelserapporter på.

– Det jag fått återkopplat till mig idag från personal och verksamhetschef är att man är väldigt förvånad över den bild som har kommit fram via vår före detta medarbetare och att man inte alls delar den bilden, säger Per-Otto Waern, affärsområdeschef på Frösunda Omsorg AB.

Kommunen är medveten om problemen med Frösunda omsorg AB. Genom att prata med både anställda och anhöriga har de fått kännedom om klagomålen, något som de säger att de tar på största allvar.

– Eftersom det har varit lite stökigt kring Frösundas tillträde här i Sundbyberg, har vi både tidigarelagt avtalsuppföljningar och genomfört både anmälda och oanmälda besök under sommaren, säger Birgitta Fahlgren-Sylvén, chef på äldreförvaltningen i Sundbybergs stad.

Kommunen kommer även fortsatt att ha kontakt med de anhöriga – för att få mer bevis, kunna lösa problemen samt vidta nödvändiga åtgärder.

Vad kräver ni av Frösunda för att de ska kunna fortsätta med sitt arbete inom kommunen?

– De ska följa det som de har lovat i avtalet, det finns ingen som helst tvekan om den saken. Och det är precis det vi håller på att följa upp nu, säger Birgitta Fahlgren-Sylvén till SVT Nyheter Stockholm.
