Hemtjänsten i Sigtuna ska ha missat tusentals nattbesök
Mattias Lodding

Det var i mitten av augusti som en enhetschef i Sigtuna kommun upptäckte att flera brukare inte fått den hjälp de har rätt till nattetid. Enligt anmälan handlar det om 1.299 ärenden som inte utförts sedan årsskiftet, skriver UNT.

Trots att nattpersonal informerades om upptäckten och att inga planerade ärenden får prioriteras bort, fortsatte problemet med uteblivna besök. De anställda ska ha gett flera olika förklingar till varför de äldre inte fått hjälpen.

– De har sagt att de på grund av larm inte hunnit med alla ärenden som ska skötas på natten och att vissa brukare inte velat ta emot insatser. Utredningen får visa exakt hur det här kunde hända, säger Birgitta Enblom, verksamhetschef på äldre- och omsorgsförvaltningen i Sigtuna, till UNT.

Tre anställda inom hemtjänsten i Sigtuna har nu fått sparken, skriver tidningen.

De uteblivna besöken har lex Sarah-anmälts till Inspektionen för vård och omsorg. Kommunen ska också själv genomföra en utredning.

Förutom ärendena som inte utförts har 3.074 ärenden bommats, som det kallas. En bomtid är när en brukare inte vill ha besök och avtackar sig hjälpen. Även de ärendena ska nu utredas.
