Hemtjänsten i Sigtuna missade 40-tal nattbesök
Mattias Lodding

Det var i mitten av augusti som en enhetschef i Sigtuna kommun upptäckte att flera brukare inte fått den hjälp de har rätt till nattetid. Enligt kommunen handlar det om ett 40-tal uteblivna nattbesök av hemtjänsten mellan januari och augusti.

– Det är oerhört olyckligt. Vi har omplacerat tre personer till dagtid medan vi utreder det här, säger Birgitta Enblom, verksamhetschef för äldreomsorgen.

Har någon farit illa till följd av det här?

– Det vet vi inte. Vi har inte några sådana rapporter i alla fall. De här personerna har ju oftast hjälp även på dagtid och kvällar.

De anställda ska ha gett flera olika förklingar till varför de äldre inte fått hjälp, som att man på grund av larm inte hunnit med alla ärenden och att vissa brukare inte velat ta emot insatser.

Det inträffade har inte lex Sarah-anmälts, utan utreds nu internt, uppger Birgitta Enblom.
