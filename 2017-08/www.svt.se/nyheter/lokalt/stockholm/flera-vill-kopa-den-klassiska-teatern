Konkurshotad teater kan räddas
Kristin Törngren

1942 startades här Söderbion och 1984 blev lokalen teater. Den klassiska Boulevardteatern har haft ekonomiska svårigheter och 2014 räddades den från konkurs i sista stund.

– Vi bestämde oss för att fortsätta ändå men det har varit tufft och nu går det inte längre. Långa sommarmånader utan större intäkter påverkar mycket, säger ägaren Yvonne Granath.

Samtidigt poängterar hon att det inte är fråga om ett slut för verksamheten. Även om teatern bokstavligen kan tvingas lämna scenen vid årsskiftet.

– Vår höstrepertoar är färdig och den kommer att spelas. Vi har bland annat en nyproduktion med premiär 30 september.

Annonsen om försäljningen av teatern kom ut torsdagen 24 augusti och redan på fredagen var både Yvonne och mäklaren nedringda av spekulanter.

– Många har hört av sig till mig och en del förslag har varit intressanta, säger hon. Men mäklaren har väl mest fått förslag av människor som vill starta andra typer av verksamheter och det vore ju synd, säger Yvonne Granath.

Hon vill inte gå in på vilka summor som behövs för att rädda teatern eller vad man kan tänka sig för att sälja men hon berättar att teatern har renoveringsbehov.

– Vi behöver nya stolar och fräscha upp, så visst behövs pengar, säger hon.

Men Yvonne och hennes ensemble hoppas fortfarande att verksamheten ska kunna stanna kvar i lokalerna med hjälp av nya ägare eller delägare.

– Teatern med våra tjugo anställda skådespelare kommer att finnas kvar och även teaterutbildningen, säger hon. Och sedan hoppas vi ju på att någon kan gå in och finansiera så att vi för behålla det här kulturhuset, avslutar hon.
