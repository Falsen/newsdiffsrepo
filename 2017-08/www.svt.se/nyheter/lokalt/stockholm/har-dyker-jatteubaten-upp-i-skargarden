Här dyker jätteubåten upp i skärgården
Elin Georgsson

Strax före klockan 19.30 skymtade Claes Fellbom en omkring 100 meter lång ubåt från huset på Djurö. Fartyget gled sakta fram på vattenytan en bit från Djuröbron.

– Det kom en massa rök och den gjorde i från sig ett himla starkt ljud.

Claes Fellbom har bott hela sitt liv i skärgården och har sett flera ubåtar i vattnet genom åren men aldrig någon av den här storleken.

– Den var jättelång och hade ett högt torn. Jag kunde inte se någon besättning.

Ubåten stannade plötsligt till och flera fritidsbåtar lade sig på avstånd. En polisbåt började cirkulera och närmade sig ubåten försiktigt.

– Jag tyckte att det verkade vara något knas med den men jag vet inte, säger Claes Fellbom.

När SVT tar kontakt med Kustbevakningen får det som till en början framstod som ett drama, ett abrupt slut.

– Det är en ubåt under övning som gått upp till ytan och när det händer drar dieselaggregaten igång vilket förklarar röken, säger Philip Simon, presschef på Försvarsmakten.
