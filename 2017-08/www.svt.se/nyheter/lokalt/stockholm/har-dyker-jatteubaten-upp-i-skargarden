Här dyker ubåten upp i skärgården
Elin Georgsson

Strax före klockan 19.30 skymtade Claes Fellbom en 60 meter lång båt från huset på Djurö. Fartyget gled sakta fram på vattenytan en bit från Djuröbron.

– Det kom en massa rök och den gjorde i från sig ett himla starkt ljud. Ett gurglande och väsande, som tre helikoptrar som skulle gå ned för landning.

Claes Fellbom har bott hela sitt liv i skärgården och har sett flera ubåtar i vattnet genom åren men aldrig någon i den här storleken.

– Jag tyckte att det verkade vara något knas med ubåten, säger Claes Fellbom.

Han bestämde sig för att ringa polisen, som kom omgående.

Efter att ha ökat och minskat i fart stannade ubåten plötsligt till. Flera fritidsbåtar lade till i närheten och en polisbåt började cirkulera och närmade sig ubåten försiktigt.

När SVT Nyheter tar kontakt med Kustbevakningen visar det sig att det är en av Försvarsmaktens ubåtar som gått upp i ytläge.

– När det händer drar dieselaggregaten i gång vilket förklarar röken, säger Philip Simon, presschef på Försvarsmakten.

Till SVT:s reporter på plats sa en person ur besättningen att de skulle ligga där ”en stund” och ville inte kommentera om det var något som var fel.

Claes Fellbom säger sig ändå vara lättad att det inte var en utländsk ubåt, som han först befarade.

– Då hade vi nog haft svårt att sova i natt.
