Hundstallet utsatt för flera allvarliga hot
Rebecca Randhawa Bergmark

– Vi har en förhöjd hotbild, vi vågar eller vill inte ta hit en massa människor på grund av risken att de som har hotat oss kommer att dyka upp, säger Jenny som är operativt ansvarig på Hundstallet i Stockholm.

Den ideella föreningen tar bland annat emot hundar som farit illa, som ägarna inte tagit ansvar för, och ibland sker omhändertagandet mot ägarens vilja. Djurskyddspolisen lämnar då över hundarna till stallet, som tar hand om dem och försöker adoptera bort dem till ett tryggt hem.

Nu har man fått in flera allvarliga hot från tidigare hundägare, hoten är polisanmälda men ingen är ännu gripen.

– Det känns förstås olustigt att ha ett hot över oss. Det tar ju väldigt mycket tid och energi när det finns människor som vill oss eller hundarna illa.

Det är inte första gången som Hundstallet blivit hotat. En hund har tidigare kidnappats och flera kidnappningsförsök har skett. Nu har verksamheten vidtagit flera säkerhetsåtgärder, något som lett att den ideella verksamheten går på knäna.

I dag är Hundstallet omgärdat av höga staket. De har satt upp kameror, anlitat ett bevakningsbolag och har ett tätt samarbete med polisen. Efter de senaste hoten har föreningen även tvingats ta in extrapersonal, då en person inte längre får rasta hundarna ensam.

– Hotbilden kräver väldigt mycket av personalen. Vi måste ha ett bra samarbete och tänka på hur vi rör oss, då vi inte vet vad som kan hända, säger Jenny.

Schäferblandningen Charlie är ett år gammal och har bott på Hundstallet i fyra månader, efter att ha blivit omhändertagen av polisen. Charlie har fortfarande inte fått nån ny husse eller matte och personalen är orolig för att den ökade hotbilden kan påverka hundarnas chanser att få ett nytt hem.

– ”Öppet hus” är enda gången om året som vi bjuder in allmänheten att titta på verksamheten. Vi kan ju förlora både hundköpare, givare och medlemmar.

SVT Play: Se hela reportaget
