Landstinget hemlighöll önskan att undvika media
Mikael Grill Pettersson

I juli 2016 hade SVT:s granskning av den så kallade strumpaffären kommit så långt att representanter för landstinget efter flera turer lämnat ut uppgifter och handlingar, och även öppet bekräftat och berättat om konflikten i samtal med SVT:s reportrar.

SVT Nyheter Stockholms reporter Olof Thorell bad nu om intervjuer med huvudparterna – landstinget och leverantören Onemed.

LÄS MER: Onemeds löfte till landstinget: ”fullständig trygghet”

Med Onemed blev det aldrig någon intervju, och när det var dags att träffa landstinget gav hälso- och sjukvårdsdirektören Barbro Naroskyin bara korta kommentarer som till stora delar gick ut på att hon inget kunde säga.

Nästan ett år senare har SVT nu fått del av ett mejl som skickades från Onemeds juridiska ombud till landstinget före denna intervju. Bolaget ber landstinget om hjälp att hålla nere på informationen just med hänvisning till granskningen.

”För information så har en reporter från SVT (heter Olof Thorell, verkar vara sommarpraktikant på lokalnyheterna) skickat mail till OneMed igår eftermiddag med fråga /.../ Han har även bett om en intervju. Kanske har SLL fått motsvarande fråga? Vi kommer rekommendera OneMed att bara svara mycket kortfattat i mail, och inte vara med på någon intervju /.../ vi tror att det är i båda parters intresse att försöka undvika media. Att inte svara alls eller avböja att kommentera tror vi dock bara skapar irritation.”

LÄS MER: Landstinget mörkade för mycket om ”strumpavtalet”

Detta mejl har SVT inte kunnat ta del av förrän nu. Det lämnades visserligen ut redan under fjolårets granskning – men då i en kraftigt maskad version, med denna och andra delar mörkade.

Landstinget medger nu att innehållet aldrig skulle ha maskats på detta sätt, och att det var ett beklagligt misstag att så skedde. SVT hade begärt ut ett stort antal mejl och juristerna som gjorde sekretessprövningen hade skickat två versioner av just denna mejlkedja till pressavdelningen – där man råkade skicka vidare den maskade men inte den omaskade.

– Det blev ett misstag i hur olika filer skickades, säger chefsjurist Anne Lundqvist till SVT.

LÄS MER: Efter strumpskandalen: Advokat prickas för dubbla roller

Landstingets pressavdelning förnekar också att det var Onemeds önskemål som gjorde att Barbro Naroskyin valde att uttrycka sig kortfattat i intervjun med SVT:s Olof Thorell (som inte var någon ”sommarpraktikant” – ett begrepp som över huvud taget inte finns inom SVT Nyheter). Man uppger att landstinget gjorde en egen bedömning utifrån det faktum att förhandlingarna befann sig i ett känsligt slutskede.

Anne Rundquist säger att det är uteslutet att landstinget skulle låta sig styras av en leverantörs krav i fråga om öppenhet och sekretess.

– Det vore tjänstefel.

Onemed ställer fortfarande inte upp på någon intervju med SVT, och förklarar i en mejlkommentar sitt önskemål om att ”undvika media” med att man ville vänta med kommentarer tills förlikningsavtalet med landstinget var i hamn.
