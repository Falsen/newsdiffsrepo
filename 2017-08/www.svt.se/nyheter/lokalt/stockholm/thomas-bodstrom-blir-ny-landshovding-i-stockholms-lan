Thomas Bodström blir ny landshövding i Stockholms län
Julia Peric

– Jag har bott i flera olika delar av Stockholm och nu ser jag verkligen fram emot att få arbeta med frågor som rör hela länet, allt från integration och bostäder till infrastruktur och idrott, säger Thomas Bodström i ett pressmeddelande.

Thomas Bodström efterträder Chris Heister vars förordnande går ut 31 augusti efter drygt fem och ett halvt år som landshövding i Stockholms län. Under perioden 1 september till 31 oktober har regeringen utsett tillförordnade länsöverdirektören Åsa Ryding till vikarierande landshövding.

– Tillsammans med medarbetarna välkomnar jag Thomas Bodström som landshövding och vår chef. Vi ser fram emot att dra igång arbetet tillsammans med honom i höst och förutsättningarna är de bästa. Länsstyrelsen Stockholm är en organisation i mycket gott skick och med Thomas Bodströms erfarenhet är min övertygelse att vi under hans ledning kommer att fortsätta utvecklas och göra god nytta för länet, säger tillförordnade länsöverdirektören Åsa Ryding.

Som landshövding och chef för Länsstyrelsen är uppgifterna många för den nyutsedda tjänstemannen.

– Jag ser fram emot att samverka med länets kommuner, landsting, myndigheter, näringsliv och civilsamhälle, säger Thomas Bodström.

Länsstyrelsen företräder regeringen i länet och ansvarar för att samordna olika samhällsintressen. Länsstyrelsen ska främja länets utveckling och har en viktig roll i frågor som spänner över ett flertal samhällssektorer, däribland miljö, samhällsbyggnad, landsbygdsutveckling och tillväxt. Myndigheten ansvarar också för ett omfattande tillsyns- och tillståndsarbete. Länsstyrelsen är därtill högsta civila totalförsvarsmyndighet.
