Anställda på Reno Norden hotas och trakasseras
Emma Hammarfeldt

Många anställda valde att säga upp sig efter sopstrejken i sommar, men en del valde att jobba kvar. Efter strejken har medarbetare på Reno Norden har fått ta emot hot och trakasserier.

Enligt polisanmälan ska hoten bland annat handla om uppmaningar till de anställda att säga upp sig. Medarbetarna har även fått hot om att om de inte säger upp sig så kommer avsändarna att ”överväga ytterligare åtgärder.”

– De har hotat de här killarna att de ska göra avbön och säga upp sig, annars kan det kanske hända någonting annat, säger Reno Nordens vd Peter Ekholm.

Enligt Peter Ekholm har anställda slutat på grund av hoten.

– Vi har haft några killar som har kört för oss från andra kommuner, som hjälpte oss i början på sommaren, som blivit så rädda att de varit tvungna att åka hem igen, säger han.

Företagsledningen bedömer hoten vara så allvarliga att de har gjort en polisanmälan.

Peter Ekholm tror att trakasserierna kommer från tidigare anställda som vill att alla anställda ska säga upp sig efter strejken.

– Vi har inga bevis på att det är någon enskild person, utan det är undertecknat ”Stockholms sopgubbar”, så vi förväntar oss att det är någon utav dem, säger han.

SVT Nyheter Stockholm har varit i kontakt med en person som tidigare uttalat sig för den utomfackliga gruppen Stockholms sopgubbar. Han menar att gruppen inte existerar längre och att han inte vet vem som skulle ligga bakom hoten.

Vd:n Peter Ekholm hoppas att deras polisanmälan ska innebära att hoten och trakasserierna avtar.

Facket Transportarbetareförbundet, som vanligtvis representerar sophämtare, vill inte ställa upp i en intervju men säger i en skriftlig kommentar att de tar avstånd från alla former av hot och våld. Facket stod inte bakom sopstrejken, då det var en så kallad vild strejk och de anser att hoten och trakasserierna är en polisiär fråga.
