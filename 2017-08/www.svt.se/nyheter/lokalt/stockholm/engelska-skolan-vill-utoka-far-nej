Engelska skolan vill utöka – får nej
Frida Claesson

2018 startar Engelska skolan i Sundbybergs kommun och redan till hösten startar nya skolor i Södertälje och Årsta. Men verksamheten vill etablera sig på fler platser i länet.

– Eftersom söktrycket på våra skolor är högt så ställer det krav på oss att expandera. Vi har hela tiden dialog med Stockholms stad och kringliggande kommuner för att se var vi bäst etablerar oss. Just nu hoppas vi på att få tillstånd att starta en skola i Länna, men även i Österråker och Ekerö, berättar Jonathan Howell, pressansvarig på Engelska skolan.

Men tillstånden har inte blivit godkända. Enligt Skolinspektionen var budgeten för de nya skolorna orealistisk. I sitt beslut skriver Skolinspektionen att det inte kan säkerställas att skolan har ekonomiska möjligheter att etablera och driva de nya verksamheterna långsiktigt. Nuvarande verksamheter har dock inga ekonomiska svårigheter.

– Skolinspektionen ville att budgeten skulle redovisas på ett annat sätt, vilket vi också har gjort nu. Men de pekade också på ett antal andra problem som vi var tvungna att lösa efter den senaste inspektionen hos huvudmannen.

Problemen som Jonathan Howell syftar på gäller utbildningen av två rektorer samt att psykologer ska användas mer i arbetet med elevhälsan, vilket skolan nu har åtgärdat. Nu hoppas man på att Skolinspektionen ska ompröva besluten.

– Vi tar feedbacken från Skolinspektionen på allvar. Men vi anser att vi har åtgärdat problemen och nu lämnat in kompletterande information till Skolinspektionen och Förvaltningsrätten. Nu hoppas vi att ansökan ska hanteras snabbt.

Rättelse: SVT Nyheter Stockholm har tidigare rapporterat att den nuvarande verksamheten brister i budgeten. Detta är fel. Det är den nya planerade verksamhetens budget som är bristfällig.
