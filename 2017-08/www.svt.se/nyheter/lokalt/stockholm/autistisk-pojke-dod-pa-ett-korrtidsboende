Autistiske Idris, 18, togs in på särskilt boende – dog efter en timme
Amela Mahovic

Idris var 17 år och kom till Sverige för ett år sedan med sin mamma och sina syskon från Somalia. Han hade en utvecklingsstörning, talsvårigheter och autism. På grund av bostadsbristen fick familjen ofta flytta mellan olika boenden, till slut blev de bostadslösa och familjen fick flytta in i ett tillfälligt boende.

– Vi har bara två rum och vi är sex personer. Men vi trängde ihop oss i ett rum så att Idris kunde få ett eget rum så att han kan få lugn och ro, men det var svårt, säger mamman Anab.

Idris började rymma hemifrån allt oftare, och polisen brukade hitta honom ute i staden och köra hem honom. Trots att mamman under ett helt år vädjade om hjälp från socialtjänsten om en plats i särskola och personlig assistans, drog åtgärderna och stödet ut på tiden.

Flera utredningar från läkare visar också att Idirs behövde sysselsättning för att lugna ned sin autism.

Socialtjänsten berömde mamman för hennes engagemang och Idirs skickades han hem flera gånger efter att ha varit på rymmen.

Samtidigt förvärrades Idiris autism och han började åka in och ut på barnpsykiatrin, BUP.

– När jag minns tillbaka på den livssituation som Idris fick gå igenom så kunde jag inte förutse att jag skulle gå igenom det som jag gjorde. Eftersom vi sedan tidigare flytt ett krigsdrabbat land så kom det som en chock för oss att vi skulle uppleva denna sorg även i Sverige.

Idris blev allt mer aggressiv och rymde hemifrån allt oftare. Trots att myndigheterna kände till hans situation fick Idris varken någon skolgång eller personlig assistans.

– Min fruktan var att han skulle gå vilse, att han skulle känna sig ångestfylld. Och det gjorde han, det märktes när han var hemma och såg sina syskon gå till skolan. Då brukade han fråga varför han inte fick gå till skolan. Och jag kunde inte hjälpa honom att få tillgång till skola. Istället rymde han hemifrån och skulle hitta skolan själv.

Polisen hade hittat Idris flera gånger i tunna kläder ute på stan och enligt mamman och vänner som SVT Nyheter Stockholm pratat med, var polisen också oroliga för hur det skulle sluta för Idris. Dessutom rymde Idirs så många gånger att polisen till slut ansåg att ärendet hade gått för långt. När Idris rymde för sista gången hemifrån i april 2017, vädjade polisen till socialtjänsten om att de måste ta hand om honom. Till slut hittade socialtjänsten en akut plats åt Idris på ett korttidsboende i Upplands-Väsby.

Men bara en timme efter inskrivningen på boendet hittas Idirs livlös på sitt rum, i en lyftanordning som fanns i rummet där han placerats.

– Jag upplever att min son skulle vara vid liv om han hade fått de stöd han var i behov av. Att han skulle fått tillgång till en anpassad bostad och fått möjligheten att börja i skolan. Olyckligtvis så blev de så att min son inte fick den hjälp han var i behov av och att det resulterade i hans död, säger mamman Anab.

Vad vet du om hans bortgång?

– De på boendet tog emot Idirs på eftermiddagen, han placerades där akut. Jag väntade på samtal om att få reda på vart han befinner sig men fick ett annat samtal än väntat, där de istället berättar att han var död. När jag kom till sjukhuset så låg han i koma, två dagar senare dog han på sjukhuset.

Vet du hur han dog?

– Nej, ingen vet.

Polisen utreder fallet som mord, men mycket talar för att det rör sig om en olycka eller ett självmord. Men mamman är förtvivlad över hur hennes son behandlats av myndigheter. Socialtjänsten har Lex Sarah anmält händelsen till IVO, men de vill inte svara på kritiken utan hänvisar till sekretess.

– Jag vet inte vad vi kan göra i denna situation. Min son är nu död och det som jag nu behöver är att få reda på varför han är borta och vad som orsakade hans bortgång säger Anab.

Var han självmordsbenägen?

– Han var autistisk och lekfull pojke. Han var inte benägen till att göra något sådant, han var som en femåring i huvudet, ändå sätter honom i ett rum med handikappanpassade föremål. Han tyckte om att trycka på knappar, det fanns många sladdar i rummet och allt möjligt. Hur kan de placera en sjuk pojke i ett sådant rum?, säger Anab.

Det korttidsboendet i Upplands Väsby som Idris placerades på – och där han hittades död efter bara en timme – har avböjt att kommentera händelsen. De meddelar dock att en internutredning har tillsats och att de inte har brustit i sina rutiner och hänvisar till den polisutredningen som fortfarande pågår.
