50 tågstädare slutar – demonstration mot trafiknämnden
Calle Hedlund

Utanför tisdagens trafiknämndsmöte samlades ett fyrtiotal lokalvårdare inom Reneriet för att lämna över ett öppet brev till trafiknämnden.

I brevet skriver facket att de oroas över att städningen av pendeltågen och stationerna nu kommer att haverera när var fjärde lokalvårdare slutar. Facket Seko är också kritisk till det upphandlingsavtal som MTR har tecknat med underleverantören Reneriet.

– Redan nu behöver man ta in extrapersonal för att klara av städningen, det kan man ju se själv att det verkligen inte är fläckfritt i tunnelbanan, på pendeltågen eller på stationerna, säger ordförande i Seko Stockholm Karin Åkersten till P4 Stockholm.

Av de knappt 200 anställda har enligt facket 90 anställda i Reneriet varslats om uppsägning i juni och att 50 anställda nu har slutat. Nu vänder sig lokalvårdarna och facket sig till politikerna i landstingets trafiknämnd för att stoppa personalminskningen.

– Nu aviserar man alltså ytterligare neddragningar. Det säger sig självt att det inte kommer fungera, säger Karin Åkersten till P4 Stockholm.

Enligt Solreneriets VD var uppsägningarna planerade men ska inte att påverka kvaliteten på städningen.

– För att undvika en svår ekonomisk situation så var vi tvungen att varsla men det kommer inte påverka kvaliteten på städningen. Det här har varit planerat sen tidigare och genom en omorganisation har vi blivit effektivare säger Tina Wesstman Hellstadius, vd på Solreneriet.

Trafiklandstingsrådet Kristoffer Tamsons (M) svarar till P4 Stockholm att det är arbetsgivarens sak att se till att städningen sköts.

– Det finns ett skrivet kontrakt med MTR, och det är företaget som ansvarar för att det fungerar, säger Kristoffer Tamsons till P4 Stockholm.
