Varannan elev i Upplands Väsby går i friskola
Ann  Sehlin

Hela 46 procent av eleverna i Upplands Väsby går i en friskola, den högsta andelen i hela landet, det visar Skolverkets statistik.

– Det fungerar väldigt väl. Vi har ett unikt gemensamt arbete som involverar friskolorna. Huvudmännen för alla skolorna och utbildningsnämnden har satt upp gemensamma prioriteringar i ett systematiskt kavlitetsarbete, säger Lars Valtersson (MP) ordförande i utbildningsnämnden.

Även i Täby kommun är andelen elever som går i en friskola hög, där går 37 procent av eleverna i en friskola.

Enligt lag måste kommunerna kunna erbjuda en kommunal skola. Det är Skolinspektionen som fattar beslut om en friskola ska få etablera sig i en kommun, men antalet friskolor i kommunen är inte avgörande för beslutet.

– Det vi tittar på är om det finns några påtagliga negativa följder för den kommunala skolan på lång sikt. Det är bland annat om en ny friskola skulle innebära att en kommunal skola måste stänga så att det inte finns några kommunala alternativ, eller om de kommunala skolorna ligger för långt bort, säger Agnetha Hedenbergh, utredare på Skolinspektionen.

Även kommunen har en chans att yttra sig när en friskola vill etablera sig.

– Men vi gör en egen bedömning i samtliga fall oavsett vad kommunerna tycker, säger Agnetha Hedenbergh.

Men utbildningsnämndens ordförande Lars Valtersson i Upplands Väsby tycker inte att han ser några större nackdelar med att det är många friskolor i kommunen.

– Det är möjligen att vi skulle vilja ha en en större geografisk spridning på skolorna i kommunen. Men å andra sidan så är vi en liten kommun till ytan.

Den kommun i länet som har lägst andel elever i en friskola är Nykvarn, där går knapp en procent av eleverna i friskola.
