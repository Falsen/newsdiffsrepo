Här ökar bostadspriserna mest
Martin  Åkerblom

Enligt Mitt i är det ytterområdena och i kranskommunerna som bopriserna ökat mest.

– De här siffrorna säger att bostadsrätter hackar något i innerstan och att villor i ytterområden går upp. Men det är också lite typiskt sommaren, säger Fredrik Kullman, vd på Bjurfors i Stockholm, till tidningen.

Siffrorna är framtagna av bostadssajten Booli i samarbete med mäklarfirman Bjurfors och jämför det senaste halvåret med samma period 2016.

Av kommunerna i Stockholms län står Ekerö för den största ökningen: 40 procent, följt av Nynäshamn och Österåker, med ökningar på 26 respektive 18 procent.

När det gäller stadsdelarna i Stockholms stad ökar Skarpnäck mest, med 15 procent. Därefter kommer Östermalm och Norrmalm, som båda ökar med 10 procent.

Det är bara i Skärholmen och Rinkeby som priserna inte ökat. I Skärholmen har priserna stått still och i Rinkeby har de sjunkit med 14 procent.
