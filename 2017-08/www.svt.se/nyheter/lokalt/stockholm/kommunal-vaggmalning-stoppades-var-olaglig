Kommunal väggmålning stoppades – var olaglig
Nina König

Nio meter bred och tolv meter hög, så stor skulle målningen i Rågsved bli när den var färdig. Konstverket skulle bli abstrakt och man hade redan målat hela husväggen kornblå. Konstnären Linnéa Rydegaard som såg fram emot arbetet hade hunnit rita upp rutmönstret hon skulle följa.

– Det här har varit en dröm för mig, jättelänge, sade Linnéa Rydegaard, igår när hon påbörjat arbetet.

Då visste hon ännu inte om att arbetet skulle stoppas nästa dag.

Projektet var ett samarbete mellan kommunala Familjebostäder och Stockholm Konst som tillhör Stockholms stads kulturförvaltning och man har tidigare har gjort liknande målningar i Farsta. Ett kommunalt projekt, helt enkelt.

Även stadsbyggnads- och kulturborgarrådet i Stockholms stad såg fram emot det nya konstverket.

– Det här kommer att stärka Rågsved, nästan som en konstdestination i Stockholm, säger Roger Mogert (S), stadsbyggnads- och kulturborgarråd.

Men så kom beskedet. Stockholm Konst och Familjebostäder hade startat arbetet utan bygglov och nu sätter stadsbyggnadskontoret stopp. Ansökningshandlingarna är ofullständiga och ärendet måste utredas. Nu riskerar de kommunägda företagen böter för att de påbörjat arbetet utan tillstånd.

Chefen för Stockholm konst är inte alls nöjd med stadsbyggnadskontoret.

– Vi kanske har varit naiva, men sedan kan man med rätta säga att stadsbyggnadskontoret har varit tråkiga. Jag ser det som att den här frågan kommer att lösa sig, det här är ett struntproblem för mig, säger Mårten Castenfors, chef för Stockholm konst.

Men hur det blir med det återstår att se – det kan dröja upp till 12 veckor att få ett beslut enligt en handläggare på Stadsbyggnadskontoret.

Under tiden står arbetet med muralmålningen stilla.
