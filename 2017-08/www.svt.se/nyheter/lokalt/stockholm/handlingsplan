Efter kritik – ny handlingsplan för ensamkommande i Sundbyberg
Ann  Sehlin

Under hösten 2015 såg Sundbybergs stad en stor ökning av ensamkommande barn. Men när Sundebybergs revisorer granskade mottagande av ensamkommande barn fick kommunen kritik. Man ansåg att det saknades uppbyggd struktur för samverkan mellan landstinget, kommunen och skolan. Revisorerna ansåg bland annat att det saknades en meningsfull fritid och att kommunen måste stärka samverkan med landstinget.

– Vi såg stora brister i hur vårt mottagande fungerade, vilket bekräftades vid besök på våra boenden och i verksamheten. Nu kan vi istället erbjuda fler individuella vägar till ett självständigt liv, säger Josefin Malmqvist (M), kommunalråd och ordförande i social- och arbetsmarknadsnämnden i Sundbyberg.

I den nya handlingsplanen vill man gynna integreringen mellan skola och fritidsliv. För att ungdomarna snabbt ska komma in i näringslivet och samhället ska man också se över antalet praktikplatser.

– Vi vill tänka långsiktigt direkt och investera i en god start för våra nya sundbybergare – så de går till skolan eller jobbet, och inte socialtjänsten, när de fyller 20 år, fortsätter Josefin Malmqvist (M).

Man vill också se över hur man kan få fram fler boenden. Samtidigt poängterar de styrande att regeringen kommer att minska ersättningen för de ensamkommande barnen och kommunen nu måste se över hur det ska hitta kostnadseffektiva lösningar.

Men oppositionen i Sundbyberg, Socialdemokraterna och Vänsterpartiet har i ett särskilt yttrande uttryckt en oro över att de styrande har fokus på ekonomin och att barnens bästa inte hamnar i fokus.
