Kristina Axén Olin, M, gör comeback i politiken
Tommy Bergman

Axén Olin skriver i sitt inlägg att det varit ett tungt år i politiken i världen, Europa, Sverige och i Moderaterna. ”Många avskräcks nog från politikens miljö men jag har idag skickat in min kandidatförsäkran för att, om jag får förtroendet, vara med i Moderaternas provval till Riksdagen.”

”Själv saknar jag ideologiska debatter om hur vi vill att Sverige skall vara om 10 och 20 år, vilka beslut som måste fattas. Likaså saknar jag kärleken till människan, respekt för individen, allas lika värde, i debatten”, skriver Kristina Axén Olin.

När SVT Nyheter Stockholm når Axén Olin vill hon inte föregå provvalet.

– Jag har tackat ja till att delta, sedan får vi se hur det går. Ingenting är klart. Det är många som kandiderar.

Kristina Axén Olin, M hade under många år framträdande poster inom Stockholmspolitiken och även inom Moderaterna. Hon var socialborgarråd i Stockholms stad under 1998-2002, oppositionsborgarråd 2002-2006 och finansborgarråd 2006-2008. Hon var även andre vice partiordförande för Moderaterna från 2003 till 2009.

Kristina Axén Olin avgick som finansborgarråd i april 2008. I januari 2007 berättade Axén Olin att hon var nära att gå in i väggen bland annat efter en tuff valrörelse och sorg efter att hennes mamma gått bort. Hon har även berättat om sina alkoholproblem vid den tiden.
