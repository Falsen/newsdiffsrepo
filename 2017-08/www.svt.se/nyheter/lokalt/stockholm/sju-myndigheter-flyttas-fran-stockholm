Besked i dag: Sju myndigheter flyttas från Stockholm
TT

Idag presenterade statsminister Stefan Löfven och civilminister Ardalan Shekarabi  att cirka 500 statliga jobb från sju myndigheter ska flyttas från Stockholm. Med utflytten hoppas man på att öka den statliga närvaron och öka antalet arbetstillfällen ute i landet.

– Under allt för lång tid har det funnits en centralisering till Stockholm, en stockholmsfixering och det är dåligt och det minskar möjligheten att bo och leva på andra orter i vårt fantastiska land, sa statsminister Stefan Löfven.

Det är bland annat Strålsäkerhetsverketsmyndigheten där 120 arbetstillfällen kommer att flyttas till Katrineholm.

Andra myndigheter som kommer att flyttas är Polarforskningssekretariatet till Luleå, Myndigheten för kulturanalys till Göteborg, Myndigheten för ungdoms- och civilsamhällsfrågor till Växjö, delar av ESF-rådet till Gävle, delar av Universitets- och högskolerådet till Visby och delar av Tillväxtverket till Östersund.

Oppositionsborgarrådet Lotta Edholm (L) är kritisk till satsningen och skriver i ett pressmeddelande att det hade varit bättre att satsa på att flytta myndigheter till socialt utsatta områden.

– Stefan Löfven pratar om ”stockholmsfixering” – mot bakgrund av de enorma sociala klyftor som vi ser inom vissa städer idag menar jag att vi har en ”innerstadsfixering”. Jag hade hellre sett att regeringen tydligt pekat ut att myndigheterna ska förläggas till utanförskapsområden i landet, som är i skriande behov av fler arbetsplatser och större myndighetsrepresentation. Jag befarar att Löfven och Shekarabi struntar i att bygga samman inner- och ytterstäder och vända utsatta områden, säger Lotta Edholm (L), oppositionsborgarråd och gruppledare i pressmeddelandet.

Tidigare flyttar har visat att det inte alltid är lönsamt. Enligt Riksrevisionens utredning 2009 visar det sig att varje flytt av arbetstillfälle kostade över en miljon kronor och att det tog flera år för myndigheten att återhämta sig när det gällde verksamheten.

Även Statskontoret visade  att det var svårt att skaffa fler jobb än just de som utlokaliserades och att den största effekten blir den konsumtion på orten som de anställda bidrar med.
