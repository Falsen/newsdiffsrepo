Besked i dag: Sju myndigheter flyttas från Stockholm
TT

Beskedet gavs av statsminister Stefan Löfven och civilminister Ardalan Shekarabi på onsdagsmorgonen. 400 statliga jobb från sju myndigheter ska flyttas från Stockholm ut i landet. Med utflytten hoppas man öka den statliga närvaron och antalet arbetstillfällen ute i landet.

– Under allt för lång tid har det funnits en tydlig trend av centralisering till Stockholm, en stockholmsfixering. Och det är dåligt och minskar möjligheten att bo och leva på andra orter i vårt fantastiska land, sa statsminister Stefan Löfven.

Strålsäkerhetsmyndigheten, 120 av drygt 300 anställda – flyttas till Katrineholm

Polarforskningssekretariatet – flyttas till Luleå

Myndigheten för kulturanalys – flyttas till Göteborg

Myndigheten för ungdoms- och civilsamhällsfrågor – flyttas till Växjö

Delar av svenska ESF-rådet, omkring 120 anställda – flyttas till Gävle

Delar av Universitets- och högskolerådet – flyttas till Visby

Delar av Tillväxtverket, omkring 20 anställda – flyttas till Östersund

Totalt, med tidigare aviserade utlokaliseringar, rör det sig om  jobb.

Tidigare flyttar har visat att det inte alltid är lönsamt. Statskontoret visade att det var svårt att skaffa fler jobb än just de som utlokaliserades och att den största effekten blir den konsumtion på orten som de anställda bidrar med.

År 2009 visar Riksrevisionen att varje flytt av arbetstillfälle kostade över en miljon kronor och att det tog flera år för myndigheten att återhämta sig när det gällde verksamheten.

Men enligt civilminister Ardalan Shekarabi (S) var situationen annorlunda när Riksrevisionens bedömningar gjordes 2009 efter att ett försvarsbeslut krävde omlokaliseringar.

– Det här handlar inte om en kompensationsinsats utan vi ser behov av att förstärka statens närvaro – i syfte i att upprätthålla legitimiteten för den svenska staten, säger han.
