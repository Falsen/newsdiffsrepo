Liberalerna avbryter samarbetet med S och MP
Tommy Bergman

Ett välbesökt medlemsmöte för Liberalerna i Sigtuna tog i går enhälligt beslutet att avsluta samarbetet med Socialdemokraterna och Miljöpartiet. Istället ska Liberalerna inta en självständig roll, grundad på samarbete med den borgerliga gruppen, skriver man i ett pressmeddelande.

Bakgrunden till att Liberalerna hoppar av samarbetet, skriver man, är de missförhållanden som bland annat kom fram i SVT:s Uppdrag granskning förra veckan.

Under tisdagen träffade SVT Stockholm Dan Rosenholm (L), kommunalråd i Sigtuna.

– Gamla socialdemokratiska kontakter och mygel som har funnits sedan 15 år har återigen kommit i dagen, och det på ett sätt som verkligen orsakat problem för kommuninvånarna. Vi pratar om rena säkerhetsfrågor uppe i Valsta. Det har pågått illegal verksamhet i kommunens lokaler, säger Dan Rosenholm (L).

Det här är inget ni känt till alltså?

– Nej. När vi började samarbeta med Socialdemokraterna så var det under helt andra förhållanden med en helt annan kommunstyrelseordförande, och vi var väldigt klara med varandra vad som gällde och att sådant här inte var tillåtet, säger Dan Rosenholm (L).

Hur är förtroendet för nuvarande kommunstyrelseordförande?

– Precis exakt lika med noll, säger Dan Rosenholm (L).

Dan Rosenholm (L) säger att Liberalerna nu kommer att söka samarbete med övriga borgerliga partier i kommunen, och det även efter valet.

– Det här antidemokratiska beteendet måste försvinna, det måste bort, säger Dan Rosenholm (L).

SVT Nyheter Stockholm ska under tisdagen få ett skriftligt uttalande från Socialdemokraterna. Miljöpartiet har inte gått att nå.
