Så här ser det nya Liljevalchs ut
Pia Heick

Det är konstnären och formgivaren Ingegerd Råman som tillsammans med arkitekten Gert Wingårdh har utformat den nya tillbyggnaden, som ska ligga vid sidan av den befiintliga konsthallen.

– Det här är konsthantverk på högsta nivå – som om Ingegerd själv drejade det här huset. Det kommer inte att finnas en enda förskönande list att dölja ett dåligt hantverk med, säger Gert Wingårdh.

Betongfasaden kommer att få ett prickigt mönster, eftersom skimrande gröna och blå glaskroppar kommer att gjutas in.

Ljuset har stått i fokus vid formgivningen.

– Visionen är att det ska finnas befintligt dagsljus som flödar in över konsten i utställningsrummet, säger Ingegerd Råman.

Den nya tillbyggnaden får tre våningar med en yta på 2.400 kvadratmeter. Här ska ytterligare utställningar, entré, butik och ett förstorat Café Blå Porten få plats.

– När vi öppnar har vi bättre säkerhet och klimat, nytt kafé och ny butik och nya vackra utställningslokaler för både stora och små utställningar, säger Mårten Castenfors.

Redan 2014 presenterades det vinnande arkitektförslaget, men byggstarten har dragit ut på tiden eftersom renoveringen av den gamla byggnaden blivit både dyrare och mer komplicerad än väntat.

Om allt går enligt planerna kommer tillbyggnaden att stå klar våren år 2020.
