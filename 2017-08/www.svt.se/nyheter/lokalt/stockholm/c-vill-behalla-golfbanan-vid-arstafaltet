C vill behålla golfbanan vid Årstafältet
Nina König

Snart kan det vara sista chansen att spela golf på Årstafältet. Tanken är att golfbanan ska bort eftersom det ska byggas 6.000 lägenheter och en park här. Men nu vill Centerpartiet riva upp beslutet och låta golfbanan vara kvar i området.

– Man kan kombinera högt bostadsbyggande, en ny attraktiv park och samtidigt behålla den här populära golfbanan, säger Karin Ernlund, gruppledare för Centerpartiet i Stockholms stad.

För att kunna behålla golfbanan vill Centerpartiet flytta den till det sydöstra hörnet av parken och vissa delar till andra sidan Huddingevägen, samtidigt som kolonilotterna flyttas till det nordöstra hörnet.

Men det har tagit flera år för politikerna att komma överens om den detaljplan som godkändes i våras, och Socialdemokraterna anser nu att Centerpartiet river upp sitt eget beslut.

– Centerpartiet har ju röstat för detta i fullmäktige, det var ju enighet kring detaljplanen. Om man vill ha tillbaks golfen så måste man ta om hela detaljplanen, man måste hitta en ny plats åt de andra idrottsytorna, för fotbollen, som är där. Så jag tycker det är ohederligt och faktiskt en riktigt dålig idé, säger stadsbyggnadsborgarrådet Roger Mogert (S).

– Vi vill inte riva upp det beslut som är fattat utan vi vill hitta en lösning inom ramen för det, och nu har det framkommit seriösa förslag som golfklubben själv har tagit fram och som klubben är beredd att bekosta, säger Karin Ernlund (C).

Och nu hoppas Årstas golfare att golfbanan ändå blir kvar.

– Det känns viktigt att det finns ett golfställe skapligt centralt i Stockholm som är tillgängligt för alla. Golf är ju faktiskt idag en folksport som alla håller på med, säger Anna Laestadius Larsson.

Arbetet med den nya parken är tänkt att  starta redan nästa vår.
