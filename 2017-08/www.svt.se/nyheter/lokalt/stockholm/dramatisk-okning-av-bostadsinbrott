Dramatisk ökning av bostadsinbrott
Maja Flygt

– Jag är övertygad om att vi kan göra mycket mer än vi gör idag, säger Anna König Jerlmyr, moderat oppositionsborgarråd i Stockholm.

Hon föreslår grannsamverkan, nationellt inbrottscentrum och dna-märkning.

– Dna-märkning är som ett osynligt nagellack som man penslar på sina värdesaker. Då hamnar det i ett internationellt register så att man vet vem det tillhör, var det än dyker upp i världen.

LÄS MER: Fler inbrott men färre poliser

Under årets första sex månader inträffade 1.456 bostadsinbrott i Stockholm stad, det är en ökning med 31,8 procent, jämfört med samma period förra året då 1.105 bostadsinbrott inträffade.

Så sent som i söndags utlovade regeringen att man nu satsar 7,1 miljarder kronor på polisen, något som Socialdemokraterna i Stockholm tror kan ge effekt.

LÄS MER: Stockholmspolisen sämst på att klara upp bostadsinbrott

Hur mycket av en sådan satsning kommer hjälpa mot inbrotten?

– Det hänger på polisens organisation naturligtvis, men vi har ett väldigt bra samarbete, säger det socialdemokratiska finansborgarrådet Karin Wanngård.

Flest bostadsinbrott har ägt rum i Bromma, från januari till slutet av juni anmäldes 181 inbrott där. Strax efter i statistiken ligger Enskede /Årsta/Vantör med 153 inbrott och Hägersten/Liljeholmen med 151 inbrott.

Det är både personer i regionen och utländska ligor som ligger bakom bostadsinbrotten och nu vill Moderaterna att staden ska göra mer för att få bukt med problemen.

– Jag har sett exempel från andra kommuner där man fått ner bostadsinbrotten med 30 procent, det kan också Stockholms stad sträva efter, säger König Jerlmyr.
