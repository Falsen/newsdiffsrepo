Geflelöparen Erik Martinsson gillar smärtan
Jan-Peter Eriksson

– När man kommer i mål så har man övervunnit smärtan och då kan man ställa sig och kräkas i ett dike med gott samvete, säger Erik Martinsson och skrattar.

Lyckad fjolårssäsong

Ja, han har valt att tävla i en gren där man måste ha en speciell relation till mjölksyra och smärta för att lyckas. Förra året innebar något av ett genombrott för 20-åringen från Gävle. Han var Sverigetvåa på 400 meter och representerade Sverige i stafettlaget på EM. Men höjdpunkten var nog ändå att han lyckades vinna i sin seniordebut i finnkampen.

–  Det var jättekul! Hittills är det nog det största jag varit med om.

TV: Här ser du hela reportaget om Erik Martinsson

Satsar även på 800

Eftersom den internationella konkurrensen på 400 meter är stenhård siktar han på att satsa på 800 meter där han tror sig ha en bättre chans att hävda sig i framtiden. Fast att lyckas kombinera sprint- och medeldistans är väldigt ovanligt, även om kubanen Alberto Juantorena lyckades ta guld både på 400 och 800 meter vid OS i Montreal 1976.

– Han är en otroligt stor inspirationskälla när det kommer till att visa att de som säger att det inte går har fel.

Studerar i U.S.A

Snart börjar han sitt tredje år på college i Texas där han ser goda möjligheter att fortsätta att utveckla sig som löpare. Men först ska Erik Martinsson avsluta utomhussäsongen i Sverige. Den här helgen ska han springa 400 meter på SM och helgen därpå väntar förhoppningsvis finnkampen.

Sveriges Television kommer att sända både helgens SM-tävlingar och finnkampen.
