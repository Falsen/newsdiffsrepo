80-tal barn utsattes för förhöjda klorhalter vid babysim
Jonas Redin

Enligt Hudiksvalls kommun uppstod ett fel i mätutrustningen i simhallen i Iggesund, och för höga klorhalter tillsattes i badvattnet. Halterna låg över gränsvärdena för klor.

Enligt kommunchef Bengt Friberg var det ett 80-tal barn med föräldrar som blev utsatta för de höga klorvärdena.

– Det är naturligtvis oerhört beklagligt och jag förstår att många föräldrar är oroliga, säger han enligt kommunens egen hemsida.

För de som utsatts kan symptom uppstå i form av irritation i ögon och på huden, samt magont och hosta. Dessa besvär ska gå över av sig själva, sjukvård ska normalt inte behöva uppsökas. Men vid kraftiga allergireaktioner som andnöd och stora utslag bör sjukvården kontaktas, uppger kommunen.

MISSA INTE: Så får du lokala nyheter i SVT:s app

Nu ska bassängen hållas stängd tills värdena har återgått till det normala. Förhoppningen är att öppna mot slutet av veckan, och rutinerna ska ses över, enligt Bengt Friberg, kommunchef.
