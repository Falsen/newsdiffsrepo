Populärt med arabisk söndagsskola
Emma Westman

– Det är kul för att det är massa aktiviteter. Man skriver och läser inte bara utan man leker lekar som handlar om arabiskan, säger eleven Miral Zaghmout.

– Det bästa med att vara här är att jag bara har kul och får fika, tycker Ward Altunji.

– Jag tycker det är jättebra. Man får lära sig mer arabiska och lära känna fler vänner och så, säger Rihab Barqawy.

Vad är roligast?

– Roligast? Stolleken, tycker Taim Ede.

Lusten att lära verkar vara  stor bland eleverna på modersmålsundervisningen i Andersberg.

Syftet är att barnen som alla är mellan 5-13 år ska utveckla och bevara sin arabiska. Så att de kan fortsätta kommunicera med framförallt släkt och vänner.

– Om barnen ska prata med släktingar, som inte kan svenska, i telefon eller skriva på datorn – då behöver barnen lära sig arabiska, säger läraren och initiativtagaren Lelas Samakia.

Förhoppningen är att intresset växer ytterligare och att lektionerna utökas till flera dagar i veckan.

Och hemligheten med att det redan idag är så populärt bland barnen verkar vara undervisningsmetoden.

– Jag lär ut genom att spela spel. Inte att läsa och skriva så mycket. Bara spela spel och de tycker om spel, säger Lelas Samakia.

– Fröken lär oss ganska bra. Hennes sätt är ett speciellt sätt. Hon är bra på att lära ut, tycker Rihab Barqawy.

– Jag var ganska bra när jag började här men jag kunde inte direkt läsa. Men nu har jag blivit bättre på det, säger Sima Issa.

– Jag har lärt mig bokstäverna bättre än förut och jag har lärt mig att läsa bättre. Jag känner att jag lär mig ganska mycket, säger Miral Zaghmout.
