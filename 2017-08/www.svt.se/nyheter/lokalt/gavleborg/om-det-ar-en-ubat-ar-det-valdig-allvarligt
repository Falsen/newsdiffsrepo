Här är bilden på den misstänkta ubåten i Gävle hamn
Anders Sundin

Tidningen Gefle Dagblad var först med att berätta om den misstänkta ubåten i Gävle hamn. Under en mätning i vattnet i hamnen i slutet av juni visade ekolodet en bild av ett tolv meter långt och tre meter högt föremål mitt i farleden nära kajen i Gävle Hamn.

När man såg bilderna så bestämde man sig för att göra en kontrollmätning, men då fanns inte det här föremålet kvar.

– Ja, det stämmer, men vi kan inte säga vad det kan vara och har skickat det vidare via polisen till försvarsmakten, säger Fredrik Svanbom.

Så här står det i avvikelserapporten lämnad från hamnen till polisen, som Försvarsmakten bekräftar att man tagit del av:

”I samband med att hamnbassängerna i Gävle hamn har muddrats har sjömätning genom ramning gjorts. Eftersom några påslag då påträffats har mudderverk med dykare funnits i området för att ta bort dessa. För att kolla av dessa punkter utfördes ny mätning med multibeam.”

LÄS MER: Misstänkt ubåt i Gävle hamn

”Vid sjömätningen påträffas en avvikelse i djup. Sjömätningen för det aktuella området pågick mellan cirka klockan 11-12. Under lunchen granskades bilderna noggrannare och avvikelsen uppfattades som en båtliknande form.

Efter lunchen vid cirka klockan 13 kontrollerades området igen och avvikelsen fanns då kvar. Vid tillfället cirkulerade sjömätningsbåten ett antal varv runt objektet. Eftersom dykare fanns på plats hämtades dessa för att göra en kontroll, tiden var då cirka 14. Objektet var då borta från multibeamen.”

En källa till SVT Nyheter Gävleborg säger på tisdagen att hen har sett bilderna från observationen, och är säker på vad bilderna från ekolodet föreställer.

– Jag är säker på vad det är jag sett, säger hen, men vill inte kommentera om det handlar om en ubåt.

Före detta sjöofficeren Göran Frisk, som var med och jagade ubåtar i svenskt vatten under 1980-talet, säger så här:

– Det här är inget man skrattar bort. Det här är något vi behöver fundera över noggrannt. Jag säger inte mer än så.

Försvarsmakten har valt att inte kommentera vad det misstänkta föremålet kan vara för något, eller om det kan vara tecken på att en främmande ubåt tagit sig in i hamnen.

– Vi kommenterar inte enskilda observationer. Men den här typen av tips och observationer får vi in dagligen, säger Marie Tisäter vid Försvarsmakten, till SVT Nyheter.

Fredrik Svanbom är chef vid Gävle hamn, och menar att det finns tre möjliga förklaringar till den här mystiska observationen.

– Det kan vara fel på vår utrustning, ett fiskstim eller en undervattensfarkost.

Vad tänker du om möjligheten att det kan vara en främmande ubåt som kommit in i hamnen?

– Det är tyvärr inte ovanligt i svenska farvattnen, säger Fredrik Svanbom. Det är klart att det är oroväckande om en ubåt kan vara mitt inne i Gävle Hamn. Det skulle inte kännas bra om det var så.
