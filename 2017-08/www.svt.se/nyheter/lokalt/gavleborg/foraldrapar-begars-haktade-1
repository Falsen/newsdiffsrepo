Föräldrapar i Gävle häktade för barnmisshandel
Jimmy Roos

Häktningsförhandlingar mot föräldraparet inleddes klockan14 på fredagseftermiddagen och tingrätten har inledningsvis beslutat att mamman, som är i 30-årsåldern, ska häktas på åklagarens begäran.

Strax före klockan 16 så meddelade tingsrätten att även den misstänkte pappan, som är i 35-årsåldern, också ska  häktas. Båda föräldrarna häktas på sannolika skäl misstänkta för synnerligen grov misshandel av sin dotter, som är drygt ett år gammal. Åtal skall vara väckt inom två veckor.

– Båda nekar helt till brott, säger Malin Wallén som är åklagare i fallet, men som i övrigt är sparsam med detaljer kring utredningen.

– Men det som ligger till grund för de här misstankarna är de undersökningar som flickan genomgått på sjukhuset och där man funnit ett flertal frakturer på olika delar av kroppen, säger hon.

– Det handlar om både nya frakturer och om gamla tidigare läkta frakturer, säger Malin Wallén

I häktningsframställan mot paret så har det angivits att brotten mot flickan ska ha begåtts ända sedan hon föddes, i mars 2016.

Styrks den misstanken när ni hittat äldre frakturer på flickan?

– Ja, så är det, säger Malin Wallén till SVT Nyheter Gävleborg

Misshandeln av barnet ska, enligt häktningsframställan, ha skett i parets bostad i Gävle. Den ska har pågått eller inträffat från när dottern föddes i mars 2016 och fram till mitten av augusti, då föräldrarna greps i samband med att de kom till Gävle sjukhus med flickan.

LÄS MER: Föräldrar fortsatt anhållna för barnmisshandel

Det var natten till tisdagen som flickan, som är i ettårsåldern, kom till Gävle sjukhus med skador som gjorde att personalen fattade misstankar om misshandel.

Sedan hon undersökts av läkare kallades polis till sjukhuset och de båda föräldrarna, en man i 35-årsåldern och en kvinna i 30-årsåldern, greps, eftersom man inte kunde utesluta att det var de som tillfogat flickan skadorna. De anhölls senare av åklagare.
