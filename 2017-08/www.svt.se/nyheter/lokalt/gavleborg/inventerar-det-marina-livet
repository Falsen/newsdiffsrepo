Inventerar det marina livet
Cissi Eriksson Granér

TV: Se inslaget från marininventeringen

Med hjälp av undervattenskameror undersöker konsulterna som är inhyrda av Länsstyrelsen sex utvalda marina områden. Just nu utanför Sandarne. Robert Rådén och hans kollega mäter salthalten i vattnet, filmar de olika arterna och fångar upp en del bottensediment och växter som ska analyseras.

– Genom att studera vilka växter och djur som förekommer kan man säga om det är näringsrikt vatten eller inte. Genom att göra sådana här studier och återupprepa dem så kan man se eventuella förändringar. Organismerna som lever i vattnet påverkas väldigt snabbt av miljöförändringar så det är väldigt värdefullt, säger han.

Länstyrelsen Gävleborg har fått 3,3 miljoner från Havs och vattenmyndigheten för att under två år ta reda på vilka naturvärden som finns i länets havsmiljöer. Det ska sedan till exempel kunna ge en vägledning till om ett naturreservat kan bli aktuellt att bildas.

– Vi har valt ut vissa områden där vi tror att det kan finnas potentiella världen. Det är dels grunda vikar med kransalger som är viktiga uppväxtplatser och föda för många olika typer av djur. Insektslarver. Vi förväntar oss att det finns en hel del värden. Utifrån resultaten så får vi se hur stora värdena är, säger Veronica Lundgren, kustvattenekolog på Länsstyrelsen.

Inventeringen fortsätter under nästa år och allt ska vara färdigt och sammanställt till 2020. Än så länge går det inte att spekulera i något resultat.

– Vi dokumenterar över 150 videostationer inom loppet av några dagar så än så länge är det ett brus av undervattensbilder bara. Men det finns allt från väldigt fintrådiga alger som gynnas av näringsämnen till fina ängar med ålnate. Vad det innebär är för tidigt att säga.

– Kan det här komma gemeneman till nytta på något sätt?

– Det är viktigt att skydda vår natur för både fritid och rekreation. Det ska vara ett hållbart perspektiv där ekosystemtjänster kan upprätthållas och då måste vi skydda en del av miljön där värden finns, säger Veronica Lundgren.
