Rättegången avbröts för Fikru Maru
Cissi Eriksson Granér

Rättegången skjuts nu upp till januari nästa år, berättar Fikru Marus dotter.

– Ett besked som det som kom i fredags gör honom nedslående. Att veta att man ska sitta och vänta i fyra månader till enbart för att det inte finns tid i domstolen och inte för att det är det som rättvisan säger tar hårt på honom.

– Råttorna äter upp hans skor och kläder och han får äta kall mat utan bestick, säger Emy Maru.

Trots att rättegången frystes under förra veckan har Emy Maru fortfarande hoppet om att hennes pappa kommer gå fri ur rättsprocessen, även om det är oacceptabelt att det drar ut på tiden på det sätt som det gör, menar hon.

LÄS MER: Det här är fallet Fikru Maru

– Jag är inte förvånad. Nu har de hållit på så här i snart fyra och ett halvt år. Vi vet att det inte finns någon rättssäker rättsprocess och de har inga problem med att dra ut på tiden trots att det strider mot FN-konventionen som Etiopien har skrivit under och trots att UD säger att de påtalar det med de etiopiska politiska företrädarna.

Emy Maru är förvånad över att svenska regeringen inte gör mer utan i stället fortsätter att ge Etiopien stora biståndssummor.

– Om Sverige fortsätter som de precis har gjort, skrivit på ett avtal med 2 miljarder kronor i bistånd till Etiopien tror jag att det kommer vara till nackdel för pappa. Det visar på att det är okej att han behandlas på det här sättet, säger hon.

LÄS MER: Emy Maru: ”Utan familjen hade jag inte orkat”
