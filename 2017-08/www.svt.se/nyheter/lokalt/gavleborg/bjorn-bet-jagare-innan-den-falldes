Björn bet jägare innan den fälldes
Kolbjörn Lindberg

De två jägarna avlossade skott mot björnen vid 07-tiden under tisdagsmorgonen, vilket helahälsingland.se var först att berätta. Då gick björnen till attack.

– Man var inte beredd. Det gick så fort, men man hann tänka en hel del, säger Axel Wallberg till SVT Nyheter Gävleborg.

Först attackerade björnen en av hundarna, och då sprang jägarna närmare och blev själva föremål för björnens ilska.

– Björnen flög på Erik och bet honom i skrevet, och skakade om honom. Han fick sy åtta stygn, säger Axel Wallberg.

LÄS MER: Här tränas hundar på närkontakt med björn

Själv blev Axel huggen i höften, för honom räckte det med tejpning.

– Jag lyckades få bössan mellan mig och björnen, så han lyckades bara få in två hörntänder i mig.

LÄS MER: 29 björnar i Gävleborg fällda i björnjakten

Skrämd av hundarnas bett gav sig till sist björnen av och kunde då fällas av männen.

– Det var nog mycket tack vare hundarna som vi klarade oss, det är stora hundar som började riva i honom direkt han gick på oss, säger Axel Wallberg.
