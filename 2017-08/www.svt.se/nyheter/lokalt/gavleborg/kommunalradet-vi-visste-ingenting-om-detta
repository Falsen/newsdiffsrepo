Kommunalrådet: ”Vi visste ingenting om detta”
Jimmy Roos

– Men jag är egentligen inte helt förvånad, säger Peter Kärnström till SVT Nyheter Gävleborg.

– Redan när Sandvik presenterade sin kvartalsrapport i juli så antyddes att åtgärder var att vänta.

LÄS MER: Sandvik varslar 210 tjänstemän i Sandviken

Vad betyder det här för Sandviken?

– Det är ju många jobb som kan komma att försvinna, men idag vet vi ju inte slutet på den här processen. Inte sällan så lägger företag varsel som är i överkant, och så jämkas det nedåt över tid. Vi får helt enkelt se hur det blir, säger Peter Kärnström.

– Men jag tänker naturligtvis på de som kan komma att drabbas av det här varslet.

Vad kan och ska kommunen göra?

– Vi kommer naturligtvis att ta kontakt med Sandvik för att se hur vi kan vara behjälpliga i den här processen som nu inleds.

– Jag tänker också att det här rör högt kvalificerad personal, som kan vara attraktiva för andra företag i regionen och i en framtida omställningsprocess så kan kommunen säkert vara en part, säger Peter Kärnström till SVT Nyheter Gävleborg.
