Få åkte gratisbuss till kusten
Eva Harström

Kustbussen har kört till och från Gnarp sju dagar i veckan i en månad.

– De som väl upptäckte bussen och använde den uppskattade det kolossalt. De tycker att det är väldigt bra att kommunen har vågat satsa på det här, säger åkare Anders Broberg, som själv kört många av sommarens turer.

Han konstaterar samtidigt att det är få som faktiskt har klivit ombord.

– Om vi säger att vi hade ett snitt på fyra, fem personer så var det inte mer. Vi körde ganska många nollrundor, framförallt senaste turen på kvällarna var ofta tom, säger Anders Broberg.

– Jag har inte åkt med bussen, men jag har sett den varje dag, säger Eva Eriksson Brusell, hotellägare i Mellanfjärden.

Hon tycker att satsningen måste få mer än ett år på sig.

– Det har ju åkt folk varje dag och jag tror bara att det kommer att öka med tiden när det blir känt, säger Eva Eriksson Brusell.

Nordanstigs kommun har satsat drygt 300.000 på Kustbussen. Enligt Barbro Björklund, näringslivsutvecklare på Nordanstigs kommun, har Kustbussen varit uppskattad som anslutningsbuss, men förhoppningen var också att den skulle fungera som en badbuss.

– Mycket grundar sig på att vi hade en fantastiskt urusel sommar. Är det 13 grader i luften och elva i vattnet, så är det inte någon som åker ner för att bada till exempel, menar Anders Broberg.

Nu ska satsningen utvärderas och Anders Broberg hoppas på en fortsättning.

– Vi skulle kunna utnyttja lönekostnaden bättre. Kanske en mindre buss och tätare turer istället.
