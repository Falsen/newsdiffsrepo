Rådigt ingripande med trädgårdsslang räddade villa från större brand
Jonas Redin

Ett larm kom strax före 20.30-tiden i Ljusdal om brand vid taket på en villa. Räddningstjänsten i Ljusdal ryckte ut. Det hade börjat brinna i väggen på huset, men branden blev snabbt under kontroll och kunde släckas. Mycket tack vare ett snabbt agerande av husets ägare.

Insatsledare Peter Nystedt berättar för SVT Nyheter Gävleborg att villaägaren hade eldat ogräs med hjälp av  gasolbrännare. Men eld hade tagit sig in under fasaden på huset, och det började brinna i väggen. Vinden blev rökfylld och det brann två meter upp längs väggen.

– När vi kom fram hade ägaren lyckats få in en vanlig trädgårdsslang i ett hål, och hållit elden i schack tills vi kom. Vi tog motorsågen och tog bort panel och släckte.

– Men hade inte husägaren varit så rådig, om han inte hade gjort något, då hade branden nog tagit sig innan vi var på plats, berättar Peter Nystedt, insatsledare vid räddningstjänsten i Ljusdal.

Nu klarade sig byggnaden utan större skador och är fullt beboelig trots den dramatiska händelsen. Ingen person kom till skada. Strax efter 21-tiden kunde räddningstjänsten lämna platsen.
