2000 protesterar mot tänkt bygge
Mikael Johansson

Omkring 2 000 Bollnäsbor har skrivit på protestlistorna mot höghusbygget på Långnäs.

– Jag reagerade väldigt spontant och med hjärtat när jag såg att det fanns tankar på ett bygge. Skrev en sak på Facebook och sedan började folk höra av sig. Då var det enkelt att göra protestlista, säger Lena Sjööns.

Tidigare har tusen namnunderskrifter lämnats till kommunen. Ytterligare tusen är på väg.

– Jag är inte förvånad över engagemanget. Långnäs är en pärla i Bollnäs som många Bollnäsbor utnyttjar, säger Lena Sjööns.

Det är ett gammalt förslag som togs fram av Bollnäs Bostäder för ett antal år sedan som nu politikerna har dammat av. Det är miljö- och byggnämnden som fått i uppdrag av kommunstyrelsen att titta på frågan. Igår besökte de Långnäs.

Nämndens ordförande Fredrik Skoglund (S) noga med att påpeka att det inte finns några beslut.

– Det enda beslut som har tagits är att vi i nämnden ska utreda möjligheterna att bygga på Långnäs. Vi är i Bollnäs i stort behov av nya bostäder och då måste vi vända på varje sten, säger Fredrik Skoglund.

Till kommunstyrelsens möte i december ska nämndens utredning vara klar.
