Får inte heta ”Påsen”
Josefin Peciva

I Sverige får man ta ett nytt förnamn endast om namnet inte kan väcka anstöt, inte kan antas leda till obehag för bäraren, eller av annan anledning anses olämpligt som förnamn.

Mannen i Hudiksvall ansökte hos Skatteverket om att formellt få lägga till ”Påsen” som ett av sina förnamn eftersom han, enligt ansökan, haft detta smeknamn ända sedan barnsben.

Det nappade inte Skatteverket på och avslår ansökan. Myndigheten anser att Påsen är ett ord som inte förknippas med ett namn, och därför är olämpligt.

”Påsen” i Hudiksvall är dock inte ensam om att ha fått nej till namnbyte av Skatteverket i sommar.

Mannen i Gävle som ville byta ut sitt ganska vanliga tilltalsnamn mot det lite mer spektakulära ”Lucifer”, blev också nekad. Namnet Lucifer anses nämligen kunna väcka anstöt hos allmänheten.
