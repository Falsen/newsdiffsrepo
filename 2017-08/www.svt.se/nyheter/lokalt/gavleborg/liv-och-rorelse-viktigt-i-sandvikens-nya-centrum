Liv och rörelse viktigt i Sandvikens nya centrum
Emma Åhlström

Sandvikenborna har varit mycket delaktiga i sitt nya centrum. 1600 idéer och önskemål togs i beaktnining när bygget startade i maj 2015. Det har bland annat handlat om fler grönytor, sittbänkar och lekplatser för barn.

– Vi har bytt alla ledningar, bytt fjärrvärme, vatten, kablar, fiberledningar, säger projektledare Morgan Lundgren och fortsätter.

– Vi har också gjort en total upprustning av alla gamla plattor. Vi har rivit gamla bänkar och gamla träd har sågats ner. Allt är nytt kan man säga.

TV: Reportage från Sandvikens centrum

Det är lite kvar att göra innan projektet är i hamn, men både budgeten på 86 miljoner och tidsplanen har följts och i oktober ska den sista byggmaskinen lämna centum.

Det är något som handlarna i stan är glada över, under den värsta byggperioden var det tufft för en del.

– Det var dammigt och det var trångt, säger Nettan Wahllund, som äger en butik i centrum.

Hon berättar att dammet satte sig på alla blommor utanför butiken.

– Men jag ligger också i ytterkant av centrum, så jag tycker att det har gått relativt bra ändå.

Upprustningen av centrum har dock varit både nödvändig och viktig.

– Folk är ute mer och sitter på bänkar och pratar. Man träffas på ett annat sätt, det är jättetrevligt, säger Nettan Wahlund.

– Man ville få fram mer mötesplatser och fler folk på stan. Genom att man får det så kanske man också kan locka hit fler butiker, säger Morgan Lundgren.

MISSA INTE: Så får du dina lokala nyheter i SVT:s app
