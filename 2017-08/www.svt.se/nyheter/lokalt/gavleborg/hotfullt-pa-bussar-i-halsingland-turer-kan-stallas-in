Hotfullt på bussar i Hälsingland – turer kan ställas in
Markus Dahlberg

TV: Se hela inslaget om situationen på bussarna

Det har blivit allt mer stökigt på X-trafiks kvälls- och nattbussar i norra Hälsingland enligt chaufförer som SVT talat med. För Fawzi Yanni höll en kvällstur mellan Hudiksvall och Ljusdal på att sluta i katastrof när han vägrade stanna en tredje gång för att passagerare skulle få gå av för en kisspaus då bussen redan var försenad.

– Då ser jag en kille springa emot mig och skrika ”stanna för i helvete”. Jag körde i 70-80 kilometer i timmen, han attackerade mig, jag fick tag i hans skjorta men sen kom första smällen. Jag hade änglavakt, det hade kunnat bli en fruktansvärd katastrof, säger Fawzi Yanni.

Kommunals fackliga skyddsombud har fått ta emot många vittnesmål om vad som händer på bussarna, ofta är det berusade vuxna som ställer till problem. Därför hotar man nu med konsekvenser som kan drabba många resenärer.

– Fortsätter det här så lägger vi ett skyddsstopp på natturerna. Vi vill markera att vi inte är nöjda med situationen, säger Lars Ljungström, skyddsombud.

MISSA INTE: Så får du lokala nyheter i SVT:s app

Vad är du rädd ska hända?

– Att det ska ske en ordentlig olycka, säger Lars Ljungström.

Mohlins bussar är bolaget som kör de drabbade turerna på uppdrag av X-trafik. De har installerat larmknappar i bussarna och hyrt in vakter till busstationen i Hudiksvall.

– Det är för att se till så att det blir lugnt, men det är ju stationärt vid Hudiksvalls station och problemen är oftast på bussen, säger Jocke Brunner-Palm, områdeschef på Mohlins bussar.

Mohlins bussar har tillsammans med övriga bussbolag i länet, vid två tillfällen, ansökt om att få kameraövervaka sina bussar men Länsstyrelsen har sagt nej, trots att kameraövervakning förekommer i kollektivtrafik på andra håll i Sverige.

Enligt Ann-Charlotte Nyman, jurist på Länsstyrelsen i Gävleborg, vägs den personliga integriteten mot den sökandes bevakningsintresse.

– När det gäller inspelning så krävs det att man visar att platsen är brottsutsatt och då krävs det ganska mycket för att det ska väga tyngre än enskildas integritetsintresse, säger hon.

Krävs det att det sker incidenter innan man kan få ett tillstånd att kameraövervaka?

– I princip så blir det så, ja, säger Ann-Charlotte Nyman.

Fawzi Yanni oroar sig inför sin nästa jobbhelg då den stökiga situationen riskerar resenärernas säkerhet, enligt honom.

– Jag är ansvarig för säkerheten, jag ska skjutsa folk på ett säkert sätt. Det kan inte jag göra på nätterna längre, säger han.
