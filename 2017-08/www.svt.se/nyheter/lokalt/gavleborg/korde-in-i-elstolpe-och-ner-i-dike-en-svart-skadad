Publicerad:20 augusti 2017 04.30Uppdaterad:20 augusti 2017 04.35
Körde in i elstolpe och ner i dike – en svårt skadad
Mathias Gerdfeldter

En allvarlig singelolycka inträffade i Oppala, norr om Gävle, vid tvåtiden på natten mot söndag.

Enligt vittnesuppgifter på platsen kolliderade en personbil först med ett staket och en brevlåda utanför ett hus längs med vägen, innan den åkte av helt.

– Bilen ska ha farit av vägen och kört in i en elstolpe och en mjölkpall innan den hamnade i diket, säger Tor Stens, vakthavande befäl vid polisen region Mitt, till Aftonbladet.

Elstolpen revs till marken i samband med krocken.

Räddningstjänst på plats fick klippa loss föraren ur bilen innan hen kunde föras till sjukhus, med allvarliga skador.

En passagerare som också färdades i bilen fick lindriga skador i olyckan.

Polisen misstänker enligt Aftonbladet i nuläget inget brott i samband med händelsen.
