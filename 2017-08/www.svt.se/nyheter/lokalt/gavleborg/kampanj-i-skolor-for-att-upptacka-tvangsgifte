Kampanj i skolor för att upptäcka tvångsgifte
Jonas Redin

Det är Länsstyrelsen Östergötland som går ut med uppmaningen. Länsstyrelsen Östergötland har sedan 2005 haft regeringens uppdrag att motverka hedersrelaterat våld och förtryck, och att förhindra tvångsgifte.

På måndagen gick myndigheten ut med fortsättningen på en kampanj som inleddes inför sommarlovet. Budskapet är att  alla äger rätten till kroppslig integritet och att forma och påverka sitt eget liv.

Nästa steg är nu att få skolpersonal och socialtjänst att larma eller agera ifall elever inte kommer tillbaka till skolan efter sommarlovet. Om personal inom skolan och socialtjänsten känner oro, är uppmaningen att ta det på allvar och följa upp ärendet.

LÄS MER: Hedersproblematik bakom ökande antal omhändertaganden

– Kampanjen är viktig för att synliggöra att det finns barn och unga som antingen luras eller förs ut ur landet mot sin vilja och sedan inte kommer tillbaka när sommaren är slut. Den är också viktig för att uppmärksamma vilket handlingsutrymme och ansvar kommunen har i de här situationerna, säger Juno Blom, Nationella Kompetensteamet, Länsstyrelsen Östergötland, på myndighetens hemsida.

Kampanjen görs i samverkan med övriga länsstyrelser.
