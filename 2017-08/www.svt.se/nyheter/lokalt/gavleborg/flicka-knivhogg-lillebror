Tonårsflicka misstänks ha knivhuggit lillebror
Anders Sundin

Polisen fick larm om händelsen strax efter klockan 21 på lördagskvällen. Polisen ryckte ut till en adress i Gävle kommun och slutligen hittades den skadade nioåringen, men inte flickan. Pojken fördes till sjukhus med allvarliga, men inte livshotande skador. Enligt uppgifter till Aftonbladet ska pojken ha blivit skuren i ansiktet.

Flickan söktes med bland annat helikopter över Gävle.

Flickan kunde gripas på tågstationen i Uppsala vid 23.30-tiden och är anhållen på sannolika skäl misstänkt för försök till mord. Socialtjänsten är underrättad och flickan är förd till psykiatrin.

– Hon greps i Uppsala en timme efter att det hade hänt, säger vakthavande polis Johan Sohlberg till SVT Nyheter Gävleborg. Vi vill inte säga var det hänt någonstans med tanke på deras låga ålder, men det är i Gävle kommun.

Flickan har förhörts under söndagen. Hon har också blivit undersökt av en rättsläkare, bekräftar jourhavande förundersökningsledare Anders Nord för Gefle Dagblad.

Brottsplatsen är avspärrad och polisen har genomfört dörrknackning i området tillsammans med en teknisk undersökning. Polisen kommer att hålla förhör med bland annat grannar som larmade om händelsen under söndagen.
