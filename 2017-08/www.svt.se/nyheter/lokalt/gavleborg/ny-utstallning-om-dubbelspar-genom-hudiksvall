Ny utställning om dubbelspår genom Hudiksvall
Markus Dahlberg

De lokala politikerna är oense om huruvida ett framtida dubbelspår ska gå genom centrala Hudiksvall eller dras i en ny korridor väster om staden. Dock har man sedan tidigare beslutat att endast utreda hur det centrala alternativet skulle påverka stadsmiljön. Nu har nya, djupare undersökningar gjorts där bland annat fler illustrationer har tagits fram.

– Det blir fortsatt en barriär och rörelsemönstren förändras. Det mest positiva är att det ger en möjlighet till förändring av staden och vi kan förädla vissa platser. Jag skulle vilja säga att både Möljen och Rådhusparken kan förädlas, säger Christina Englund, stadsarkitekt vid Hudiksvalls kommun.

Utredningarna visar också att det höga bullret från järnvägen skulle drabba färre närboende med ett dubbelspår jämfört med i dag, om bullerskydd i form av exempelvis glasväggar byggs.

LÄS MER: Politikerna oeniga om järnvägsdragning i Hudiksvall (nov. 2016)

Också dricksvattentäkten på Hallstaåsen har undersökts. Där skulle en tågolycka få större konsekvenser i en västlig dragning eftersom vattnet rinner österut och i så fall skulle drabba en större del av täkten.

Konsultbolaget Sweco nämner att stadens riksintressanta kulturmiljö skulle kunna skadas när visuella och strukturella samband bryts, som exempelvis på Möljentorget där Hamngatan måste stängas av.

– Det som vi hela tiden har arbetat med är att behålla det centrala stationsläget för det är så oerhört viktigt ur många aspekter. Vi tycker att vi har hittat bra och funktionella lösningar, säger Kerstin Oremark, tf planeringschef.

Men på bekostnad av rivna byggnader och en barriäreffekt?

– Det man ser är att vissa byggnader måste riva under byggnadstiden men kan återskapas.

Kommunens nya planförslag ställs ut för synpunkter i två månader från och med onsdag den 30 augusti.

Trafikverket som har det slutgiltiga ordet om ostkustbanans framtid utreder både det västliga och det centrala alternativet, de väntas presentera ett förslag inom kort.
