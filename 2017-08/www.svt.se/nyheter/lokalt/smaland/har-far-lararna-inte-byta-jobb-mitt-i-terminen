Här får lärarna inte byta jobb mitt i terminen
Ida Andersson

På grund av den stora bristen på lärare har det blivit allt vanligare att det uppstår vakanser på lärartjänster precis innan terminsstart eller till och med mitt i terminen. Nu har Växjö kommun bestämt att de lärare som redan är anställda på skolor i kommunen inte kan tillträda de vakanta tjänsterna förrän terminen är slut.

– Vi har tagit ett barn- och elevperspektiv på detta. Att man behåller kontinuiteten och ser till att undervisningen på den tidigare skolan fortsätter att fungera lika bra som den jag gjorde innan, säger Anders Elingfors, verksamhetschef inom utbildningsförvaltningen i Växjö.

TV: Se hela inslaget här

När en lärare byter till ett jobb till en annan kommun eller går till en friskola gäller den normal uppsägningstid. Men genom att begränsa den interna rörligheten under terminerna hoppas kommunen slippa att ett sådant avhopp får följdverkningar på fler skolor.

Men blir det inte bara hål på andra ställen då?

– Jo det blir det, vi har ju en stor brist på lärare och annan personal i våra skolor. Och detta är ju en del i lösningen som vi var tvungna att ta beslut om med tanke på erfarenheterna från förra året då det blev sena rekryteringar vilket gör att man ställer till det på andra skolor, säger Anders Elingfors.

LÄS MER: Hård kritik mot nytt förslag

SVT Nyheter Småland har varit i kontakt med Sveriges kommuner och landsting, SKL, som säger att de inte känner till att fler kommuner än Växjö har valt en sådan här policy. Och den fackliga kritiken från bland annat Lärarförbundet, som menar att det riskerar att ge Växjö dåligt rykte som arbetsgivare, slår Anders Elingfors ifrån sig, eftersom begränsningen enbart gäller att flytta under terminen.

– Det är inte svårt att flytta på sig inom Växjö kommun, vi har mycket större möjlighet i dag än vi hade tidigare att röra på sig.
