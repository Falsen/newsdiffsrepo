Ny skolbuss har missat elever
Marie  Askelöf

Det har varit en tuff vecka för Kalmar länstrafik (KLT) som tagit över skolbussarna helt i Västervik och Oskarshamn och succesivt i Hultsfreds kommun.

– Västervik och Oskarshamn är två stora skolkommuner med mycket fordon. Och underlaget vi fått från kommunerna har inte varit komplett vilket gjort att det brustit i helheten med planeringen, säger Karl-Johan Bodell, trafikdirektör på KLT.

Bland annat har vissa elever helt saknats i underlaget, enligt Karl-Johan Bodell.

– Våra planerare jobbar för fullt med att plocka in de elever man missat. Underlaget har inte varit komplett. Men det är en stor sak när man flyttar över så mycket och det blir nya tjänstemän. Det blev den här övergången vilket är olyckligt, säger han.

I Västerviks kommun har politikerna och förvaltningen fått ta emot klagomål från frustrerade föräldrar.

- Det har varit problem med nya uppsamlingsplatser bland annat. Det har blivit längre att gå för del barn, berättar kommunalrådet Tomas Kronståhl (S).

Han påpekar dock att ingenting i grunden har förändrats i riktlinjerna från kommunen om hur långt barnen kan gå.

- Om du har uppnått en viss ålder kan du gå en viss sträcka. Det har egentligen inte ändrats, men det är en ny huvudman och nya linjer, säger Tomas Kronståhl.

Nu har KLT bjudits in till kommunstyrelsens sammanträde på måndag för att redogöra för vilka förändringar man genomfört.

- Sedan får vi väl se om det finns anledning att se över våra riktlinjer. Vi upplever att det är viktigt att vi tar det på allvar eftersom det är oroliga föräldrar som hör av sig, säger Tomas Kronståhl.

I Oskarshamn har man också haft problem under den första veckan.

– Jag vet att det kommit in klagomål från föräldrar, vilket har tagits på största allvar. Vi kommer att ta personlig kontakt med drabbade men också gå ut med allmän information, säger Thina Andersson (S), vice ordförande i bildningsnämnden.

– Det har varit en övergång som gjort att information har kommit sent, så det har inte fungerat smidigt för chaufförer. Men det kommer att lösa sig framöver. Nu jobbar förvaltningen och KLT tillsammans för att det ska fungera så bra som möjligt, säger Thina Andersson.
