Dackarna redo för slutspel: ”Nu börjar det roliga”
Cecilia Broke

– Det känns jättebra. Det är nu det roliga börjar, säger Dackarnas lagledare Mikael Karlsson. Jag tror absolut på våra grabbar. Vi åker för att vinna.

Som trea i gruppspelet kunde Dackarna välja motståndarlag mellan Smederna och Rospiggarna i kvartsfinalen.

– Vi känner att vi är ett bättre bortalag mot Smederna, så därför valde vi dem. Men båda lagen är tuffa motståndare, säger Mikael Karlsson.

Alla Dackarnas förare är för tillfället friska och krya utan några skavanker. Förutsättningarna kan inte vara bättre och i kväll gäller det för Dackarna att skaffa sig ett övertag inför returen hemma i Målilla nästa vecka.

Som regerande silvermedaljörer är laget rejält taggade och hoppas på att få återuppleva triumfen från 2007, då de senast tog guld.

Ikväll möts också Lejonen och Rospiggarna i Gislaved. De två lag som vinner sina kvartsfinaler går vidare mot ettan och tvåan i grundserien, det vill säga Vetlanda och Masarna.
