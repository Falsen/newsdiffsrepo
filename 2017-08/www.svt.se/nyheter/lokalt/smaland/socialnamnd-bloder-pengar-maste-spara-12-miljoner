Socialnämnd blöder pengar – miljonbesparingar väntar
Ricardo Garcia Canchaya

– Det viktiga är att få kontroll över den negativa kostnadsutvecklingen vi haft sedan januari, säger Bo Ederström (M), ordförande för socialnämnden i Ljungby kommun.

Innan sommaren beslutade nämnden om en generell kostnadsreduktion på en procent för att få stopp på de stigande kostnaderna och som skulle leda till 14,7 miljoner i besparingar på årsbasis.

Men siffrorna för juni månad visar att kostnaderna istället ökat med ytterligare 4,3 miljoner kronor.

– Vi har läckage i organisationen och det här är en kostnadsökning vi måste få kontroll över. Därför tar vi krafttag nu inför hösten och höjer kraven på att minska kostnaderna, säger Bo Ederström.

Alliansen med hjälp av bland annat SD röstade igenom förslaget att höja kostnadsreduktionskravet med ytterligare två procent, till sammanlagt tre procent, i onsdags.

De rödgröna röstade emot och ville att berörda verksamhetschefer skulle rapportera om hur handlingsplanen som togs fram innan sommaren hade gett för resultat.

Hade det inte varit bra att göra en analys av vårens åtgärdsprogram först innan nytt beslut om åtgärder togs?

– Vi har haft den här kostnadsutvecklingen i flera månader och det är viktigt att visa handlingskraft. Vi politiker ansvarar för att budgetramar ska hålla och ska ge direktiv för att nå dit, säger Bo Ederström.

Försäkringskassans omprövningar av personlig assistans ligger bakom ungefär 6-8 miljoner i kostnadsökning hittills i år, enligt Bo Ederström.

– Den här typen av kostnader har vi inte haft tidigare utan de har tillkommit efter Försäkringskassans omprövningar under året, säger han.

Den typen av kostnadsomflyttning till socialnämnden motsvarar en tredjedel av nämndens kostnadsunderskott för år 2017, som just nu ligger på runt 30 miljoner kronor. Vård i slutskedet är en annan personaltung verksamhet där man registrerat en kostnadsökning.

Hur kan de här kraven på besparingar komma att påverka verksamheterna?

– Jag kan inte säga på förhand hur anpassningen kommer att bli. Men den kommer att göras tillsammans med verksamheterna och besluta om var, när och hur mycket man kan minska kostnaderna med, säger Bo Ederström.

En kostnadsreduktion på tre procent innebär 16-18 miljoner kronor i besparingar på årsbasis, enligt Bo Ederströms kalkyler. Fram till årsskiftet kan det betyda en besparing på omkring 6 miljoner kronor.
