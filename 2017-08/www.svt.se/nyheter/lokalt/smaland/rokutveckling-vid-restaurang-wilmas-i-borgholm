Borgholmsbranden under kontroll – polisen utreder mordbrand
Ricardo Garcia Canchaya

Delar av byggnaden, Borgholms bistro, fick rivas innan man fick kontroll på branden. Boende i närheten får tillbringa natten på hotell.

– Våra begränsningslinjer gav resultat. Det föreligger inte längre någon spridningsrisk, sa Henrik Oskarsson, räddningschef i beredskap på Räddningstjänsten Öland vid 20:30-tiden.

Därmed kunde också den varning till allmänheten som legat ute sedan tiotiden på förmiddagen blåsas av.

Inga personer har skadats eller rapporterats saknade. Men polisen konstaterar att risken för spridning till intilliggande fastigheter har varit mycket stor.

Ärendet utreds som grov mordbrand.

– Ja, vi misstänker att den var anlagd, säger Fredrik Bratt. Men på vilka grunder vet jag inte.

LÄS MER: Butiksägaren orolig för att varor ska skadas

Larmet om branden i Borgholms bistro, tidigare Wilmas, kom strax efter 10.30 på söndagsförmiddagen. Enheter från Borgholm, Färjestaden, Runsten och Löttorp bekämpade branden.

Räddningstjänsten kommer att ha personal på plats under hela natten för att bevaka brandplatsen.
