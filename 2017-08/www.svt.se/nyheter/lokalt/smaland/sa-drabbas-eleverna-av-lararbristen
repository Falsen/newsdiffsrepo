Så drabbas eleverna av lärarbristen
Ida Andersson

En av de elever som märkt av lärarbristen är Emma Bäck, som går i nian på Linnéskolan i Älmhult.

– Vi har bytt mentor nu två gånger under tre år, och vi har bytt engelskalärare två eller tre gånger. Några idrottslärare har vi också bytt, så jag har råkat ut för det mycket, berättar Emma.

På grund av den stora lärarbristen är det just nu lätt för lärare att byta jobb och därmed höja sina löner. Men de som är lojala med sin arbetsgivare och som inte blivit förstelärare eller fått del av lärarlönelyftet riskerar att halka efter. Lärarnas riksförbund menar att kommunerna måste börja satsa mer på den gruppen.

– Det tycker jag är jätteviktigt och det lyfter vi också i samtal med rektorer och högre chefer inom förvaltningen, att ni måste se på dem som är kvar och gör ett bra jobb och kan verksamheten ordentligt inifrån, säger Peter Hagelberg som är kommunombud i Växjö.

– Det borde vara värdefullt för arbetsgivaren och ni måste ha med det när ni diskuterar löner och lönesättning.

LÄS MER: Här får lärarna inte byta jobb mitt i terminen

SVT Nyheter Smålands rundringning visar att de flesta kommuner i vårt område har som praxis att inte höja lönen för lärare som byter jobb inom kommunen. I en debattartikel varnade Lärarnas riksförbunds ordförande nyligen för att det riskerar att hålla nere lärarlönerna på sikt, vilket de menar kan leda till att lärarbristen består.

Men Eva Jönsson, som är grundskolechef i Älmhult, ser ingen anledning att byta strategi. Dels motverkar den att kommunen bjuder över sig själv och dels minskar strategin den interna rotationen på lärare, menar hon.

– För eleverna är det ju inte så stor skillnad om du byter kommun eller skola, för de vill ju ha kvar sina lärare på sin skola, säger Eva Jönsson.

På Lärarnas Riksförbund i Växjö har man nu börjat uppmana de lärare som är missnöjda med sin lön att söka jobb på en annan kommun eller till en friskola.

– Det tråkiga är ju att du inte kan vara kvar på din arbetsplats och få följa med i den löneutveckling som sker. Vi ser ju att när det kommer nya utifrån så går de in på en väsentligt högre lön. Och man kan bara diskutera med sin chef och är det så att man inte kan komma upp till den lön man vill ha ja då måste man faktiskt fundera på ett steg till, jag ska titta efter något annat.

LÄS MER: Hård kritik mot nytt förslag för att få lärare att stanna

Peter Hagelberg säger att han är medveten om att eleverna riskerar att komma i kläm om lärarna byter arbetsgivare, men menar att det i förlängningen kommer att göra lärarjobbet mer attraktivt.

– Man får använda de spelregler som finns på dagens arbetsmarknad. Alla behöver inte flytta på sig, men om tillräckligt många gör det så lyfter vi löneutvecklingen för hela kollektivet.

Men för eleven Emma Bäck är det ingen tröst. Hon ska börja gymnasiet i höst och är orolig för att lärarbytena har påverkat hennes kunskaper.

– Vi har bytt mycket i matte och NO. Det är viktiga ämnen och man tappar lite där, säger Emma.
