Ny forskning: Så lär sig diabetiker leva med sin sjukdom
Kaisa Andersson

Distriktssköterskan Karin Johansson har över 20 års erfarenhet som diabetessköterska och har i 15 år jobbat som diabetessamordnare på Region Kronoberg.

I sin avhandling ”Reflektion, insikt och ansvar – lärandet i att leva med diabetes” har hon bland annat intervjuat tolv personer med diabetes typ 1 och typ 2 för att ta reda på hur de lärt sig leva med sin sjukdom.

LÄS MER: 18-åriga Elin finansierade film om diabetes

Några av patienterna har fått diagnosen diabetes typ 2 i vuxen ålder, andra har levt med typ 1-diabetes sedan de var barn.

En av slutsatserna i avhandlingen är att diabetespatienterna ofta tar ett stort eget ansvar och måste hitta nya strategier för sin förändrade livssituation.

– Personen behöver bestämma sig och konstatera att ”jag har fått diabetes”. Sen får man utmana den förståelsen man har av sjukdomen sedan tidigare och testa nya erfarenheter och lära av dem. Men det gäller att våga göra och att göra det på ett säkert sätt, säger Karin Johansson.

Flera av intervjupersonerna tar upp skammen som omgärdar sjukdomen och att människor i omgivningen har åsikter om vad man äter. Även om man som typ 1-diabetiker inte kan bli av med sjukdomen genom att ändra sin kost.

– En kvinna som intervjuades hade haft diabetes i 30 år och sa att hon fortfarande hellre gick undan när hon skulle ta sin spruta, om hon var på en middagsbjudning till exempel. För att annars får man 20 blickar på sig, säger Karin Johansson.

– Som diabetiker får man mycket ny information och man får själv ta ansvar för att använda den och inrätta sitt liv så man kan göra medvetna val. Det är inte alltid så att sjukdomen får vara det som styr livet, ibland kanske man vill gå på kalas och ta en liten tårtbit. Det kanske inte är det bästa, men det ger en bättre livskvalité.

En annan slutsats som avhandlingen drar är att diabetesteamen inom vården ska finnas som ett stöd – men inte komma med pekpinnar.

– Vi ska stödja patienterna i att våga testa och göra egna erfarenheter. Man blir lätt hämmad om någon talar om för en hur man ska göra, säger Karin Johansson.
