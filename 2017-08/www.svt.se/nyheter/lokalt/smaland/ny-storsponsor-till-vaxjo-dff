Ny storsponsor till Växjö DFF
Marie  Askelöf

Anders Öman, tidigare vd för Växjö Lakers, skriver i ett pressmeddelande att Växjö DFF:s samhällsengagemang är en viktig del som ligger bakom sponsringen. Växjö DFF satsar på att integrera utlandsfödda tjejer i sin verksamhet, bland annat genom läxläsning och fotboll på Araby i Växjö ett par gånger i veckan.

– VDFF är fantastiska i sitt arbete. Jag har följt deras sportsliga framgång från sidan i flera år och känner igen mig i Växjö Lakers fantastiska resa. Det som skiljer sig är att VDFF tagit samhällsansvaret till en helt ny nivå. Därför vill vi som samhällsutvecklare och fastighetsbolag vara drivande i integrationsarbetet för en fortsatt positiv utveckling av Växjö som stad, det som är bra för Växjö är bra för APP, säger Anders Öman, styrelseordförande i APP i ett pressmeddelande.

LÄS MER: Torsten Jansson stöttar Växjö DFF

Enligt Anders Bergman, marknadsansvarig på Växjö DFF, blir APP Properties med sponsringen på 2,5 miljoner kronor under fem år en av toppsponsorerna.

– Pengarna är jättebra, och samtidigt är det ett erkännande av en person som tror på oss och tycker om det vi gör. Det ger oss möjlighet att vidareutveckla det vi håller på med. Vi tycker att det här med jämställdhet och integration och att alla ska få spela fotboll är viktigt, säger Anders Bergman.

Växjö DFF leder just nu Elitettan stort och målet för föreningen är att år 2020 spela Champions League.
