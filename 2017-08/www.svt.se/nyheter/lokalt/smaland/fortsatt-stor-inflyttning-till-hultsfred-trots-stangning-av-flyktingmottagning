Fortsatt inflyttning till Hultsfred trots flyktingstopp
Ricardo Garcia Canchaya

I december 2016 beslutade Hultsfreds kommuns krisledningsnämnd att stoppa kommunens flyktingmottagande efter att ovanligt många nyanlända flyttat till kommunen. Hultsfreds kommun hade då den snabbaste befolkningsökningen i hela landet procentuellt sett.

”Handläggarna inom flyktingmottagningen upplevde en ständig ångest under 2016 för att högen av ansökningar aldrig minskade oavsett hur hårt de jobbade”, står det i Hultsfreds kommuns yttrande till IVO, inspektionen för vård och omsorg.

TV: Se hela inslaget här

Men förutom att värna om personalens hälsa hade stängningen ett viktigt signalvärde. Kommunledningen ville att nyanlända skulle välja att bosätta sig i andra kommuner samt att politiker på riksnivå skulle börja agera för en jämnare fördelning av flyktingar över hela landet.

Kommunens signalpolitik har dock inte fungerat. Inflyttningen av nyanlända till kommunen är lika stor idag som före beslutet att stoppa flyktingmottagandet.

Under 2016 egenbosatte sig 693 nyanlända i kommunen utan att fått en kommunplacering där. Hittills i år har omkring 320 så kallade egenbosättare flyttat till kommunen.

– De får ingen information om vad som förväntas av dem och får ingen kontakt med samhället. Vi vet inte vad som händer med de här människorna, vilket också är det svåraste med den här stängningen, säger Robert Andersson, sektionschef vid Socialförvaltningen på Hultsfreds kommun.

LÄS MER: Hultsfred stoppar mottagandet av ensamkommande

Inflyttningen gör att såväl skola som socialtjänst upplever ett stort tryck. Staten bistår kommunen med en extra budget på 66 miljoner kronor per år fram till år 2020 för att mildra effekterna av den rekordsnabba befolkningsökningen.

Men den enda lösningen på de utmaningar som Hultsfred upplever kan bara mötas men en jämnare fördelning av flyktingar och nyanlända, enligt kommunalrådet Lars Rosander (C).

– Vi växer för snabbt vilket är problematiskt för de enskilda som inte kommer in i samhället. Vi har skolklasser med 70 procent nyanlända och det är svårt att hitta praktik- och SFI-platser. Det här är inte bra för integrationen. Vi kräver att staten tvingar andra kommuner att ta en större andel nyanlända men än så länge ser vi inget resultat, säger han.

LÄS MER: Ohållbar situation för handläggarna

Hultsfreds kommuns stopp av flyktingmottagande bryter mot socialtjänstlagen fastslog IVO, inspektionen för vård och omsorg i maj 2017. IVO hotade med vite om en miljon kronor ifall kommunen inte öppnade sitt mottagande senast den 1 september 2017.

I juli vann dock kommunen en viktig kamp mot IVO I Kammarrätten, som ogiltigförklarade IVO:s beslut om vite tills vidare. Förvaltningsrätten tar nu ställning i frågan om Hultsfreds kommuns vägran att ta emot flyktingar bryter mot lagen.

– Kammarrättens beslut ger oss ett andrum en tid framöver. Nu får vi se vad förvaltningsrätten kommer fram till. Det är ett väldigt intressant utslag som kommer att betyda mycket för kommunsverige i sin helhet, säger Lars Rosander (C).

LÄS MER: Fler flyktingar efter stoppet – jakt på lärare till skolan

Först i januari 2018 kan kommunen komma att öppna sitt flyktingmottagande igen, enligt Lars Rosander. Samtidigt som tillströmningen av nyanlända väntas fortsätta under hösten.

– Flyttar fler och fler skapar det ett otryggt samhälle. Befolkning ställs mot befolkning och det försämrar läget totalt sett. Ingen mår bra av att vänta i flera månader på att läsa svenska till exempel, säger Lars Rosander (C).

Kommunen har nu hamnat i ett svårt läge. Om mottagandet öppnas igen riskerar man att locka ännu fler människor till kommunen. Hålls mottagandet stängt riskerar man att skapa ett tudelat samhälle.

Just med tanke på fortsatt stor inflyttning samt risken med att parallella samhällen uppstår, vore det inte bra att öppna flyktingmottagandet så fort som möjligt?

– I januari 2018 tror vi kan börja ta emot nyanlända på ett bra och strukturerat sätt. Men i slutändan är det en fråga som våra politiker fattar, säger Robert Andersson, sektionchef på Socialförvaltningen i Hultsfreds kommun.
