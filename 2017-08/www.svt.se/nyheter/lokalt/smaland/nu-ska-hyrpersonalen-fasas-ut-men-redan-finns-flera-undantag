Hyrpersonalen fasas ut – men redan nu finns flera undantag
Astrid Eiderbrant

Hyrpersonalen från bemanningsföretagen har blivit en mycket dyr huvudvärk för Region Kronoberg. Hittills i år har den kostat 120 miljoner kronor. Hade samma personal varit fastanställd hade den bara kostat 50 miljoner kronor.

Den första september är det därför stopp för att ta in allmänsjuksköterskor som hyrpersonal och antalet hyrläkare inom allmänmedicin ska halveras.

Men flera verksamheter har redan fått dispens. Till exempel akuten, för att kunna behålla en patientsäker vård.

Vårdcentralerna och flera verksamheter på sjukhusen måste dock gå igenom detta stålbad, som kommer bli mycket kännbart i höst med längre väntetider.

-  Det handlar ju om att våra olika kliniker och våra olika enheter måste hjälpa varandra bättre. Sedan handlar det också om att arbeta med rätt använd kompetens. Att alla som besöker primärvården inte måste besöka en läkare, utan att det till och med kan vara bättre ibland att få träffa en fysioterapeut eller en KBT-terapeut, säger Charlotta Svanberg (S), ordförande i hälso- och sjukvårdsnämnden.

Region Kronoberg vill i detta läge samtidigt bli en bättre arbetsgivare och kunna erbjuda bättre arbetsmiljö, för att kunna locka till sig ny fast personal.

Men Vårdförbundet är kritisk till att man har så bråttom med utfasningen och tror att den istället kan försämra arbetsmiljön.

– Jag ser stora risker om man inte vidtar andra åtgärder. Att man faktiskt istället förlorar ännu mer folk från vården, säger Anna Seiborg Kidell, avdelningsordförande för Vårdförbundet Kronoberg.

Vårdförbundet vill framför allt se en höjning av grundlönerna för sina sjuksköterskor.

Men den politiska ledningen är optimistisk och hänvisar till personalpolitiska åtgärdspaket med bland annat bonusar. De tror och hoppas att detta både får personal att stanna och komma tillbaka till Region Kronoberg.

– Dels finns ju en del av vår framtida personal i hyrbolagen som man hoppas locka över. Det kan ju vara svårt eftersom andra regioner vill anlita dom, men nu är ju tanken att alla regioner ska ha fasat ut hyrpersonalen år 2019.

– Samtidigt handlar det om att vi specialistutbildar själva och att vi erbjuder vår egen personal att vidareutbilda sig, säger Charlotta Svanberg (S), ordförande i hälso- och sjukvårdsnämnden.
