Anhöriga kritiska mot skolan efter drunkningsolyckan
Ricardo Garcia Canchaya

Det var i torsdags som gymnasieeleven i Nybro simmade ut en bit i sjön och plötsligt ropade på hjälp. En flicka kastade sig i vattnet och försökte rädda honom. Men när hon kom fram till platsen där pojken befann sig, var han borta.

En stor sökinsats inleddes och flera timmar senare hittades pojken drunknad. Det var i samband med skolans årliga skattjakt för nyblivna elever som drunkningsolyckan ägde rum.

Under lördagen fick Aftonbladet kontakt med anhöriga och pappan till den avlidna eleven.

– Detta är en tävling som anordnats via skolan och så finns det inte ens personal på plats, säger en anhörig till Aftonbladet.

Pappan säger att det känns som om någon kidnappat sonen.

– Detta är en stor förlust för familjen. En tragedi.

Gymnasiechef Gunilla Pettersson säger till Aftonbladet att hon, liksom familjen, känner sorg över det som inträffat och medger att skolan har brustit i sina rutiner, vilket hon också har framför till familjen personligen.

– Så klart har vi brustit i våra rutiner någonstans, annars hade detta inte inträffat. Med facit i hand skulle vi ha haft någon ur personalen på plats och det hade vi inte när det här inträffade. Det kan jag inte säga emot.

Gunilla Pettersson säger att en utredning av dödsfallet har påbörjats och att skolan själva kommer att se över rutinerna för kommande aktiviteter.

Enligt Aftonbladet ska också familjen ha gjort en anmälan till Skolinspektionen och Arbetsmiljöverket.
