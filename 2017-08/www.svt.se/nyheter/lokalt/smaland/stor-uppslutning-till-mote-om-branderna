Fullsatt möte om bränderna i Ankarsrum
Peter Magnusson

– Det var proppfullt. Vi var tvungna att byta lokal för att alla skulle få plats. Alla vill veta vad polisen gör i frågan, berättar Sven-Erik Johansson som besökte mötet.

Under året har det skett 17 bränder i Ankarsrum med omnejd. De flesta har varit i mark och terräng och några bilbränder. Men den senaste veckan har två byggnader brunnit ner, ett fritidshus och fiskeklubbens lokal.

– Vi jobbar efter att det är någon som har anlagt bränderna. Vi har ingen skäligen misstänkt, men vi har material i ärendet som vi jobbar vidare på, sade förundersökningsledaren Ulf Gollungberg till SVT under tisdagen.

För att hantera oron bland allmänheten kallade polis och räddningstjänst till ett öppet möte för allmänheten.

– Det var ett jättebra möte. Det finns en oro på bygden men folk hanterar den bra och är lugna men engagerade om hur de kan hjälpa till, säger Fredrik Westerholm som är gruppchef för polisens ingripande verksamhet i Västervik.

Just nu är det fokus på ökad närvaro av både polis och räddningstjänst på orten och en uppmaning till alla att hålla ögonen öppna.

– Vi har utökat våra larmplaner så att flera stationer kontaktas vid eventuella larm. Vi har även brandbilar som patrullerar när de inte är på utryckningar, berättar Andrea Brändström på räddningstjänsten.

– Det var nog mycket länge sedan det fanns så mycket poliser i Ankarsrum som det gör nu. Vi försöker att vara så mycket vi kan på plats med våra resurser, säger Fredrik Westeholm.

Och den ökade närvaron är något som Ankarsrumsbon Sven-Erik Johansson märker av.

– Man ser bland annat att kustbevakningens flygplan tar extra rundor över samhället. Man känner sig tryggare när man märker att polis och andra myndigheter tar det här på största allvar, säger han.
