Inget krav på Batras avgång från Smålandsmoderater
Hanna Nilsson

Flera kommunalråd runt om i landet har krävt den moderata partiledarens avgång eftersom man inte anser att de förändringar som gjorts sedan de tidigare avgångskraven i maj är tillräckliga.

Läs mer: Ännu ett kommunalråd kräver Batras avgång

Men de moderater som SVT Småland har pratat med vill att Batra stannar på sin post.

– Vi är nära ett val. Vi kör på den laguppställning vi har. Jag tycker det är synd att man som företrädare för partiet går ut och kräver avgång utan att ha ett konkret förslag på ersättare, säger Magnus Gunnarsson, kommunalråd i Ljungby kommun.

Han anser att moderaterna nu bör fokusera på att driva sin politik istället för att ägna sig åt interna strider.

– Det är stor risk att politiken kommer i bakgrunden som det är nu.

Christina Fosnes, oppositionsråd i Kalmar kommun, är inte lika tydlig i sitt ställningstagande.

– Det är lättare att kräva avgång än att ta tag i sakpolitik. Samtidigt gäller det att man som ledare tar till sig kritik man får och är lyhörd.

Stödjer du ett krav på Anna Kinberg Batras avgång?

– Jag säger varken bu eller bä. Men om en övervägande andel människor inte anser att det funkar så finns det skäl att rannsaka sig själv och den kritik man får.

Harald Hjalmarsson, andre vice ordförande i kommunstyrelsen i Västervik, anser att partiet som helhet misslyckats med att föra ut sitt budskap.

– Det är ett misslyckande och vi måste ta oss en rejäl funderare på om det är politiken eller sättet den förs fram på som är fel. Men det är orättvist att göra partiledaren ansvarig för det. Vi har ett gemensamt ansvar.

Istället för att byta partiledare anser han att partiet måste stå enat inför valrörelsen.

– Dessutom är den här typen av diskussioner inget som ska föras i media. Det ska ske internt och på ett öppet och rakt sätt.

Anna Tenje, ordförande i kommunstyrelsen i Växjö kommun, vill inte uttala sig alls.

– Jag har ingen kommentar till det. Jag vill inte uttala mig alls.
