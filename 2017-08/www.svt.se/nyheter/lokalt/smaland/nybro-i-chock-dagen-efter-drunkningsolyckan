Nybro i chock dagen efter drunkningsolyckan
Karin Ahlgren

På en presskonferens som Nybro kommun ordnade under fredagseftermiddagen, var stämningen samlad och sorgsen.

– Vi försöker att hantera situationen på bästa sätt, säger kommunalrådet Christina Davidsson (C) som är talesperson för kommunens krishanteringsgrupp.

Hon berättar vidare att Åkrahällsskolan, där skoleleven som drunknade var elev, har man satt in resurser till stöd för eleverna och aktiverat företagshälsovården som stöd för skolans personal.

Under fredagen var all undervisning på skolan inställd.

– Och vi kan inte svara just nu på när den ordinarie skolverksamheten ska återupptas, säger Yvonne Strandh som är skolchef i Nybro kommun.

Och på frågan om det kommer att bli en likadan skattjakt nästa år, för de nyblivna gymnasieelverna, vill inte Yvonne Strandh uttala sig om just nu.

– Det som hände måste utvärderas, det är alldeles för tidigt att svara på det nu, säger hon.

Det var i samband med en skattjakt för gymnasieeleverna som en av skolans elever drunknade i samband med att han skulle simma tvärs över Linneasjön i Nybro.

En handfull av skolans elever var på plats och blev vittnen till den tragiska drunkningsolyckan.
