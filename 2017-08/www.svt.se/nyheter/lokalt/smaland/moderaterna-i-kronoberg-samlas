Moderater i Kronoberg: ”Det var rätt beslut”
TT

Efter att elva partidistrikt sagt att de vill ha en ny M-ledare meddelade Anna Kinberg Batra på fredagen att hon lämnar posten som partiledare. Förbundsstyrelsen för Moderaterna i Kronobergs län samlas just nu utanför Lammhult där de tog emot beskedet.

– Jag tycker definitivt att det var rätt beslut. Halva moderat-sverige tycker att man inte har ett fortsatt förtroende för Anna Kinberg Batra. Därför var det ett rätt, säger Suzanne Frank som ordförande i förbundsstyrelsen.

Kronoberg var det distrikt som ännu inte tagit ställning i frågan om avgångskravet. Det var sedan tidigare planerat att de skulle samlas under fredagseftermiddagen och ta ställning i frågan, men när avgångskraven duggade allt tätare tidigarelades möten under fredagsförmiddagen.

– Hon är skadeskjuten i dag. Det är inte lätt att ha efterträtt Reinfeldt. Hon har haft en stor uppförsbacke, säger Suzanne Frank.

– Nu tycker jag vi ska gå vidare och ha en nystart. Vi ska utse en ny partiledare på en extrastämma i höst, säger Suzanne Frank.

På frågan vem hon tror blir ny partiledare säger hon:

– Jag tror Ulf Kristersson eller Elisabeth Svantesson, vi får återkomma vem som blir Kronobergs kandidat, säger Suzanne Frank.

I går kväll kom Anna Kinberg Batra fram till slutsatsen att det inte längre finns förutsättningar att leda partiet. Hon ser ingen möjlighet att bedriva det förnyelsearbete av politiken som hon anser är nödvändigt.

– Det är just nu inte möjligt. Det är för många moderater som bara ägnar sig åt det som kan beskrivas som självskadebeteende, säger hon.

Anna Kinberg Batra har därför uppmanat valberedningen att kalla till en extrastämma, så att en ny partiledare kan väljas.

– Det här betyder inte att Moderaternas problem är över, säger hon och uppmanar alla i partiet att sluta upp kring den som blir hennes efterträdare.
