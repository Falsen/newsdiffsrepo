Rädsla för pyroman i Ankarsrum
Marie  Askelöf

– Vi jobbar efter att det är någon som har anlagt bränderna. Vi har ingen skäligen misstänkt, men vi har material i ärendet som vi jobbar vidare på, säger förundersökningsledaren Ulf Gollungberg.

De flesta bränderna i Ankarsrum med omnejd har varit i mark och terräng och några bilbränder. Men den senaste veckan har två byggnader brunnit ner: ett fritidshus och fiskeklubbens lokal.

Polisen har förstärkt bevakningen i Ankarsrum, och även räddningstjänsten har ökat sin närvaro.

– Vi har förstärkt vår larmplan och skickar fler resurser än tidigare. Vi är ute och ronderar och polisen har ökat sin närvaro. Även kustbevakningens flyg har flugit över, de kan lokalisera bränder med sitt värmekamerasystem, berättar Joakim Jansson, räddnings- och säkerhetschef på räddningstjänsten i Västervik.

Både räddningstjänsten och polisen har märkt av en oro hos befolkningen och har därför kallat till informationsmöte.

Vad ska ni säga till de oroliga Ankarsrumsborna?

– Vi ska prata om vad man kan göra själv - att man ska se över sitt brandskydd och hålla ögonen öppna, samt berätta vad vi och polisen gör för åtgärder, säger Joakim Jansson.
