Experten svarar: ”Lössen får du för att du varit trevlig”
Niklas Sjögren

Johan Lindh är mikrobiolog och parasitolog vid Uppsala universitet och expert på löss.

Finns löss bara i människors hårbotten?

– Ja, människans löss finns bara hos människor och huvudlössen finns bara i människans hårbotten.  Även djur har löss, men då rör det sig om andra arter som inte trivs hos människan.

Vi människor sticker ut på så vis att vi faktiskt har tre olika sorters löss; huvudlöss, klädlöss (även kallad kroppslöss) och flatlöss. Klädlössen trivs i kraftiga hårstrån, som under armarna och i bröstbehåring. Flatlössen finns i underlivet. Klädlössen och flatlössen är idag näst intill utrotade i Sverige.

Är det större risk att drabbas av huvudlöss på sin semesterresa än hemma i Sverige?

– Nej, det är det inte. Huvudlössen ökar i och för sig globalt sett men de sprids via närkontakt, huvud mot huvud. Hemma på dagis och i skolan är barnen säkert oftare i närkontakt med sina kamrater än de är med de de möter under en semesterresa. Tänk bara på hur ofta barnen sover tätt intill varandra på dagis.

Kan man ha löss utan att veta om det?

– Ja det kan man. Det är med huvudlöss som med myggbett. En del av oss reagerar kraftigt när de får myggbett. Det kliar jättemycket. Andra märker inte ens att de blivit myggbitna. Så här är det även med huvudlössen. På en person kan det klia jättemycket medan en annan person inte märker någonting.

Flera har hört av sig till SVT Nyheter Småland och tycker att läkemedlen mot huvudlöss är dyra. Borde läkemedlen subventioneras?

Även jag tycker att läkemedlen är för dyra och jag skulle önska att priserna sjönk. Samtidigt är det ingen i Sverige som dör av huvudlöss så personligen tycker jag att det kanske finns annat som är viktigare att lägga skattepengar på.

Gör huvudlöss någon nytta?

– Jag har faktiskt svårt att se att de gör det. Andra löss är mat åt djur, men det gäller ju inte för människans löss. Ser man på apor kan man ju tänka att den rutinmässiga genomgången av varandras päls i jakt på löss skapar en närhet som är positiv. Det skulle kunna vara det samma för människor. Men då tänkar jag väldigt fritt.

Skulle det gå att utrota huvudlössen?

– Nej, det skulle nog vara svårt. Huvudlössen är ett globalt problem och på många håll i världen ses inte huvudlössen som ett stort problem. Många brottas med andra problem som är så mycket större.

Vore det önskvärt att utrota dem?

– Det vore åtminstone önskvärt att få ner antalet angrepp och i Sverige tror jag att det kommer att sjunka.

Varför det?

– Därför att de som är unga i dag kommer att ha mycket lättare för att tala om huvudlöss. För många äldre är det fortfarande laddat att tala om huvudlöss. Många vill inte erkänna att de drabbats.

Varför inte?

– Det beror på att de blandar samman huvudlöss med klädlöss. Klädlössen som var vanliga förr, och som levde på kroppen, drabbade i högre utsträckning den som av olika anledningar inte hade råd eller möjlighet att tvätta sina kläder lika ofta som andra. Ju fattigare man var desto färre ombyten hade man och de ledde till att kläderna inte tvättades så ofta. Därför förknippades klädlöss med smuts.

Huvudlöss har inget med renlighet att göra?

– Nej inte alls. Huvudlöss har du fått för att du varit trevlig. För att du har varit nära en annan människa. Det är därför barn drabbas oftare. De är mer måna om närhet än vi vuxna.
