Intagna JO-anmäler asfalten på Västerviksanstalten
Karin Ahlgren

”När det gäller boskapshållning finns regler avseende underlaget djuren ska vistas på. Det borde finnas något liknande när det gäller människor.”

Så skriver representanter för de intagna på Västerviksanstalten i ett brev till Justitieombudsmannen, JO.

I sitt brev till JO skriver de att de anser att deras promenadgårdar är omänskliga. De är 25 gånger 18 meter stora och och hela den ytan är belagd med asfalt. Sittplatser finns endast i forma av fastgjutna soffor med plats för 12 sittande, varav sex under tak vid ett fastgjutet bord.

På gården finns en basketkorg och en plan för volleyboll och hamnar en boll utanför området är det, enligt deras anmälan till JO, inte säkert att det går att räkna med personalens hjälp att få tillbaka bollen.

Utanför promenadgårdarna finns stora gräsytor, där personalen vistas under de intagnas promenadtid, men de fångar som vill sola får göra det liggande på asfalten.

”Det skulle vara mycket enkelt att ändra på det, så att vi bereds tillgång till gräsmatta att vistas på under promenaderna”, skriver de i sitt brev.

De skriver vidare att de intagna vistas på betonggolv inomhus och på asfalt utomhus och jämför sin situation med de regler som finns för boskapshållning.

”Det borde finnas liknande regler när det gäller människor”, skriver representanterna för de intagna i sin JO-anmälan.

De anser att promenadgårdarnas asfalt gör att det brister när det handlar om de intagnas människovärde. Promenadgårdarna som de intagna kallar ”asfaltsburar” i sin anmälan till JO.

Kriminalvården har fått fram till sista oktober på sig att svara JO på de intagnas anmälan.
