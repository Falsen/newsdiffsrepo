Krishantering på skolan efter drunkningsolyckan
Patrik Rosell

En pojke på gymnasieskolan i Nybro drunknade i Linneasjön under torsdagseftermiddagen. Pojken hade simmat ut en bit i sjön och ropade plötsligt på hjälp, en flicka kastade sig i vattnet och försökte rädda honom men när hon kom fram till platsen var pojken borta.

Under räddningsinsatsen fick räddningstjänsten hjälp av Sjöräddningssällskapet från Kalmar, men insatsen försvårades på grund av dålig sikt i vattnet.

– Det är jättedålig sikt i sjön. Jag har själv erfarenhet av att bada där och man ser inte sina egna fötter, säger Anton Kock från Sjöräddningssällskapet i Kalmar.

Det var i samband skolans årliga skattjakt för de nyblivna eleverna som drunkningsolyckan inträffade. På skolan pågår krishantering i dag och ordinarie verksamhet är inställd. När SVT Nyheter Småland befinner sig vid sjön där olyckan skedde finns några elever som i dag är ledsna. Lektionerna är inställda och på skolan är det dämpad stämning, säger de.

Christina Davidsson, kommunalråd i Nybro, har utsetts till talesperson i frågan. Hon säger att funnits en livboj tillgänglig vid platsen och de ska titta över sina säkerhetsrutiner.

– Vi tittar på säkerhetsrutiner och ska försöka förhindra att det händer igen, säger Christina Davidsson.
