Trots löften – Hultsfreds grannkommuner hjälper inte till
Ricardo Garcia Canchaya

I februari 2017 samlades företrädare för länets kommuner för en dialog om hur många nyanlända från Hultsfred som skulle vidarebosättas i någon annan kommun. Man kom överens om att 67 nyanlända skulle omplaceras till länets andra kommuner under 2017, men hittills har bara tolv personer tagits emot.

– Generellt sett är det brist på bostäder som kommunerna anger som skäl till att de inte kan ta emot nyanlända från oss, säger Dijana Memic, integrationssamordnare i Hultsfreds kommun.

Omflyttningen är frivillig och många av de nyanlända är dessutom villiga att lämna Hultsfred, enligt Dijana Memic.

Kommunerna som har hjälpt Hultsfred med att ta emot nyanlända hittills är Mörbylånga och Oskarshamn som tagit emot nio respektive tre personer.

Enligt Dijana Memic har de flesta kommunerna meddelat att de efter sommaren ska arbeta med vidarebosättning från Hultsfred.

– Vi kommer att nå målet. Jag har kontinuerlig kontakt med mina kollegor som jobbar på. Jag är nöjd med resultatet hittills, säger Dijana Memic.
