S-politiker: Islam vill ta över världen
Niklas Sjögren

Det var efter att han sett SVT:s Uppdrag granskning i onsdagskväll som politikern, som är ersättare i kommunfullmäktige i en kommun i Kalmar län, reagerade starkt och skrev ett inlägg på sin facebooksida.

Programmet handlade om ett olagligt läger med EU-migranter som skapats i Malmö.

”Ingen annan som såg det och reagerade på hur zigenarna beter sig? Dags att få ett slut på detta kanske.”, skrev politikern.

Han skrev också:

”Ryktas om att det har givits tillstånd att bygga moské i Karlskrona, smidigt! Bara ge bort vårt land gratis till islam!”

”Islam vill ta över världen, och vi ska hjälpa dom ta över vårt land eller vad sysslar Sverige med? Galet! Nu räcker det!”

Det ursprungliga inlägget har nu redigerats och vissa stycken har tagits bort.

SVT Nyheter Småland ringer upp politikern under fredagen.

– Du skrev att islam vill ta över världen, hur menade du då?

– Det är bara något jag hört en gång i tiden, säger politikern.

– Du skrev att vi håller på att hjälpa dem att ta över vårt land. Vad tänkte du på då?

– Titta på det jag har skrivit idag, så blir det inte mer missförstånd. Det är ingen idé att jag försöker förklara mer, det blir bara fler missförstånd, säger politikern.

På sin facebooksida har han nu alltså lagt ut ett nytt inlägg:

”Jag var uppretad och skrev i stundens hetta, dumt,” skriver politikern nu.

Han skriver att han tycker att alla människor har samma rättigheter och skyldigheter och att han är för invandring.

”Där vi tar emot en mängd som vi klarar av att integrera på ett bra sätt.”, skriver han.

När SVT Nyheter Småland når Lena Segerberg, som är ordförande för socialdemokraterna i Kalmar län, för en kommentar , säger hon bland annat så här.

– Är man ersättare i kommunfullmäktige har man ett uppdrag och företräder vårt parti. Då måste man också tänka på hur man uttrycker sig. Annars riskerar man att skada både sig själv och partiet.

I det nya inlägg politikern lagt ut skriver han också:

”Jag är emot all religion, och islam är en religion som skrämmer mig. Ganska simpelt, hoppas ej på fler missförstånd.”

SVT Nyheter Småland frågar vad det är som skrämmer med islam?

– Jag kan inte ta fram några enskilda saker som jag tänker på. Jag har faktiskt aldrig läst Koranen. Det ska jag nog göra, det vore nyttigt säger politikern.
