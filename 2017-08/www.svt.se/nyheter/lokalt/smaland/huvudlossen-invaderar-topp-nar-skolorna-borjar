Huvudlössen invaderar – topp när skolorna börjar
Cecilia Broke

Lössen kan inte flyga eller hoppa. De smittar från huvud till huvud och genom mössor, borstar och kammar. Sällan genom sängkläder eftersom de kan leva max ett dygn utanför hårbotten.

När man väl märker att man har de små otäcka parasiterna i hårbotten har de oftast hunnit bli ganska många och kliar rejält. Lössen är små, gråvita, men synliga. Deras ägg, gnetterna, sitter fastklistrade på hårstråna och måste dras bort mellan nyporna, eller behandlas med lusmedel. Är en i familjen drabbad är risken stor att alla familjemedlemmar är det. Och då är det bara att kavla upp ärmarna och börja luskamma.

– Det allra första man alltid ska göra är att luskamma, säger apoteksrådgivare Sara Eriksson till SVT Nyheter Småland. Man ska kamma igenom håret med en luskam, gärna över ett vitt papper och gärna med vått hår. Om det då faller ner löss på pappret är det dags för nästa steg.

Nästa steg är att behandla med någon av alla de produkter som säljs på apotek och hos frisörer. De flesta är verksamma genom oljor som kväver eller torkar ut lössen. Vissa preparat ska användas bara en gång, medan andra fordrar upprepad behandling.

En nackdel med flera av preparaten är att de är feta och svåra att tvätta ur håret. När behandlingen är genomförd återstår det tråkiga och tålamodsprövande arbetet att fortsätta kamma igenom håret en halvtimme varje dag under två veckor. En utmaning för en familj med flera barn.

– Det är viktigt att man har tålamod och håller på en god stund. Minst en halvtimme. Felet många gör är att de inte är uthålliga och missar att de faktiskt har löss, menar Sara Eriksson.

Det finns många olika preparat på marknaden. Familjen på fyra personer, två med långt hår, som väljer att behandla sig med schampo vid två tillfällen får räkna med en kostnad på över 700 kronor. Långt och tjockt hår kan fordra en större dos än vad som anges på förpackningen. Och det finns preparat som är betydligt dyrare.

– Om man väljer engångsbehandlingarna så är de inte så dryga, säger apoteksrådgivare Sara Eriksson. Då blir det dyrare. Priset kan säkert vara ett problem för vissa familjer, det kan bli mycket pengar som man måste ut med på en gång.

Att beställa på nätet kan bli billigare.
