En av de misstänkta i Åbo-terroristerna bodde i Småland
TT

Den huvudmisstänkte Abderrahman Mechkah häktades på måndagen, misstänkt för två mord och åtta mordförsök i terrorsyfte. Myndigheterna i Finland har tidigare varnats för hans hotfulla beteende.

18-årige Mechkah, som ska ha hållit i kniven, hördes på måndagen i Egentliga Finlands tingsrätt via videolänk från sjukhuset där han vårdas. Förhandlingen skedde bakom stängda dörrar. Yle rapporterar att mannen erkänner handlingar med dödlig utgång men förnekar mord och terrorhandling. Motivet till dådet, det första i Finland som utreds som terrorbrott, är oklart.

– Min klient erkänner dråp och att ha skadat personer. Men baserat på vad utredningen hittills kommit fram till finns inte nödvändigtvis några terroravsikter, säger hans advokat Kaarle Gummerus enligt Reuters.

Hotfull och stort IS-intresse

Under dagen framkom också att ledningen för den flyktingförläggning som Abderrahman Mechkah vistats på i januari i år varnades för hans stora intresse för terrorgruppen IS och för hans hotfulla beteende.

Förläggningens biträdande chef Heimo Nurmi bekräftar för Yle att man tog emot varningen.

– Den här sortens budskap är inte vardag och vi gick vidare till polisen. Jag tror inte att man underskattade eller missförstod situationen. Då oron hade uppstått togs den på allvar, sade Nurmi.

Även kriminalkommissarie Markus Laine bekräftar att polisen tog emot varningen.

– Men det högprioriterades inte eftersom hotnivån ansågs vara relativt låg, säger Laine till finländsk tv.

Ytterligare tre män, två 18-åringar och en 28-åring, häktades på tisdagen – mot sitt nekande – för samma brott, två av dem på en svagare misstankegrad. En 24-åring släpptes men är fortfarande misstänkt. Samtliga fem är marockanska medborgare.

En av 18-åringarna kom till Sverige 2013 och sökte då uppehållstillstånd. Sedan dess har han lämnat in flera nya ansökningar som alla avslagits. Sedan hösten 2015 har svensk polis haft i uppdrag att utvisa honom, rapporterar Dagens Nyheter.

Under sin tid Sverige levde han bland annat i Västerbotten och Småland, där han flera gånger avvikit från olika boenden, visar Migrationsverkets uppgifter som DN tagit del av.

Finländsk polis uppger också att man samarbetar internationellt för att gripa en sjätte misstänkt för knivdåden.

Abderrahman Mechkah hade sökt asyl i Finland men fått avslag. Beslutet har överklagats och han har ännu inte fått ett beslut som vunnit laga kraft, enligt inrikesdepartementet.

Det var polisen i Sydvästra Finland som först fick tips om att Mechkah verkade radikaliserad och lämnade över fallet till säkerhetspolisen Skypo. Några konkreta hot fanns dock inte och 18-åringen fanns inte på Skypos lista över 350 potentiella terrorister.

Enligt utredningsledare Olli Töyräs fokuserar man på att försöka ta reda på om Mechkah handlat självständigt, och vilken eventuell hjälp han fått. Mechkahs identitet och ålder är inte helt klarlagda, rapporterar Yle.

– Vi har hans namn, men om det sedan stämmer utreds, säger Töyräs.

Enligt den tyska nyhetskanalen Deutsche Welle kom Mechkah till Finland via Tyskland i början av förra året, och misstänks för flera brott där. Han har använt sig av flera falska identiteter under tiden i Tyskland, rapporterar nyhetsbyrån DPA. Också två av de andra misstänkta ska vara kända för polisen i Tyskland.

En av männen dömdes som 17-åring dömd för brott i Finland, enligt Helsingin Sanomat.

Två personer dödades och åtta skadades i knivdådet på Salutorget i Åbo i fredags. Mechkah sköts ned av polisen vid gripandet.
