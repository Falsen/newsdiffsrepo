Stopp för skolfotografering i Oskarshamn
Peter Magnusson

Sedan tidigare har porträttfotografering tagits bort. Nu ryker även gruppbilderna. Sara Einarsson, som är tillförordnad grundskolechef i kommunen, berättar att det är kostnaden för elever och vårdnadshavare som ligger bakom beslutet.

Men även en kommande ny lagstiftning som slår igenom till våren.

Det handlar om att Personuppgiftslagen nästa år ersätts av Dataskyddsreformen. Då kommer gruppbilder räknas som ett register som en kommun kanske inte nödvändigtvis behöver hjälpa till med.

– Detta känns rätt om man ser på vårt uppdrag som skola. Jag känner inte att vi ska tillhandahålla varor som fotografier som fotobolagen erbjuder, säger Sara Einarsson till P4 Kalmar.

Fotostoppet gäller under detta året och till vårterminen 2018 ska frågan tas upp igen.

– Vi kommer utvärdera det här beslutet till våren i och med dataskyddsreformen går igång. Så inget är hugget i sten men det här året får vi klara oss utan fotokataloger.
