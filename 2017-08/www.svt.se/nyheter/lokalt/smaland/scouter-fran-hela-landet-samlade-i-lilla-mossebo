Här tältar tusentals scouter från hela landet
Märta Gross Hulth

Skog, skog, skog och så plötsligt ett hav av tält. I vanliga fall bor ett 40-tal invånare i Mossebo utanför Kalmar, men den här veckan har de fått sällskap av 1.500 scouter och 200 funktionärer.

– Det var dags att ha lägret nånstans söderut igen. Så fick Lennart och Karin Jakobsson frågan om de ville ha lägret här, och de sa ja, säger Anna Åhman som är lägerchef för Patrullriks 2017.

Att se alla scouter på plats ger henne lön för mödan.

– Läger är toppen! Det är bland det bästa jag vet, men det är mycket jobb också. Vi är ideella som jobbar med det här, så det behövs många som hjälper till för att få det att gå runt.

Patrullriks är ett kristet scoutläger som arrangeras var tredje år. Det har hållits i Mossebo en gång tidigare, för 18 år sedan. Temat för i år är hopp.

Förberedelserna för årets läger har pågått i två års tid, bland annat genom att samla stora mängder stockar som har använts till att bygga kök och möbler. Vattenledningar har dragits till flera punkter på fältet där tältlägret nu står. Färskvatten fraktas dagligen hit från Kalmar i tankbilar.

Under veckan ordnas olika aktiviteter för deltagarna som är i alla åldrar, till exempel har man varje kväll lägerbål och det görs även utflykter till Öland. På fredag eftermiddag hålls en marknad där det bland annat säljs saker som tillverkas i veckans workshops. Pengarna går oavkortat till barn i alla världens länder.

Xander Linde från Lärbro på Gotland sitter och täljer på en vandringsstav. Han gillar att vara på läger.

– Det är kul att komma hit och vara med kompisar, säger han.

En bit bort sitter Emilia Bylund som åkt ända från Rosvik utanför Piteå. Hon har just lärt sig att tova ull och gör ett litet får.

– Det är kul, men ganska svårt. Men man lär sig efter ett tag.

Hon tycker också att det är roligt att lära känna folk och att man som scout lär sig mycket om naturen.

– Scouting är både att man är rädd om naturen, men också att man är rädd om varandra och lär sig samarbeta. Och scouter passar alla, man behöver inte vara duktig, man passar in ändå. Det är speciellt, menar Anna Åhman.
