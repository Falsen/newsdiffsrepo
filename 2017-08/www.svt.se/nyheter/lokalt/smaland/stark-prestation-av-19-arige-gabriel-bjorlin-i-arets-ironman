Gabriel Björlin överraskade i årets tävling
Jan-Eric Lundberg

– Först var det en stor lättnad att jag lyckades ta mig i mål trots att jag var skadad – jag visste ungefär var jag låg, men jag trodde att jag skulle tappa mer än vad jag gjorde i slutet, säger Gabriel Björlin.

Han startade efter Ironman-proffsen som kastade sig i vattnet fem minuter före de övriga tävlande. Trots det så körde Gabriel om många av dem som startade i första ledet och kom i mål 30 minuter efter segraren Clemente Alonso MCKernan från Spanien.

Gabriel Björlin lyckades även med bedriften att slå Tomas Gustavssons gamla lokala rekord och det med råge.

Det var en lättad Gabriel Björlin som kom i mål efter en lyckad tävling trots att simningen inte gick enligt planerna och att han blev skadad under löpningen.

– Simningen var halvkass då det var mycket slag och sådant, men jag är ganska van vid det men brukar inte vara så i Ironman. Jag hade bra tryck genom hela tävlingen, cyklingen var jobbig och då speciellt på Ölandssidan där det blåste mycket. Fram till ungefär 20 kilometer kvar av löpningen så var det mitt drömlopp – trots att det gjorde ont, så ville jag kriga.

När det gäller skadan i höften så har Gabriel röntgat den i dag och inget allvarligt kunde hittas.
