Här byggs Växjös nya postterminal
Peter Magnusson

– Det är en dramatisk ökning av vad vi kallar Kina-brev, man sitter på nätet och handlar varor från Kina. Vi får hantera mycket apoteksvaror och matkassar. Breven minskar och kunderna har i dag andra behov, berättar Robert Andersson, områdeschef Postnord.

Grävskoporna är i full gång i Öjaby och det ska bli en betydligt större lokal än den gamla på Nylandavägen. Bygget kommer att landa på 16.500 kvadratmeter och ska stå klart i november 2018.

Terminalen kommer att hantera paket, pall och styckegods men även den så kallade brevdistributionshubben från Nylandavägen kommer att flytta in i de nya lokalerna.

Det kommer att finnas en kapacitet att sortera upp till 125.000 paket om dagen och över 100 personer kommer att behöva nyanställas.

– Den här terminalen kommer att ge oss en stabilitet i leveransnätet. Toppar som Black Friday med mycket gods i nätet kommer vi kunna hantera bättre, säger Robert Andersson till SVT Nyheter Småland.

LÄS MER: Kaos på Postnord

Men Postnords omorganisation för att följa med den digitala utvecklingen, med till exempel en centraliserad brevsortering i Växjö, har varit problemfylld.

– Den här gången ska vi skynda långsamt. Omorganisationen med centraliserad brevsortering gick faktiskt för snabbt med vissa bitar. Men när brevvolymerna sjunker var det nödvändigt att ställa om verksamheten snabbt, säger Robert Andersson.

I Post- och telestyrelsens senaste rapport om Postnord, som kom innan sommaren, kan man läsa att kvalitén blivit bättre men att företaget fortfarande har mycket kvar att förbättra – inte minst att återvinna förtroendet från allmänheten.

LÄS MER: Kritiken mot Postnord: ”Finns mycket kvar att göra”

– Det är en jätteutmaning. Men vi har bra kvalitet, förra veckan hade vi bara 16 kundsynpunkter angående sorteringen i Växjö. Men jag vet om att vi ibland gör fel och varje fel är ett misslyckande, så vi måste jobba stenhårt att förbättra oss, avslutar Robert Andersson.
