90-åriga Kerstin är världens bästa simmare
Marie  Askelöf

Kerstin Gjöres ställde upp i sin första tävling redan som tolvåring, 1939. 78 år senare är hon på väg hem från Masters-VM i Budapest med fyra nya medaljer. Vilket VM i raden det är kan hon inte ens svara på.

– Nej, det kan jag faktiskt inte, men det är vartannat år.

Kerstin Gjöres har tagit många SM-guld genom åren, men någon internationell karriär blev det inte förrän senare i livet, på grund av världsläget.

Under Masters-VM i Budapest simmade hon hem tre guldmedaljer i paradgrenen ryggsim, och ett silver på 50 meter fritt.

– Det är så roligt! Sedan betyder inte medaljerna så väldigt mycket, det är mer ett socialt sammanhang. Det är klart att det är roligt när det går bra, men det är inget jag styr efter, berättar Kerstin Gjöres.

Hon bor i dag i Stockholm, men levde i Växjö i 20 år, och har varit sommarölänning i många år. Sonen Per-Axel Gjöres från Kalmar har varit med sin mamma i Budapest och hjälpt till.

– Det här är jätteroligt! Jag och min syster har varit med för att kunna möjliggöra det här. Man är ju väldigt stolt. Det är lite svårt att få henne att hoppa i träningsbassängen innan, men hon har en grundteknik som gör att hon i princip kan strunta i att träna, berättar Per-Axel Gjöres.

Nästa tävling som väntar är Masters-SM i Jönköping i vår. Och Kerstin Gjöres vill gärna slå ett slag för simningen som sport.

– Det är bra motion. Det är den bästa idrotten som finns när man börjar bli gammal.
