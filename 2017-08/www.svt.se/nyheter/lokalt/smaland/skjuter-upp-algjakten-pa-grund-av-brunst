Skjuter upp älgjakten på grund av brunst
Clary Kroon

Enligt P4 Kronoberg är det i år tre av sju förvaltningsområden i länet som valt att senarelägga jaktstarten.

– Man har ju under senare år konstaterat att man ofta börjar jakten innan brunsten är över och det har inte fungerat jättebra, säger Börje Svensson från Näsby jaktlag.

Men Viltförvaltningsdelegationen vid Länsstyrelsen i Kronoberg som beslutar om jakttider i länet har inga planer på att senarelägga jaktstarten.

– Vi känner till att frågan har diskuterats men i vår roll har vi ingen möjlighet att besluta något annat än det som står i jaktlagstiftningen, säger viltförvaltningshandläggare Ulrika Nymberg.

I maj i år beslutade viltförvaltningsdelegationen att jakttiderna för älg i Kronobergs län är från 9 oktober 2017 till 28 februari 2018.

– Datumen grundar sig på det som står i jaktförordningen, men vi som myndighet har ingenting emot om jaktområden själva beslutar att senarelägga älgjakten, säger Ulrika Nymberg.
