Vattenkampanj under studenternas inspark
Karin Ahlgren

Solen värmer gott i Kalmar i slutet av augusti. De nya studenterna är på plats i stan för att lära känna varandra och på Sveaplan pågår olika lekar för de nya studenterna. Intill området står en stor tank med dricksvatten uppställd, ur den går det att hämta det vatten som går åt för att hålla törsten borta.

Varannan vatten heter kampanjen och syftar till att studenterna ska dricka mer vatten och mindre alkohol.

– Dricker man mindre alkohol så mår man bättre, säger Martina Boson.

Hon får medhåll av studenter vi pratar med.

Oscar Kekäle är en av de nya studenterna. Han säger att han tycker att kampanjen är bra och att den kan bidra till att både han och andra kan komma att dricka mindre alkohol.

– Jag vet att jag själv har svårt att dricka varannan vatten, så jag tror att det är bra att bli påmind om inte annat, säger han.

Varför är det svårt att dricka varannan vatten?

– Jag har kanske lite av det här komplexet att jag dricker för att bli full, och dricker man varannan vatten så blir man inte lika full.

Och det är just det som är lite meningen med kampanjen.

– Då kan man lära sig att festa smart, säger Martina Boson.

Kampanjen varannan vatten är inne på det tredje året. Och enligt Martina Boson har den lett till att studenter blivit allt mer uppmärksamma på mängden alkohol.

Varannan vatten äger rum i samarbete mellan Studenthälsan, Linnéstudenterna, studentpubarna, polisen, länsstyrelserna i Kalmar och Kronoberg, Växjö och Kalmar kommun, region Kronoberg, Café Tuvan, Olympen träningscenter, Kalmar vatten och VA-avdelningen i Växjö.
