Här är det sopkaos – ”Tvingas ge sopor till vänner”
Simon  Vinnardag

För tre månader sedan i april var senaste gången avfallsjätten Renonorden tömde Malin Össmars sopor i Hultsfreds kommun.

– Det är förskräckligt. Det finns inte ordning på någonting och det blir bara värre och värre. Vi och många andra här har klagat hur många gånger som helst men det görs inget, säger hon.

Hemma hos Malin är larver och maskar vanligt förekommande i sopkärlen.

– Vi har byggt ett sopberg på baksidan av huset. Vi har försökt elda upp lite men funderar på vad vi ska göra av all skit. Det stinker också, speciellt nu på sommaren.

Inne i Hultsfred har Daniel Hagman inte fått sina sopor tömda på knappt en månad.

– Man blir förbannad. Vi tvingas ju ge våra sopor till vänner och släkt. Det är jättetråkigt, säger han.

Nyligen startade Hultsfreds kommun och avfallsbolaget Renonorden ett nytt samarbete och det kunde börjat bättre.

– Vi vill be om förlåtelse. Vi beklagar verkligen att det här har drabbat så många av våra kunder. Vi hoppas lösa det med Renonorden så snart som möjligt, säger Helena Grybäck Svensson, förbundschef på Östra Smålands kommnunalteknikförbund.

Malin Össmar i Virserum ser inte ljust framtiden men hoppas på en konkret sak i alla fall.

– Det är irriterande och frustrerande för mig och många andra att vi fortfarande står med all skit. Jag hoppas själv jag får någon bra kompensation för det här. Det är ju dessutom alla dyra räkningar som kommer in, säger hon.
