Här är 57-åringens egna ord från rättegången
Marie  Askelöf

57-åringen från Bulgarien, som misshandlades svårt,  berättar för rätten att han växte upp utan föräldrar. Han plockade sopor när han stötte på en av de åtalade männen som frågade om han ville åka och tjäna pengar någonstans.

– Jag har aldrig tiggt. Jag hatar att göra det, säger 57-åringen.

Den 3 mars kom han till Sverige. Han flög hit tillsammans med sin fru.

– Vi övernattade på en parkering. På morgon fick vi frukost, sedan körde de oss till massa affärer. Vi blev instruerade att stå framför affärerna säga ”hej hej” och sträcka fram burken. Och de som vill lämnar pengar. Det viktigaste var att säga ”hej hej” och ha burken framför.

57-åringen förstod att han skulle tigga.

– Första dagen jag blev tvingad. Jag tog buss fyra och hamnade på tågstationen.

Men istället för att tigga drev 57-åringen runt och letade fimpar. Han försökte ta en buss, men hade inget kort. Han frågade människor efter bröd i centrum. Samtidigt fick de andra männen reda på att han hade rymt.

57-åringen söktes upp av männen som körde honom till skogen.

– De sa ”Vi har tagit dig till Sverige för hjälpa dig. Varför rymmer du”? De körde in i skogen och band fast mig vid ett träd. De klädde av mig på överkroppen och slog mig. Jag fick lova att jag inte skulle rymma något mer.

Han berättar att han blev slagen med en träpåk och med en tång. De hotade också att dra ut hans tänder med tången.

– Jag skrek ”Jag lovar att jag inte ska rymma mer”. Männen sa att jag ljög och fortsatte att slå mig. Min rygg var helt blå. De turades om så länge att jag trodde jag skulle dö.

Till slut lyckades 57-åringen rymma därifrån. Han tog sina kläder och sprang genom skogen tills han kom till en grusväg där han såg en svart Volvo.

Den 57-årige mannen är numer tillbaka i Bulgarien.
