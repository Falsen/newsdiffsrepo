Smygpremiär för filmen Becker – Kungen av Tingsryd
Julia Lindström

Nära tvåhundra personer fanns på plats för mingel, prat och snittar innan själva filmen startade. En film där Tingsryd har en huvudroll.

Inne i Kongas Folkets hus samlades förväntansfyllda besökare med skådespelare, manusförfattare och filmens regissör Martin Larsson.

– Det har varit mycket roligt och utmanande att spela in den här filmen, och det känns väldigt spännande inför premiären. Jag hoppas att folk tar filmen till sig och tycker om den, säger han.

Henrik Lilliér, från Vetlanda, som spelar huvudrollen säger att det känns härligt att få visa filmen i Konga.

– Eftersom Konga ligger utanför Tingsryd, känns det ju väldigt härligt att få visa den här i dag och så är det en väldig blandning på folk som kommer hit. Så det känns jättekul, säger han.

Du som är smålänning, hur känns det att filmen utgår härifrån Småland?

– Jätteroligt, såklart. Småland är inte använt på det här sättet innan. Det är bara Astrid Lindgren, Raskens, Utvandrarna och sådär. Nu har vi gjort en helt annan typ av film och det är jätteroligt att få komma tillbaka till Småland och spela smålänning, säger Henrik Lilliér.

Filmen Becker Kungen av Tingsryd har premiär på 120 biografer på fredag. Men Kongaborna var först ut att få se den.

I filmen medverkar bland andra Helen Sjöholm, Shanti Roney, Torkel Petersson och Nour El Rafai. Filmen är inspelad både i Tingsryd och i Skåne där man spelat in den i miljöer som liknar Småland och Tingsryd.
