Oppositionen i Växjö ger tummen ner för ny SFI-modell
Anne Torvinen

Sedan nyheten kom ut för några dagar sedan har synpunkterna kommit från flera håll. Betalningsmodellen innebär att alla utbildningsanordnare som lever upp till vissa grundkrav får erbjuda utbildning till en förbestämd ersättning. Förutsättningen för full betalning – de sista 20 procenten – är att respektive elev får godkända betyg.

Lärarfacken rasar, och Gymnasie- och kunskapslyftsminister Anna Ekström (S) säger att modellen visar på en misstro mot lärarna.

Läs också: Minister kritiserar betalning efter betyg

Även socialdemokraterna i Växjö kommun tycker att modellen är dålig.

– Det är den borgerliga majoriteten som klubbat igenom detta. Vi har varit emot detta från oppositionens sida, vi har varit emot modellen för vi tycker inte det är rimligt, säger Martin Edberg (S) som är vice ordförande i nämnden för arbete och välfärd.

Martin Edberg får också medhåll av partikollegan Malin Lauber (S) som tidigare jobbat inom vuxenutbildningen.

– Det finns bättre sätt att förbättra kvalitén på. Lösningen är bättre resurser så att man får en mer stabil vuxenutbildning i Växjö med bra kvalité, inte att pressa lärare att sätta ett bra betyg, säger Malin Lauber.

Hon menar att en lärare kan känna press att ge en elev ett godkänt betyg, för om pengarna uteblir kanske arbetsgivaren går i konkurs.

– Lärare är yrkesstolta så det är inte säkert att man gör det på ett medvetet plan, men om man ligger på gränsen till att sätta två olika betyg kan det bli fel, säger Malin.

Oliver Rosengren (M) som är ordförande i nämnden för arbete och välfärd ser allvarligt på att arbetsgivare skulle pressa lärare till att sätta felaktiga betyg.

– Att göra det är inte i enlighet med svensk lag. Att sätta betyg är myndighetsövning och det skulle vara mycket allvarligt om man bryter mot de regler som finns, säger han till SVT Nyheter Småland.

Växjö kommun som är huvudman för de kommunala och privata vuxenutbildningarna menar att de har bra insyn på betygsprocessen och kommer agera om misstankar väcks om felaktigheter.

– Vi har en nära dialog med utbildningsanordnarna och det ska vara enkelt för lärare att anmäla om något inte går rätt till. Dessutom finns det krav på att redovisa alla betygsunderlag, säger Oliver Rosengren.

Rosengren menar också att Växjömodellen är till för att få utbildningsföretagen att ge lärarna i klassrummen bättre resurser till att få eleverna att nå godkänt.

– Vi har gett dem ett ersättningssystem som premierar om de levererar, säger Oliver Rosengren (M).
