Skottlossning i Kalmar i natt – två personer gripna
Jan-Eric Lundberg

Polisen fick larm vid tvåtiden i natt från en person om att det hade hörts två smällar från en adress i bostadsområdet Djurängen i Kalmar och att en bil samtidigt skulle ha setts ämna platsen. Vid en närmare kontroll så visade det sig att någon hade skjutit på dörrar i området.

Ingen person har enligt polisen kommit till skada i skottlossningen, bilen hittas senare och kort därefter kunde även två personer gripas.

– Nu under förmiddagen så kommer det att göras en teknisk undersökning på platsen och förhör kommer att hållas med dem två gripna personerna, säger Calle Persson, informatör på polisen.

De gripna är misstänkta för grovt vapenbrott, olaga hot och framkallande av fara för annan. Polisen säger även att det i samband med gripandet har gjorts vissa fynd av narkotika.

Var fyndet har gjorts eller hur mycket narkotika det handlar om vill polisen inte uttala sig om.
