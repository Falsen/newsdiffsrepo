Moderat i Västervik: ”Leta efter ny partiledare i näringslivet”
Clary Kroon

– Så länge hon var vår partiledare så tyckte vi att det rätta var att stötta henne. Vi känner oss inte alls som någon förlorarsida i dag, utan vi tror på att stötta vår partiledare. Vem det än blir som i framtiden kommer leda vårt parti så kommer vi självklart att stötta den personen, säger Malin Sjölander(M), förbundsordförande för Moderaterna i Kalmar.

Harald Hjalmarsson(M), andre vice ordförande i kommunstyrelsen i Västervik, är förvånad över hur Moderaterna har hanterat den här frågan eftersom diskussionen förts via media.

– Jag tycker att Anna Kinberg Batra har fattat ett klokt beslut. Jag förstår henne. Men jag tycker att det är synd att den här diskussionen har förts utanför partiets forum och istället hanterats via media, säger han.

Harald Hjalmarsson trodde inte att Moderaterna skulle hamna i den här situationen och han tycker att partiet istället borde ha fokuserat på sin politik istället.

– Samtidigt har jag även jag noterat att även att Moderaterna har låga opinionssiffror, så har siffrorna för vår partiledare varit ännu lägre.

Det två kandidater som framförallt har nämnts som efterträdare till Anna Kinberg Batra är den ekonomiska talespersonen Ulf Kristersson och den arbetsmarknadspolitiske talesperson Elisabeth Svantesson. Hjalmarsson ser de båda kandidaterna som mycket dugliga och som möjliga efterträdare. Samtidigt vill han se att partiet vidgar kretsen.

– Vi behöver någon som kan nå ut och kommunicera vår politik. Jag tycker att vi ska ta vara på tiden fram till extrastämman och titta även på andra personer utanför den inre partikretsen. Jag ser att det till exempel inom näringslivet finns duktiga personer som skulle vara värda att diskutera, säger Harald Hjalmarsson (M).

Förbundsordförande Malin Sjölander passar idag på frågan vem hon vill se som ny partiledare. Men hon tycker inte att det är en bra idé att plocka någon från närningslivet.

– Vi är väldigt nära en valrörelse, så jag tror ändå att det är bra om vi får en partiledare som kan det politiska hantverket, säger hon.

– Om nu Anna avsatts för att hon har egenskaper som inte är omtyckta, så måste vi tänka genom vilka egenskaper som behövs. Vi har pratat om att vi behöver en person som går igenom rutan. Men jag tror också att det är viktigt att personen kan kommunicera inåt i partiet, för vi behöver verkligen samla oss och hålla ihop nu, säger Malin Sjölander (M).
