Småländska Mercedez mitt i katastrofen i Houston
Clary Kroon

Mercedez Livingston är uppväxt i Ålem i Mönsterås kommun men har bott i USA i ungefär 20 år. Hon har nu fått uppleva stormen Harvey som krävt flera liv och tiotusentals människor har fått fly sina hem.

– Vi är väldigt lyckligt lottade. Vi bor mitt i stan mellan de två stora floderna som översvämmats. Vattnet har stigit även på vår gata, men det har gått ner igen, säger Mercedez Livingston när vi når henne via telefon under onsdagseftermiddagen.

Mercedez har många vänner och arbetskamrater som drabbats betydligt värre och många har evakuerats från sina hus.

– En kompis fick lämna sitt hus och flytta in hos sin syster. Men det dröjde inte länge innan de behövde evakueras med båt från systerns hus, berättar Mercedez.

Mercedez upplever att de flesta i Houston är vid gott mod och tacksamma för att de har livet i behåll även om de har behövt lämna sina hus. Men det finns också en rädsla för människor som är desperata efter katastrofen. I hela Houston är det nu utegångsförbud nattetid.

– Det förekommer plundring här. Människor som går in i hus för att ta andras saker. Jag är rädd för att vara ute för sent. En kompis till mig har blivit hotad med pistol när de var ute och åkte. Det finns människor som blir väldigt desperata.

Mercedez tycker det är fantastiskt att se hur alla Houstonbor hjälps åt under katastrofen. Igår åkte hon själv till en kyrka för att donera saker till behövande.

– Vi donerade kläder och hygienartiklar som schampoo och tvål. Det var otroligt att se hur mycket saker som har blivit donerade. Människorna här i Texas kommer samman och arbetar sig igenom den här katastrofen. Alla hjälper verkligen varandra.

För Mercedez kommer livet snart övergå till det normala igen och hon planerar att åka till jobbet igen på tisdag. Men hon tror att det är många andra som kommer att tvingas gå ifrån sina hus eftersom de saknar försäkringar.

– Bor du i ett område som har översvämmats tidigare så måste du ha en speciell husförsäkring. Nu är det många av de drabbade husen som ligger utanför det området och många av dem saknar försäkringar. För dem kommer det vara omöjligt att bygga upp sitt hus igen om de inte har pengar undanstoppade.
