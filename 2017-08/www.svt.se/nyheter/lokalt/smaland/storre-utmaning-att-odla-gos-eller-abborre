Större utmaning att odla gös eller abborre
Marie  Askelöf

Markus Langeland är forskare på SLU. Han berättar att det finns många fördelar med att odla tilapia.

– Det är en av världens mest odlade fiskarter. Den är en god och bra matfisk. Den kan odlas på hållbara fodermedel och är väldigt miljövänlig. Dessutom vet man mycket om den som odlingsart.

LÄS MER: Storskalig odling av tropisk fisk snart möjlig i Växjö

Skulle man välja gös eller abborre istället står man inför en större utmaning. Fiskarna är nya som odlingsfisk, så det har inte skett någon avel på den. Yngelstadiet är svårare för abborre och gös och dessutom är de köttätare.

Samtidigt finns det andra vinstmöjligheter eftersom försäljningspriset är högre för abborre och gös än för tilapia. I Sverige finns ett par fiskodlare som valt att satsa på gös och abborre.

Veronica Andrén, vattenbrukssamordnare på Jordbruksverket, berättar att man gärna vill se att många olika arter odlas inom branschen. Och tilapia är en art som intresset ökar för.

– Det skulle jag nog säga. Arten är lätt att odla, den behöver inte bli så stor. Det börjar bli mer populärt, vi får frågor om tilapia, säger Veronica Andrén.

Hon beskriver smaken på tilapian som god.

– Den har en väldigt egen smak. Men jag skulle inte vilja likna den vid någon annan fisk, säger Veronica Andrén.
