En av tio utan tidigare utbildning blir klara med SFI
Kaisa Andersson

På SFI Kalmar har de grupper som särskilt vänder sig till mycket studieovana elever och analfabeter dubblerats i antal de senaste åren. Inför hösten står omkring 40 personer i kö för att starta Studieväg 1, som det kallas.

Statistik från SCB som Skolverket beställt visar att väldigt få av de elever helt utan utbildning klarar SFI. I det statistiska underlaget har man följt omkring 50.000 elever i hela Sverige som var nybörjare på SFI 2014, fram till och med 2016 och analyserat deras studieresultat.

LÄS MER: Elever ska klara SFI på nio månader

Av de 1715 personer som uppgett att de hade noll års utbildning från sitt hemland var det bara 9 procent av eleverna som hade klarat sig igenom hela SFI under perioden.

Det kan jämföras med den grupp SFI-elever som har utbildning i 13 år eller mer. I den högutbildade gruppen hade 44 procent klarat samtliga kurser i SFI.

Omkring en femtedel av dem utan utbildning, 20 procent, hade hoppat av SFI-utbildningen eller tagit ett studieuppehåll under perioden. Ytterligare en femtedel hade inte fått godkänt i en enda kurs på SFI, men var fortfarande registrerade på SFI efter två år.

57 procent hade klarat någon av kurserna med minst godkänt betyg. Men den största delen av dem, ungefär en tredjedel, hade bara klarat den allra enklaste första nivån, kurs A.
