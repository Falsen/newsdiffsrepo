Tio meter lång banana split tillverkades i Växjö
Anne Torvinen

Den längsta banana spliten i världen är 8 kilometer lång och platsar i Guinness rekordbok. Men det rekordförsöket ligger längre fram i tiden för arrangören i Växjö.

– Jag hade tankar på att slå världsrekordet men när jag såg längden fick jag tänka om. Så nu gjorde vi en tio meter lång vegansk banana split, den lär vara längst i Sverige i alla fall, skrattar Tobias Bjerre.

För att se hur mycket glass, banan, strössel, grädde chokladsås och körsbär som gick åt till tio meter så har han testat att göra portioner på en meter och sen multiplicerat. Nu hoppas han att 13 kg bananer, 10-11 liter vegansk glass ska räcka till rekord. Det är på nätverket Sip som den stora efterrätten byggts och det tog cirka 30 minuter att få ihop den.

Vem ska äta upp den då?

– Vi har bjudit in allmänheten och har lite släktträff på jobbet så att äta upp det är det minsta problemet, säger Tobias Bjerre avslutningsvis.

10 meter och 55 cm – så lång blev den veganska banana spliten som tillverkades under onsdagskvällen i Växjö.
