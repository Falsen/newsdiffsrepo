Upprörda känslor i Lessebo om de långa ambulanstiderna
Simon  Vinnardag

Från det att SOS larmats tar det i snitt 22 minuter för en ambulans att komma fram i Lessebo kommun.

– Det känns otryggt. Man hoppas att politikerna ändrar på det, för ambulanstiden är för lång, säger Jan Gunberg som bor i Lessebo.

Jonna Hübner som också bor i Lessebo har problem med astma och är upprörd över väntetiden när hon fick andnöd.

– Det tog jättelång tid. Det kändes inte alls bra. Framförallt när man visste att astma-sprayen inte hjälpte och man fick ingen tillgång till vårdcentralen på helgen då. Jag behövde få hjälp snabbare, säger hon.

På Lessebo kommun erkänner man att den långa ambulanstiden är ett problem. En dagsambulans sattes in tidigare från grannkommunerna, men statistiken har varit dyster trots den åtgärden.

– Jag tycker inte det är bra. Jag tycker det är rimligt att vi ska ha samma möjligheter i Lessebo kommun som i de andra kommunerna. Sedan hur det ska finansieras blir en senare fråga som får diskuteras politiskt, säger Ragnar Lindberg, ordförande Socialdemokraterna Lessebo kommun.

På Region Kronoberg finns ett nytt förslag om att sätta in en heldygnsambulans som ska täcka upp bättre för Lessebo, Uppvidinge och Tingsryds kommun, men när det skulle kunna drivas igenom vet inte sjukvårdsnämnden.

– En ambulans kostar flera miljoner. Men en heldygnsambulans skulle lösa en del problem i de tre glesbefolkade kommunernam Tingsryd, Lessebo och Uppvidinge, säger Roland Gustbée (M), 2:e vice ordförande sjukvårdsnämnden i Region Kronoberg.
