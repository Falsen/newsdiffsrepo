Moderaterna i Kronoberg samlas på blixtinkallat möte
TT

Vid halv åtta-tiden på fredagsmorgonen var Moderateras förbundstyrelse  i Kronobergs län på väg till Lammhult för ett blixtinkallat möte. Sedan tidigare var det planerat att Moderaterna skulle träffas på eftermiddagen men nu försöker man samla styrelsen så fort som möjligt, enligt förbundstyrelsens ordförande.

– Det har gått väldigt fort nu de senaste timmarna och jag försöker samla så många av ledamöterna som möjligt, säger Suzanne Frank, ordförande i förbundstyrelsen till SVT Nyheter Småland.

Moderaterna i Kronoberg väntas lämna besked om hur de ställer sig till kravet på partiledaren Anna Kinberg Batras avgång kring tio-tiden på fredagsförmiddagen.

Torsdagen blev en mörk dag för Anna Kinberg Batra. Stockholms stad, Västernorrland, Jäntland och Östergötland meddelade att förtroendet för partiledaren – och i vissa fall hela partistyrelsen – är förbrukat.

Fredagen ser inte ut att bli särskilt mycket bättre. I dag väntas besked från Kronoberg och enligt Sydsvenskan börjar även stödet i tungviktsförbundet Skåne att svikta.

– Kinberg Batra kan inte leda ett halvt parti, säger Malmös kommunalråd Torbjörn Tegnhammar, som stöttat Kinberg Batra till tidningen.

I och med att fler än åtta länsförbund krävt partiledarens avgång är det en signal till valberedningen att börja sondera terrängen efter en efterträdare.

Ulf Berg, en av politikerna i valberedningen, säger till Göteborgs-Posten att han tror att hela partistyrelsen kommer att ställa sina platser till förfogande.

– Jag känner Anna såpass bra att jag vet att det här hade kunnat fungera om hon hade lyssnat bättre och sett till att använda rätt rådgivare och folk, säger han.

Tidigare har han stått upp för partiledaren.

– Men nu är jag väl i det läget att jag tycker att ”nej, nu finns det ingen väg tillbaka”. Det här går ju inte, säger han.
