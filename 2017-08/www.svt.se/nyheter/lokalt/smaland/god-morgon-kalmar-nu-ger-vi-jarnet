Publicerad:19 augusti 2017 06.00Uppdaterad:19 augusti 2017 18.37
Årets Ironman-tävling i Kalmar
Agneta Gustavsson

Medan vi andra njuter av lördagsfrukosten och bläddrar i morgontidningen plöjer ett par tusen tappra simmare fram genom vågorna i Kalmarsund. I år är vattnet behagliga 19,7 grader. Rena badkarstemperaturen jämfört med förra året, när simmarna fick huttra i 16,6 grader.

Vid Melodikrysset har de tappra deltagarna redan bytt om från simdräkt till cykeldito, kastat sig upp på cykeln och kommit en bra bit på väg av den totalt 180,5 km långa cyklingen till Degerhamn på södra Öland, över Ölandsbron igen och sedan upp till Rockneby i norr.

– Det lär bli lite blåsigare i år än förra året, säger tävlingsledare Henrik Brovell. Annars ser väderutsikterna bra ut.

Strax före lunch växlar de allra snabbaste från cykel till löpning och ska ta sig de 42,195 kilometerna i ett maratonlopp som känns i hela kroppen.

– Men publikstödet i Kalmar är helt fantastiskt, kommenterar Henrik Brovell, som själv har gjort åtta Ironman innan han nu är tävlingsledare. Superproffset Leanda Cave från Storbritannien vann i Kalmar 2014. Hon sa efteråt att löpningen i Kalmar kändes som mycket kortare än ett vanligt maraton. Publikstödet gjorde underverk.

– 2750 är anmälda, men exakta antalet deltagare vet vi inte förrän efter registreringen. Jag skulle tro att det kommer att vara runt 2400 deltagare på lördag morgon.

När går startskottet?

– Klockan 6.55 startar de 30 proffsen. Fem minuter senare än det dags för alla andra att springa ner i vattnet och crawla iväg.

Hur är fördelningen kvinnor-män?

– I Kalmar är det 17,5 procent kvinnor, vilket är ganska högt jämfört med andra Ironmantävlingar där var tionde deltagare brukar vara tjej.  Förklaringen? Sverige är ett jämställt land. Och så finns det många skickliga förebilder, som till exempel svenska proffset Åsa Lundström. I Mini-Tri i Kalmar nu i veckan var andelen kvinnor i år 47 procent, alltså nästan hälften.

I fjol var det en deltagare som fuskade grovt, skippade sex mil av cyklingen och genade ett par gånger under löpningen. Hur vanligt är det med fusk?

– Det förekommer ytterst sällan. Det som hände 2016 var bland det värsta jag hört. Han hade ändå rest över halva jorden för att vara med i tävlingen – man undrar hur han tänkte.

– Men för att minska risken för fusk har vi i år en ny tidtagningsmatta, som ska ge ännu bättre koll på deltagarna.

Var är de kvinnliga proffsen i år?

– Vi har delat upp det mellan Köpenhamn och Kalmar i år, så att de manliga proffsen tävlar i Kalmar medan kvinnorna tävlar i Köpenhamn.

Bland de 30 proffsen finns ett regionalt nytillskott: 27-årige Martin Olsson som till vardags jobbar som brandman i Oskarshamn. Han fick proffslicens i år tack vare sin snabba sluttid förra året: 9.06.46.
