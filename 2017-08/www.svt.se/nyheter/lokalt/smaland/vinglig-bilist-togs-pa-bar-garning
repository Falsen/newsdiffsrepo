Vinglig bilist togs på bar gärning
Moa Lundgren

Larmet kom till polisen 16.37. Anmälaren blir vittne till hur en misstänkt berusad man sätter sig bakom ratten i en bil vid Öjaby flygplats och kör iväg. Mannen kommer dock inte långt, innan han backar in i ett staket.

– Han kör iväg och backar in i ett staket, han försöker ta sig ut från parkeringen men ska också ha backat in i någon skog, enligt anmälan, säger Anna Göransson, informatör på polisen.

Sju minuter efter larmet är polisen på plats och hinner stoppa föraren innan han kör vidare.

– Han tas med för provtagning och misstänks för rattfylleri.
