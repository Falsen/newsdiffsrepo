Större prissummor i CHL
TT

CHL kommer att spelas i minst sex säsonger till och för varje år kommer den totala prispotten och vinstsumman till slutsegraren att öka.

Kommande säsong är den totala prispotten cirka 14,7 miljoner kronor stor och vinnaren får drygt 2,8 miljoner kronor. Säsongen 2022–2023 kan vinnaren kamma hem drygt 6,8 miljoner kronor.

– Det är mycket positivt. Prestigen höjs och det blir allt viktigare att delta i Europamästerskapet för klubblag, säger Agne Bengtsson, vd i svenska mästarklubben HV71 till TT

Men hittills har CHL i Sverige, publikmässigt, varit ett sorgebarn.

Schweiziska Bern snittade 9748 åskådare per match förra säsongen. De sju svenska klubbarna rörde sig i intervallet 1626 till 2746 åskådare per match.

Till årets säsong har CHL satt upp ett publikmål för de svenska klubbarna, Frölunda, Växjö, Brynäs, HV71 och Malmö om ett snitt på 3250 åskådare.

I Växjö kommer det att bli gratis för publiken att se höstens tre gruppspelsmatcher efter att sex sponsorer har köpt alla biljetter.

– Rent ekonomiskt är det bra för oss, men sedan ligger det ju i allas intresse att vi ska fylla arenan, säger Stefan Hörberg, klubbens vd.

I årets säsong är Växjö ett av fem svenska lag och deras gruppspel spelas så här:

Grupp B: Malmö, Brno (Tjeckien), KalPa (Finland), Stavanger (Norge).

Grupp D: HV71, Mannheim (Tyskland), Trinec (Tjeckien), Esbjerg (Danmark).

Grupp E: Växjö, Liberec (Tjeckien), Davos (Schweiz), Cardiff (Storbritannien).

Grupp G: Brynäs, Red Bull München (Tyskland), IFK Helsingfors (Finland), Krakow (Polen).

Grupp H: Frölunda, ZSC Lions Zürich (Schweiz), Klagenfurt (Österrike), Gap Rapaces (Frankrike).
