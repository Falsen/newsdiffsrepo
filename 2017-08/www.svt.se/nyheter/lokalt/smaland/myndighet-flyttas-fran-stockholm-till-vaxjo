Myndighet flyttas från Stockholm till Växjö
Ricardo Garcia Canchaya

Regeringen har beslutat en stor utflyttning av myndigheter ut i landet. På en presskonferens kl. 10.30 på onsdagen meddelade regeringen att MUCF – Myndigheten för ungdoms- och civilsamhällesfrågor – flyttas till Växjö.

– Vi kommer göra en detaljerad plan för hur vi genomför flytten på bästa sätt. Både ur ett personalmässigt hänseende, men även för att säkerställa att myndigheten levererar de uppdrag och åtaganden vi har, säger Lena Nyberg, generaldirektör för Myndigheten för ungdoms- och civilsamhällesfrågor.

Flytten ska vara klar senast februari 2019. I dag arbetar 80 personer på myndigheten.

– I Växjö välkomnar vi den nya myndigheten, tillsammans med
regionen och universitetet. Här kan vi bistå både med kompetens,
resurser och ett starkt utvecklingsdriv. Det kommer att bidra
positivt både för staten och Växjö, säger Åsa Karlsson Björkmarker
(S), kommunalråd och vice ordförande i kommunstyrelsen.


– Det är oerhört positivt och det kommer att utveckla Växjö och Kronoberg. Dels ligger det i linje med de samhällsvetenskapliga inriktningarna på Linnéuniversitetet och dels innebär det statliga akademiska yrken som Växjö tills nyligen saknat, säger Anna Tenje, kommunalråd i Växjö.

LÄS MER: Sju myndigheter flyttar ut från Stockholm

I juni 2016 meddelade regeringen att E-hälsomyndigheten skulle flyttas till Kalmar.
