Tre Vipersspelare uttagna i landslaget
Erik Nielsen

Åttonde till tionde september spelas finnkampen i innebandy. En trupp på 27 spelare har tagits ut, och med finns  Markus Jonsson, Ludwig Persson och André Andersson från Växjö Vipers.

André Andersson var utanför landslaget förra året på grund av skada, men gör nu comeback. En återkomst som förbundskapten Mikael Hill ser fram emot.

– Vi såg i SM-finalen i april vad han har i sig där han var bäst på planen i Växjös lag. När han är på topp har han väldigt många verktyg som är intressanta på en internationell nivå. Han är en framtidskille. André, precis som Ludwig Persson, stod på noll U19-landskamper innan de gjorde A-landslagsdebut. Det visar att man kan gå andra vägar för att bli en bra innebandyspelare, säger Mikael Hill i ett pressmeddelande.
