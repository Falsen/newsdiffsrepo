Här slutar 18 brandmän på en gång
Niklas Sjögren

Det var i juli de 18 brandmännen sa upp sig, i protest mot det centrala avtal kring räddningstjänster som började gälla i maj i år. Nu i veckan gör de sina sista arbetsdagar.

På flera andra brandstationer runt om i landet har besvikna brandmän och arbetsgivare enats om lokala tilläggsavtal som fått brandmän att stanna. I Emmaboda har dock brandmännen och arbetsgivaren inte kunnat enas. 18 av dem lämnar den här veckan, de sista på onsdag.

– Det är jättetråkigt att det blivit så här, säger räddningschef Hans Erlandsson till SVT Nyheter Småland.

Hur påverkar det här tappet?

– Skulle det bli en brand i centrala Emmaboda kommer det från och med nu ta längre tid för oss att kraftsamla. Så är det, säger Hans Erlandsson.

Parallellt med uppsägningarna genomgår Räddningsförbundet Emmaboda-Torsås just nu en förändring där organisationen krymper. Det gör att de 18 som nu lämnar inte kommer att ersättas fullt ut av 18 nya.

Emmaboda kommer istället att ha färre brandmän i beredskap medan till exempel Långasjö får fler.

– Om det blir en brand i Långsjö kommer vi nu att ha större möjligheter än tidigare, säger Hans Erlandsson.

Tanken är alltså att brandmän från Vissefjärda, Långasjö och Åfors ska stötta Emmaboda. Det kommer dock inte att räcka. Enligt Hans Erlandsson behövs det ytterligare nio-tio deltidsbrandmän till i Emmboda.

Att få människor i närområdet att bli brandmän är dock inte lätt.

Hur lång tid tror du att det kommer att dröja innan alla de nio-tio är på plats?

– Så länge som två-tre år. Hur omfattande utbildning de vi får kontakt med kommer att behöva beror ju på vad de har med sig sedan tidigare, säger Hans Erlandsson.

Frågan är hur en bantad organisation och ett omgående behov av nio-tio nya brandmän kommer att påverka räddningstjänstens möjligheter att agera vid en eventuell storbrand.

– Vi klarar våra basuppdrag men kommer inte alls att vara lika uthålliga vid till exempel en skogsbrand, säger Hans Erlandsson.
