”Folk tror att det är fejk”
Kaisa Andersson

Till vardags bor han utanför Färjestaden på Öland och jobbar som tidningsbud, men den största delen av hans lediga tid tillbringar han ute i naturen. Med en ryggsäck full med stenar, en kamera och ett stativ, och en ihopfällbar pall.

Det var när han såg ett videoklipp på nätet med en man som balanserade stenar ovanpå varandra som intresset för ”Rock balancing” började. Pontus Jansson, ursprungligen från Nybro, har tidigare sysslat med gatukonst och blev sugen på att testa han med.

TV: Se hela inslaget på SVT Play

Fyra år senare kan man säga att han bemästrat konsten. Idag ser över 60.000 personer hans filmer på Instagram och hans meditativa fotografier av stenkonstverken på öländska stränder och ängar skördar tusentals likes varje gång.

– Det är lite småroligt, lite overkligt också. Vissa säger ju att det är fejk, att det är limmat. Eller så kommer de på en annan idé om hur jag gjort det. Jag säger inte så mycket, jag tycker bara det är lite kul, säger han.

Vissa av stenkonstverken tycks nästan trotsa tyngdlagen; stora bumlingar balanseras ovanpå små stenar i olika former. Ändå får han det att låta ganska enkelt:

– Det är gravitationen och friktion kan man säga. Att få stenarna att greppa mot varandra. Man får utnyttja ytan på stenarna. Lite strävare stenar är enklare än högblanka, säger han.

Oftast går det på under en timme, men ibland, när vädret varit sämre har det hänt att han suttit flera timmar och balanserat med ett verk.

Varför gör du det?

– Det är väldigt rogivande och så känner man sig väldigt kreativ. Det är alltid härlig känsla att skapa något man är nöjd med. Att få vara så här ute i naturen skapar en sorts meditativ känsla.

Förutom lokal media har även ett flertal internationella så kallade viralsajter publicerat hans filmer, som då fått miljontals fler visningar. Några fotografier har han skrivit ut och sålt och kanske det vore roligt med en utställning på skördefesten, säger han.

Men för Pontus själv hamnar främst intresset om att skapa och vara nära naturen.

– Jag kan inte säga att jag har något direkt mål eller så, det är bara att skapa och ha kul, sen får vi se vad det blir av det, säger han.
