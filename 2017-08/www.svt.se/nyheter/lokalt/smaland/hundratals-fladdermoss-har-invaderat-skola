Hundratals fladdermöss har invaderat skola
Marie  Askelöf

Peter Wredin är naturskyddshandläggare på länsstyrelsen. Han följde med Smålandspostens reporter till Bergundaskolan för att ta en titt på fladdermössen. På gymnastiksalens golv hittade de ett tiotal döda fladdermöss av arten dvärgpipistrell.

– Det är en vanlig sort och deras kolonier kan uppgå till 700 till 900 individer.

Vårens skolavslutning var den allra sista på Bergundaskolan och planen från kommunens sida har varit att sälja marken och skolan till en exploatör som förmodligen vill riva skolan. Men med skyddade fladdermöss under taket kan det blir svårt.

– Den som river byggnaden kan inte göra det utan att söka dispens från oss på länsstyrelsen. Och det här är en ny frågeställning. Jag har inte sett några domar på hur man hanterar just rivning, säger Peter Wredin.

När en ansökan eventuellt kommer in ska frågan stötas och blötas mellan naturskyddshandläggarna och länsstyrelsens jurister. Och även om länsstyrelsen ger dispens får åtgärden bara göras mellan den 15 augusti och den 15 september.

– I mitten av augusti lämnar kolonin sommarbostaden. Men den 15 september kan nya fladdermöss komma för att söka vinterkvarter, berättar Peter Wredin.

Växjös fastighetsbolag Vöfab får sig nu en tankeställare.

– Vi får ta en funderare på hur vi ska hantera detta. Tanken var att exploatören skulle riva skolan. Spontant ser jag inte att vi kan undanhålla den informationen för en köpare, säger bolagets vd Christer Carlsson till Smålandsposten.
