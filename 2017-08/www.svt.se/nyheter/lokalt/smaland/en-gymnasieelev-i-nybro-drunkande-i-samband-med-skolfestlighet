Gymnasieelev i Nybro drunknade vid insparken
Karin Ahlgren

Pojken hade simmat ut en bit i sjön och ropade plötsligt på hjälp. En flicka kastade sig i vattnet och försökte rädda honom. Men när hon kom fram till platsen där pojken befann sig, var han borta.

En stor sökinsats inleddes och flera timmar senare hittades pojken drunknad. Det var i samband med skolans årliga skattjakt för de nyblivna eleverna som drunkningsolyckan ägde rum.

Gymnasiechefen i Nybro, Gunilla Pettersson, säger att eleverna skulle simma tvärs över Linneasjön, en sträcka på 210 metern, när olyckan hände.

– Det var elever som simmade framför honom, de hörde att han behövde hjälp. Och en person som stod vid stranden hoppade i för att hjälpa honom, säger hon.

På Åkrahällsskolan har man under kvällen informerat om den tragiska händelsen.

– Vi har elever och personal kvar på skolan. Och kommunens krisgrupp är aktiverad, säger gymnasiechefen Gunilla Pettersson.

Under flera timmar sökte dykare, räddningstänst, och helikoptrar efter eleven, innan han hittades och fördes per ambulans till länssjukhuset i Kalmar. Men hans liv stod inte att rädda.

Pojkens anhöriga är underrättade.
