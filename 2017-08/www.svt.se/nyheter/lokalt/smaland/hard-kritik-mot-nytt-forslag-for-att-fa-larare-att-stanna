Hård kritik mot nytt förslag för att få lärare att stanna
Ida Andersson

På Lärarförbundets kontor i Växjö har man fått samtal från medlemmar som känner sig bakbundna av den nya policyn. Den nya strategin innebär att en lärare som får en tjänst på någon av Växjö kommuns andra skolor inte får tillträda förrän efter att den pågående terminen är slut.

– Vi är kritiska eftersom våra medlemmar känner sig bundna att stanna kvar på en arbetsplats längre än de egentligen vill. Det skapar en oro för de medlemmar som känner att de vill flytta på sig, säger Anne-Lie Nilsson, ordförande på Lärarförbundet i Växjö.

LÄS MER: Här får lärarna inte byta jobb mitt i terminen

Men framförallt menar fackförbundet att policyn inte löser det grundläggande problemet med för få lärare.

– Någonstans är det ju ändå elever som står utan lärare eller som får en obehörig lärare, säger Anne-Lie Nilsson.

Lärarförbundet centralt säger att en sådan här policy riskerar att ge Växjö dåligt rykte som arbetsgivare.

– Vi kan inte göra något ur ett arbetsrättsligt perspektiv eftersom läraren formellt inte är anställd på en viss skola, utan bara vill byta placering, vilket arbetsgivaren har rätt att bestämma över.

– Generellt så tycker jag inte att det är särskilt smart, det kan ju leda till att lärare drar sig för att söka jobb inom Växjö kommun, säger Mattias Åström, förhandlingschef på Lärarförbundet till SVT.
