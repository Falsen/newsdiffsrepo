Präst bröt mot lagen – tog med dopskål till Antikrundan
Marie  Askelöf

– Det har kommit starka reaktioner, inte minst från kyrkan själv. Det är många som tycker att det här är olämpligt. Det är en del av vårt gemensamma kulturarv, det är församlingen som äger föremålen, säger länsstyrelsens kyrkoantikvarie Veronica Trygg.

Smålandsposten var på plats vid värderingen i Huseby utanför Växjö där Antikrundans Ann Lundberg entusiastiskt utbrast att prästen hade med sig fantastiska föremål.

Men vad Antikrundans experter inte visste är att prästen inte sökt tillstånd att flytta föremålen från kyrkobyggnaden. Därmed bröt han mot kulturmiljölagen.

– Det är oersättliga föremål. När vi lämnar tillstånd till att de ska flyttas ska man ha kontakt med en konservator om hur de ska paketeras och transporteras, och det ska finnas försäkringar. Men han har tagit dem under armen och gått, vi vet inte vilka skador som blivit, säger Veronica Trygg.

Hon har varit i kontakt med prästen mejlledes.

– Han förstår inte riktigt sin roll i detta. Hade han ringt till oss så hade jag kunnat berätta att föremålen är såhär värdefulla.

Veronica Trygg berättar också att det finns en oro för att det ska locka inbrottstjuvar om värderingen visas upp i tv.

– Det har ju varit stöldturnéer i Sverige i kyrkorna. Polisen har till och med tillsatt en speciell grupp som arbetar med kulturarvsbrott. Svenska kyrkan är rädd för att om det här visas i tv så kan det startas en ny stöldturné.

Veronica Trygg har försökt nå Antikrundan och hoppas att de inte väljer att visa upp värderingen i tv.

Ulrika Midunger är projektledare på Antikrundan och berättar att det dröjer innan de kommer ta ställning till om värderingen ska visas eller ej.

– Självklart kommer vi att diskutera det. Men det kommer att dröja ett tag innan vi kan sätta oss med det. Vi har tre inspelningar kvar och det är det som är i våra huvuden nu, säger Ulrika Midunger.

Något ansvar att ta reda på om prästen haft tillstånd att ta med föremålen anser inte Ulrika Midunger att Antikrundan har.

– Vi hade 1200 besökare den dagen och ett sådant ansvar ligger på besökaren – om den behöver något speciellt tillstånd för att ta med ett föremål till oss. Vi har ju haft besök av kyrkoföreträdare förut och det har inte varit några problem vad vi vet. Så det är inget som vi har tänkt på att när någon kommer från kyrkan att vi ska kolla upp vad de har för tillstånd.

Nu startar Veronica Trygg på länsstyrelsen ett tillsynsärende där hon kommer att begära en förklaring av församlingen om hur de tänker.

– Jag vill veta vilka föremål de tagit med sig och också hur de tänker sig att de ska förvara och stöldsäkra dem. Och att en konservator ska besiktiga dem.

SVT Nyheter har sökt prästen utan att få tag på honom.
