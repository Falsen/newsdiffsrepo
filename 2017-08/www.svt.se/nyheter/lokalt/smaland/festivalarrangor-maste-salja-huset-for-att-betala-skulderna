Festivalarrangören: ”Måste sälja huset för att betala skulderna”
Ricardo Garcia Canchaya

Peter Olsson är ordförande för Emmaboda Visförening och också ekonomiskt ansvarig för Emmaboda Visfestival som pågick under helgen.

– Igår kväll satte jag mitt hus till försäljning till följd av det dåliga resultatet. Jag måste sälja huset, säger Peter Olsson.

Läs också: Emmaboda Visfestival blev ett ekonomiskt fiasko

Festivalen lockade få betalande besökare, långt under den mininivån som föreningen hade räknat med för att få festivalen att gå ihop.

– Vi hade räknat med minst 500 personer och nu blev det bara 350 betalande gäster, det är katastrof, säger Peter Olsson.

I reda pengar förlorade föreningen omkring 70 000 kr. Till det ska man lägga till arvode och fakturor som ska betalas till artister och andra aktörer som hotell- och transportföretag.

– Artisterna har delvis fått betalt. Men förutom artisterna har vi fakturor på hotellövernattningar och transporter. Vi ska göra en sammanräkning under veckan och jag uppskattar att skulderna landar kring 50 000 kr, säger Peter Olsson.

Men måste du verkligen sälja huset?

– Det är kanske ett drastiskt beslut men just nu är det så eftersom jag är ekonomisk ansvarig för festivalen, säger Peter Olsson.
