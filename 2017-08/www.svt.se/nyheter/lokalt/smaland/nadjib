Analfabeter ska klara SFI på nio månader
Kaisa Andersson

– Jag hade aldrig använt en penna, så i början var det jättesvårt. Sakta blev det lättare. Men sen när jag kände mig lite bättre så var min tid slut. Jag var jätteledsen att jag fick sluta SFI. Jag kan läsa och skriva lite grann och jag tänkte att kanske skulle glömma det jag lärde mig, säger han.

I hemlandet Afganistan arbetade han som tekniker och då behövdes ingen skolutbildning.

– Då arbetade jag bara, jag studerade aldrig. Om jag översätter på mitt språk, så kan jag inte läsa det. Jag måste läsa på svenska. Om jag inte förstår ett ord så måste jag fråga någon som kan berätta det för mig.

I Kalmar har man gedigen erfarenhet av att jobba just med elever utan läs- och skrivkunskaper. I ett projekt finansierat av Skolverket har Axel Weüdelskolan till och med tagit fram filmer och en hemsida för analfabeter, som används av SFI-anordnare i hela landet.

Men det är endast ett fåtal av analfabeterna på SFI i Kalmar som klarar sig igenom utbildningen. I kommunen har man valt att sätta ett tidstak, en slags schablon, med nio månader undervisning per elev.

Behöver en elev mer tid, får skolan pussla och omfördela resurser från högpresterande SFI-elever som inte behöver alla sina nio månader. Men inte ens då är det särskilt många av analfabeterna som hinner klara alla kurser som ingår i SFI.

– De allra flesta behöver minst dubbelt så lång tid. Allt är ju individuellt, så det är svårt att generalisera. Men nio månader är väldigt kort om man inte kan läsa och skriva på sitt modersmål, säger Annika Lund-Persson, SFI-lärare på Axel Weüdelskolan.

LÄS MER: En av tio klarar hela utbildningen

Andra kommuner resonerar annorlunda än Kalmar. På SFI i Växjö finns till exempel ingen övre gräns för hur länge en elev kan läsa på utbildningen. Om eleven bedöms göra framsteg i sin språkutveckling och tros klara hela utbildningen, görs en individuell bedömning.

I Kalmar lutar sig kommunen mot ett gammalt riktvärde från Skolverket, när man satt budgeten för SFI.

– Skolverket hade riktlinjer på 525 timmar för SFI-utbildningen, men det var väldigt luddigt skrivet. Ingen visste om det handlade om 525 för en kurs eller hela SFI-utbildningen. Inte ens Skolverket. Nu har de tagit bort det här riktvärdet, men vissa kommuners hantering släpar efter, säger Annika Lund-Persson, SFI-lärare i Kalmar.

Nadjibullah Temri fick sluta på SFI efter 18 månader. Då hade han bara klarat kurs A och B. I dag jobbar han på en restaurang i Kalmar. Han går också till en privat utbildningsanordnare, men har svårt att klara läs- och skrivmomenten utan hjälp och kan därför inte få klartecken att göra praktik.

I stället får han försöka öva upp sin svenska, och sina läs- och skrivkunskaper, så gott han kan på egen hand.

– Sedan jag slutade på SFI har jag ibland gått till biblioteket och lånat böcker. Jag gillar historia, så jag lånar historieböcker och läser och översätter lite grann. Jag kämpar mycket i alla fall, säger han.
