Universitetets akutboenden snart fulla
Ricardo Garcia Canchaya

”Arrival days” är de två dagarna då de flesta utländska studenterna anländer till Växjö och Kalmar för att påbörja sina studier på Linnéuniversitetet.

Läs också: Växjö återigen rödlistad som studentstad

Under onsdagen och torsdagen anländer studenterna till Växjö och många av dem saknar bostad. Dessa kommer att härbärgas på studentorganisationen Linnéstudenternas akutboende på campus.

– Igår hade vi 33 studenter som fick sova bredvid varandra på liggunderlag. Det blir trångt men det är vad vi har att erbjuda, säger Rikard Söderlund, från kansliet och bostadsförmedling Linnéstudenterna.

Antalet antagna i år har ökat med åtta procent jämfört med året innan. Detta innebär att Linnéuniversitetet befäster sin plats i toppen av Sveriges största universiteten.

Men det betyder också ett stort tryck på bostäder. Växjö rödlistas återigen som studentstad av SFS, Sveriges förenade studentkårer, på grund av den akuta bostadsbristen.

Bostadsbristen har i första hand drabbat utländska studenter men i år är det fler svenska studenter som vänder sig till universitetets akutboenden.

– Det är fler svenska studenter som sover i våra akutboenden jämfört med tidigare. I alla telefonsamtal och mejl som kommer in ser vi minst en fördubbling av svenska studenter som behöver hjälp, säger Rikard Söderlund.

Linnéstudenternas härbärgen har plats för 50 till 60 studenter. I nödfall finns ett förråd som kan tömmas.

– Där kan fem till sex personer sova. Vi får se hur det blir, de flesta är som sagt på väg in, säger Rikard Söderlund.
