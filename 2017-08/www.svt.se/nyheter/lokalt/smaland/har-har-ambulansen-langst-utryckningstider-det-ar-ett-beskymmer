Här har ambulansen längst utryckningstider: ”Det är ett bekymmer”
Simon  Vinnardag

Det är SKL, Sveriges kommuner och landsting, och SOS Alarm som satt ihop statistik över utryckningstiderna i landets kommuner. Mediantiden i Sverige för en akut ambulansutryckning är 15 minuter – i Lessebo och Uppvidinge tar det 22,5 minuter.

– Det är ett bekymmer att få snabba transporter i de glesbefolkade kommunerna därför att vi har ambulanserna i de befolkningstätaste kommunerna, säger Roland Gustbée (M), 2:e vice ordförande i sjukvårdsnämnden i Region Kronoberg.

I Kalmar län tar det längst tid för ambulansen i Högsby kommun – 19 minuter.

– I och med att det kostar så många miljoner för varje enskild ambulans så placeras de där det kan rädda så många liv som möjligt, därför blir det färre ambulanser i de glesbefolkade kommunerna, säger Gustbée.

I Lessebo kommun finns i dag ingen egen ambulans vilket sjukvårdsnämnden vill ändra på i ett nytt förslag genom att sätta en heldygnsambulans i Hovmantorp.

– Det skulle avlasta för alla tre kommunerna, Lessebo, Tingsryd och Uppvidinge. I nuläget kommer det en dagambulans  från Uppvidinge och Tingsryd som åker ner och ställer sig i Lessebo varannan vecka.

I landet är ambulansen på plats snabbast i Tranås Kommun i norra Småland. Där tar en genomsnittlig utryckning bara nio minuter.
