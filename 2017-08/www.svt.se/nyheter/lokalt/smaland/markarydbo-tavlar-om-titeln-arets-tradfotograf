Markarydsbo kan bli Årets trädfotograf
Ricardo Garcia Canchaya

Göran Ebenhart, 56, skaffade sig en kamera för fyra år sedan. Om några dagar kan han vinna titeln Årets trädfotograf.

– Många kvalificerade fotografer ställde upp så det här känns jätteskoj, säger Göran Ebenhart.

Han har alltid bott nära skogen i Markaryd men det var för bara några år sedan han lärde sig att se och rama in det vackra i naturen.

– Det var kameran som fick mig ut i skogen och ganska snabbt lärde jag mig att se det vackra i den. Nu är jag ute i naturen flera gånger per dag och tar bilder, säger han.

Drygt 600 bidrag skickades in till den femte upplagan av Vi-skogens fototävlingen Sveriges bästa trädbild. Deltagarna kommer från hela Sverige och motiven varierar från ensamma träd i motljus till sagolika skogsmotiv.

– I år har tävlingen ett särskilt fokus på träden och klimatet, eftersom träden är livsviktiga för oss människor både i Sverige och i östra Afrika där vi arbetar, skriver Vi-skogen, svensk biståndsorganisation, i ett pressmeddelande.

Nu är det svenska folkets röster som avgör vem av de tio finalister som blir Årets trädfotograf. Tävlingen pågår fram till den 31 augusti på Vi-skogens Facebooksida.

– Det är lite längtan i bilden och jag gillar motivet med bokträdet ensamt bland alla granar. Vi får se hur det går, säger Göran Ebenhart.
