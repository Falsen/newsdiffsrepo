Emmabodafestivalen slår knarkrekord
Richard Söderberg

– Festivalområdet stänger vid klockan tolv under söndagen, polisens insats kommer att pågå fram till eftermiddagen så det kan säkerligen läggas till ytterligare fall av misstänkta narkotikabrott, säger Mats Berggren som är kommenderingschef vid polisen i region syd.

Emmabodafestivalen har arrangerats sedan 1988. Enligt polisens underrättelsetjänst gjordes en hot- och riskbedömning inför årets festival. Den hamnade då högst upp på skalan gällande misstänkta narkotikamissbruk bland besökarna jämfört med övriga festivaler i landet.

TV: Se hela inslaget här

Polisens statistik visar att från 2010 fram till förra året hade antalet anmälda narkotikabrott ökat med 514%. Det ledde till att polisen för första gången klassade årets festival som en särskild händelse.

– Anledningen till att det skett en så pass stor ökning från förra årets 170 anmälda narkotikabrott till årets 384 misstänkta fall, är att vi har haft en större insats det här året med närmare 100 poliser inblandade. Men vi kan också konstatera att missbruket är utbrett, vi kan se i sociala medier att det är ganska många av besökarna som åker till Emmabodafestivalen för att missbruka narkotika, säger Mats Berggren.

Polisen har i år även tagit delar av Emmabodafestivalens personal misstänkta för narkotikabrott genom bruk och innehav.

– Det finns också fall av rattfylleri när personalen lämnat festivalområdet. Så kan vi inte ha det om den här festivalen ska fortgå i framtiden, det behövs bättre ordning, säger Mats Berggren.

Under söndagens förmiddag hade polisen tagit emot fyra anmälningar gällande våldtäkt samt elva sexuella ofredanden. Enligt polisen har festivalen i övrigt varit en lugn tillställning med få fall av anmälda våldsbrott.

– Det är ett tiotal fall av misshandel samt ett tiotal stölder som rapporterats in, vi har sex misstänkta personer för de sexuella ofredanden vilket är ganska bra eftersom det är ett svårupptäckt brott. Många kvinnor har uttryckt en stor uppskattning över att det är många ordningsvakter och poliser på området, de har känt sig tryggare, säger Mats Berggren.

Det som oroar polisen mest är den låga åldern som tillåts för att komma in på festivalområdet. Inför årets festival höjdes åldersgränsen från 13 år upp till 16 år.

– Det är väldigt mycket konsumtion av alkohol samt narkotika inne på området, vi har beslagtagit i stort sett all form av narkotika förutom heroin, det är skrämmande när det är en så pass låg åldersgräns för att komma in på festivalen, säger Mats Berggren.

Kommer Emmabodafestivalen få tillstånd att fortsätta i framtiden?

– Jag tycker inte att det är rimligt att behöva lägga ner så här stora samhällsresurser för att driva en festival. Ska det bli en festival till i framtiden är det mycket som behöver förändras ur säkerhetssynpunkt, säger Mats Berggren.

SVT Nyheter Småland har sökt Emmabodafestivalens arrangör men utan framgång. Det är i nuläget oklart om arrangörerna till Emmabodafestivalen kommer att genomföra ytterliga en till festival i framtiden.
