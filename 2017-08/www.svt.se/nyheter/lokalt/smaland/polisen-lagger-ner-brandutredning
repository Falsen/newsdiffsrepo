Utredning om brand i Folkets park läggs ner
Clary Kroon

Det var i maj i år som en våldsam brand bröt ut i Parketten i Folkets park. 200 personer fick evakueras från det närliggande asylboendet Butapalts och det särskilda boendet Borgmästaren.

Polisens tekniska undersökning visade att branden var anlagd, men de har inte hittat några tekniska bevis som pekar ut någon person.

– Vi har hållit en del förhör och fått in några tips men inte kunnat få fram någon gärningsman, säger Marcus Gustavsson, polisens förundersökningsledare, till P4 Kronoberg.

Byggnaden Parketten som hade daglig verksamhet för ett femtiotal personer med psykisk ohälsa totalförstördes i branden.

– Kommer det fram nya uppgifter så finns det inget som hindrar oss från att återuppta förundersökningen. Sitter någon inne på information så får de gärna höra av sig, säger Marcus Gustavsson.
