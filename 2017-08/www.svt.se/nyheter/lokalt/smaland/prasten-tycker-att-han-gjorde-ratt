Prästen vände sig till Antikrundan – tycker att han gjorde rätt
Anne Torvinen

Prästen i en församling i Älmhults kommun tog med sig dopskålen från 1600-talet och en staty föreställande en ängel från kyrkan. Men prästen hade inte sökt tillstånd att flytta föremålen från kyrkobyggnaden och bröt därmed mot kulturmiljölagen.

I ett mejl till SVT skriver prästen att han inte visste om lagen men att han ”i ljuset av den stora värderingen gjorde rätt och får ta konsekvenserna av detta”. Han skriver att han visste att dopskålen var värdefull men inte så värdefull som Antikrundans experter sa. Han skriver vidare att han tycker det är viktigt att dopskålen förvaras på ett säkrare sätt än vad som hittills gjorts.

Enligt länsstyrelsens kyrkoantikvarie måste en konservator vara inblandad när föremål ska flyttas, men i det här fallet tog prästen föremålen under armen och gick. En stor oro för inbrott i kyrkor finns också och kyrkoantikvarien hoppas nu att värderingen av dopskålen inte ska visas upp i Antikrundan.

LÄS MER: Präst bröt mot lagen – tog med dopskål till Antikrundan

Enligt Växjö stift har mannen varit anställd i många år men har sedan i våras en ny tjänst.

– Sedan tidigare är det planerat att vi ska ha möte med honom nästa vecka och och då kommer vi prata om detta. Det är främst en fråga mellan den lokala enheten och länsstyrelsen, men vi har så klart observerat att det här har hänt, säger Leif Bengtsson, stiftsprost i Växjö stift.

Leif Bengtsson säger även han att värderingen borde gått till på ett annat vis.

– Man skulle tagit dit någon som tittade på föremålet i fråga och då diskuterat förvaringen. Att göra en värdering i tv är inte det bästa sättet eftersom det nu blivit offentligt att församlingen äger en värdefull sak. Det finns risk att fel personer får reda på detta, säger Leif Bengtsson.

– Det var konstigt att gå till en tv-inspelning, avslutar Leif Bengtsson.
