Ökande problem med nätkränkningar bland elever
Clary Kroon

Nära hälften, 49 procent, av alla mellan- och högstadielärare i Småland, Gotland och Öland uppger att skolan där de arbetar har problem med nätkränkningar eller nätmobbning bland eleverna. Det visar en ny undersökning bland mellan- och högstadielärare som Telenor gjort via Lärarbarometern.

Det handlar främst om elaka kommentarer i sociala medier, men även olovliga bildpubliceringar och hot förekommer. Undersökningen visar också att nätmobbningen bland elever ökar ju högre upp i årskurserna man kommer.

22 procent eller var femte lärare i Småland, Gotland och Öland anser också att problemen blivit vanligare de två senaste terminerna, men mörkertalet kan vara stort eftersom lärarna inte får reda på alla fall.

– Vi vet från våra tidigare undersökningar att tre av tio mellan- och högstadieelever har blivit utsatta för nätkränkningar det senaste året och att sju av tio vill prata mer i skolan om livet på nätet. Det indikerar att problemen är ännu större än lärarna känner till. Pedagoger på skolorna gör ett fantastiskt jobb för att handskas med detta men måste få förutsättningar att göra mer, säger Lina Sundqvist, ansvarig för Telenors initiativ Nätprat i ett pressmeddelande.
