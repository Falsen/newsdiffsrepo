Efter hårt arbete – här är vårdcentralen utan hyrläkare
Astrid Eiderbrant

Efter hårt rekryteringsarbete har vårdcentralen Unicare i Växjö fem fasta läkare och en fast konsult. Förra hösten var mer än hälften av det här tjänsteutrymmet hyrpersonal från bemanningsföretag. Det var inte bara dyrt och försämrade patientsäkerheten utan tog också mycket energi i anspråk från den fasta personalen som hela tiden fick lära upp nya.

– Det var ju mycket upplärning av nya läkare titt som tätt. De stannar ju inte mer än en till fyra veckor och de ska läras upp och läras om hela tiden och det ställer ju höga krav på övrig personal, säger Annica Gavaller verksamhetschef på den privata vårdcentralen Unicare i Växjö.

Så plötsligt bestämde man sig för att säga nej till hyrpersonal och klara sig på de få läkare som fanns på plats i väntan på nya fasta rekryteringar.

– Det har varit jätte tuffa tider för plötsligt hade vi färre läkartider. Men sköterskorna som sitter i telefon och som jobbar på vårdcentralen har gjort ett fantastiskt jobb! De har fått ta emot mycket irritation, arga patienter och ifrågasättande om varför vi inte har fler läkartider att erbjuda på vår vårdcentral, säger Annica Gavaller verksamhetschef på Unicare i Växjö.

– Vi har förklarat i telefon att vi vill ta bort stafett- och hyrläkare och att vi bara vill använda fasta läkare. Då möts man ibland av förståelse från patienterna, berättar Annica Gavaller.

Hon får medhåll av distriktssköterskan Karolina Edvardsen.

– Bitvis var det tufft att ta emot de här samtalen från folk som ville ha en läkartid och som var sjuka. Och det var just i februari och mars när det var mycket influensa och mycket samtal. Vi fick skicka vidare patienterna eller be dom ringa tillbaka, säger Karolina Edvardsen.

Unicare i Växjö behöver fortfarande fler fasta läkare. Så pusslandet med resurserna för att få det att gå ihop är inte över. Patienterna får istället för läkare träffa annan personal som gör en första bedömning. Det kan vara distriktssköterskor, KBT-terapeuter eller sjukgymnaster patienten får träffa.

– Vi sköterskor tittar på lättare åkommor som ont i halsen och utslag och liknande. Vi gör en första bedömning och känner vi sedan att en läkare behöver titta på detta, så ber vi dom komma upp och titta på patienten, förklarar distriktssköterskan Karoline Edvardsen.

Men hur lyckas man då rekrytera och behålla fasta läkare. Handlar det om extra höga löner?

– Extra höga löner har de inte, det kan jag inte säga. Men läkarna har möjlighet att påverka sin vardag i sina tidböcker tillsammans med schemaläggarna. Läkarna måste ju hålla ett bra tag, de ska ju inte bli utbrända, understryker Annica Gavaller verksamhetschef vid Unicare i Växjö.
