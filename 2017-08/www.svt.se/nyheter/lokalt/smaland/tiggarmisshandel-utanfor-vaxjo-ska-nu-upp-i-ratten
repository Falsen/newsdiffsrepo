Vägrade tigga – misshandlades och lämnades fastbunden
Rebecca Karlsson

Under den första rättegångsdagen gör åklagaren Emma Berge sin sakframställan och berättar om vad som hände dagen då 57-åringen säger sig ha blivit misshandlad av de två utpekade. 57-åringen finns inte på plats i rättssalen utan representeras av sitt målsägandebiträde Johan Bäckström.

På plats i tingsrätten finns den åtalade 35-åringen. Den andre tilltalade, en 38-årig man, finns med på videolänk. När åtalspunkterna lästes upp såg mannen uppgiven ut och skakade på huvudet. De förnekar båda brott och bestrider utvisning.

Den 57-årige mannen från Bulgarien säger i förhör att han lurats till Sverige där han tvingats att tigga. När han kom till Sverige i början av april i år fråntogs han sina id-handlingar och släpptes av utanför en butik i Växjö där han skulle tigga.

Men 57-åringen ville inte tigga utan rymde istället från platsen. Något som resulterade i att han söktes upp av de två åtalade männen. Enligt åtalet ska de båda misstänkta ha kört ut honom i skogen, bundit honom vid ett träd och bland annat ha slagit honom med en träpåk.

LÄS MER: Johanna hittade grovt misshandlad man i skogen

Även under bilresan fick mannen utstå misshandel. Han ska då ha blivit slagen med en tång över knäna för att inte kunna rymma igen. Samtidigt ska gärningsmännen ha hotat att dra ut hans tänder med tången.

Under misshandeln med träpåken fick 57-åringen bland annat brott på båda skulderbladen och på två bröstkotor.

De båda misstänkta männen förnekar brott och säger att de inte har någonting med misshandeln att göra. Enligt polisens förundersökning ska dock deras telefoner ha varit uppkopplade mot en mast i närheten av den plats där misshandeln ägde rum.

LÄS MER: Tvingades tigga men rymde – misshandlades svårt

En av männen säger i förhör att telefonerna brukar lånas ut emellan tiggarna och att han inte vet hur det kommer sig att hans telefon varit i området vid den aktuella tiden.

57-åringen säger sig vara helt säker på att det var just de åtalade männen som fört bort och misshandlat honom den 5 april i år.

Rättegången pågår under torsdag och fredag. Under morgondagen ska vittnen höras. Bland annat om de iakttagelser som gjorts beträffande den bil som tillhör en av de misstänkta och ska ha setts i området för misshandeln. Även en av försvararna kommer då att kalla ett vittne.
