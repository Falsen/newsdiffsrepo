Tiggarmisshandel utanför Växjö tas nu upp i tingsrätten
Rebecca Karlsson

Den 57-årige mannen från Bulgarien säger i förhör att han lurats till Sverige där han tvingats att tigga. När han kom till Sverige i början av april i år fråntogs han sina id-handlingar och släpptes av utanför en butik i Växjö där han skulle tigga.

Men 57-åringen ville inte tigga utan rymde istället från platsen. Något som resulterade i att han söktes upp av de två åtalade männen. Enligt åtalet ska de båda misstänkta ha kört 57-åringen ut i skogen, bundit honom vid ett träd och bland annat ha slagit honom med en träpåk.

LÄS OCKSÅ: Johanna hittade grovt misshandlad man i skogen

Även under bilresan fick 57-åringen utstå misshandel. Han ska då ha blivit slagen med en tång över knäna för att inte kunna rymma igen. Samtidigt ska gärningsmännen ha hotat att dra ut hans tänder med tången.

Under misshandeln med träpåken fick 57-åringen bland annat brott på båda skulderbladen och på två bröstkotor.

De båda misstänkta männen förnekar brott och säger att de inte har någonting med misshandeln att göra. Enligt polisens förundersökning ska dock deras telefoner ha varit uppkopplade mot en mast i närheten av den plats där misshandeln ägde rum.

En av männen säger i förhör att telefonerna brukar lånas ut emellan tiggarna och att han inte vet hur det kommer sig att hans telefon varit i området vid den aktuella tiden.

57-åringen säger sig vara helt säker på att det var just de åtalade männen som fört bort och misshandlat honom den 5 april i år.

Rättegången pågår under torsdag och fredag.
