Hon försökte rädda sin klasskamrat – vill stoppa framtida insparkar
Marie Askelöf

Carolina Lindgren och hennes klasskamrater skulle utföra en av uppgifterna i den skattjakt som är en del av Åkrahällskolans elevers inspark inför skolåret. Hon hörde sin klasskamrat ropa på hjälp när han försökte simma 200 meter tvärs över sjön.

– Jag hann inte reagera, jag bara slängde mig i vattnet för att hinna ut till honom.

Men när hon kom fram hade klasskamraten försvunnit ner i djupet. Flera timmar senare hittades han drunknad.

– Efteråt var jag mest i chock. Jag vet ju att han kan simma, han har kunnat det i flera år. Och vi tänkte inte på att det var någon risk, vi såg att det var två personer som precis simmat över från en annan klass. Men jag har aldrig varit förtjust i den sjön, jag tycker att den är mörk, berättar Carolina Lindgren.

Nu vill hon stoppa framtida liknande skattjakter för att undvika att något liknande ska inträffa igen.

- Som det är nu så fungerar det inte. Det finns inte lärare på plats och man vet inte vad man ska göra när saker och ting händer. Det måste ändras om helt om det ska finnas kvar, säger Carolina Lindgren.

LÄS MER: Anhöriga kritiska mot skolan efter drunkning

Hon önskar också att skolan skulle ta ett större ansvar för det inträffade, så att inte skulden läggs på elevrådet som utformat aktiviteterna.

- Jag tror att de i elevrådet far väldigt illa. De är elever och ville göra en kul grej. Allt gick bara helt fel och det tycker inte jag att man kan lasta dem för, säger Carolina Lindgren.

Själv har hon fått stöttning från skolan efter det inträffade.

- Skolan har varit bra på att hjälpa oss elever som farit illa genom att vi fått prata med kurator och psykolog. Men däremot är det väldigt oklart vad som egentligen hände, vem som godkände de här aktiviteterna och bestämde att det inte skulle vara några lärare på plats är en fråga som alla vi elever undrar. Det går rykten och man vet inte riktigt vad man ska tro.

LÄS MER: Gymnasieelev i Nybro drunknade
