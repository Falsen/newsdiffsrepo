Högre skogspriser än någonsin
Marie  Askelöf

I södra Sverige kostar skogsfastigheterna nu i snitt 615 kronor per skogskubikmeter. Det är en ökning med en procent under första halvåret 2017. Intresset för att köpa skog är stort.

– Den största orsaken är att det har varit ett begränsat utbud och många som vill köpa. Att många behåller skog tror jag beror på brist på alternativa investeringar. En annan anledning är ett ökat intresse helt enkelt för skog och jakt och den här känslan av att äga en skog, säger Lars Magnusson, fastighetsmäklare på LRF Konsult i Växjö.

Han berättar att attitydundersökningar hos skogsägare visar att många uppskattar känslan av att äga något konkret som man kan gå ut och ta på, istället för att investera pengarna på börsen.

Och priserna ser inte ut att sjunka framöver.

– Vi ser ju inget hot de närmaste åren, utan det kommer att fortsätta öka eller ligga stabilt. Det byggs mer i trä, så även den inhemska marknaden på träråvaror är stark, säger Lars Magnusson.
