”Bra med fler statliga jobb till Växjö”
Karin Ahlgren

Utlokaliseringen av den statliga myndigheten MUCF, Myndigheten för ungdoms och civilsamhällesfrågor, tas emot med glädje av det moderata kommunalrådet Anna Tenje i Växjö.

–  Den här myndigheten ligger ju helt i linje med den forskning och den grundutbildning som finns på Linnéuniversitetet. Där ser jag möjligheten för fler studenter att stanna kvar, forska och vidareutbilda sig. Och det är ju något vi har eftersträvat att fler studenter ska stanna kvar i Växjö efter att de genomgått sin utbildning, säger Anna Tenje.

Och hon ser också utlokaliseringen av MUCF som en möjlighet för fler kvinnliga akademiker att få arbete.

– Och det ser jag som mycket positivt.

Anna Ekström (S) som är gymnasie- och kunskapsminister säger till SVT Nyheter Småland att valet föll på Växjö därför att det finns god kompetens i kommunen.

– Vi har ett universitet i Växjö som bedriver forskning om ungdomspolitiska frågor. Vi har utbildning som de kan tänkas arbeta på myndigheten kan ha god nytta av. Hela poängen med att ha en myndighet för ungdomspolitik och civilsamhällesfrågor är att verksamheten ska komma hela Sverige till godo, säger Anna Ekström.

Hur många av myndighetens nuvarande personal som kommer att välja att flytta med till Växjö vill inte Anna Ekström spekulera i.

– Erfarenheten från tidigare flyttar är inte så många väljer att flytta med, men det är nog väldigt mycket upp till vilka möjligheter det finns att få bra bostad och vilka möjligheter det finns för en partner att få jobb,  säger hon.

Anna Ekström säger också att man är medveten om att flytten också innebär att det kommer att ta lite tid innan myndigheten har etablerat sig och verksamheten är i full sving igen.

– Vi tror att Växjö är en ort där det finns goda möjligheter att rekrytera personal.
