Nedläggningshot mot trädgårdsutbildning oroar
Jan-Eric Lundberg

– Vi är bedrövade, framförallt för alla elever som vill gå utbildningen, för vi vet att de som har gått hos oss har varit nöjda och fått en bra start i yrkeslivet eller som egna företagare, säger Bodil Anjar, rektor på skolan.

Det var 2015 som Myndigheten för Yrkeshögskolan bestämde att trädgårdsutbildningen på Capellagården inte ansågs som en godkänd konst och kulturutbildning. Sedan dess har utbildningen drivits som en vanlig yrkesutbildning under en övergångsperiod på två år.

Nu har den tiden löpt ut och hela trädgårdutbildningen riskerar att försvinna.

– Det är ett oerhört stort slag för en sådan här liten skola och trädgårdsutbildningen är viktig för helheten på Capellagården, säger Bodil Anjar.

Nu skissar skolans ledning på en ny utbildning och hoppas att Myndigheten för Yrkeshögskolan kan se det som en bra lösning. Det planeras även för en utbildning på två år som eventuellt skulle kunna starta till hösten 2018.
