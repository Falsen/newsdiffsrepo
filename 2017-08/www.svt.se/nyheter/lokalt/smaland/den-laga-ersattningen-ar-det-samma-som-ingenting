”Den låga ersättningen är det samma som ingenting”
Clary Kroon

Riksförbundet frivilliga samhällsarbetare (RFS) ser med oro på utvecklingen.

– De gode männen gör ett fantastiskt arbete. De är ett viktigt stöd för de ensamkommande. Vi ser nu att många kommuner i landet sänker ersättningen och är därför oroliga för att det ska leda till att det blir svårt att få tag på gode män, säger Bjarne Lynbech, vice ordförande för Riksförbundet frivilliga samhällsarbetare.

Överförmyndarnämnden föreslår att arvodet för de som ställer upp som gode män åt ensamkommande flyktingbarn i Älmhults kommun ska sänkas från knappt 2700 kronor i månaden till knappt 1000 kronor.

Bjarne Lynbech har varit aktiv i föreningen Hultsfred-Vimmerby frivilliga samhällsarbetare i 16 år och han tycker att den föreslagna ersättning är löjligt låg.

– Den låga ersättningen är det samma som ingenting. Jag vet att många goda män till exempel står för reskostnader när de ensamkommande ska åka till migrationsverket. Det gör att det blir en kostnad istället för en ersättning, säger Bjarne Lynbech.

Bjarne Lynbech berättar att ett arvode för en god man och förvaltare brukar ligga på mellan 5000 och 6000 kronor i månaden. Han påpekar att det är mindre arbete kring de ensamkommande, men tycker att 2700 kronor också är en för låg ersättning.

– Arvodet var lågt innan, så det är verkligen inte okej att sänka det så drastiskt. Frivilliga samhällsarbetare sparar mycket pengar till samhället. Det bör man också tänka på innan man sänker ersättningarna, avslutar han.
