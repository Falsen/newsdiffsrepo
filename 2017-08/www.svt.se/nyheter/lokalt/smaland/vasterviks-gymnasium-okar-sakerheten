Västerviks gymnasium inför ID-kontroller
Peter Magnusson

När Västerviks gymnasium står inför en omfattande ombyggnation passar man på att förbättra säkerheten på skolan. Nytt lås- och passersystem med ID-brickor samt ett högtalarsystem för att snabbt nå ut med information, införs bland annat.

LÄS MER: Person med pistol på Västerviks gymnasium

– Vi lever tyvärr i en omvärld där vi måste tänka så här. Jag tänker på attacken på skolan i Trollhättan och på skolskjutningar i både USA och Finland. Och vi har själva haft incidenter med bråk på Västerviks gymnasium, berättar Jörgen Jonsson, gymnasiechef Västervik kommun.

Förra hösten utbröt ett stort bråk mellan olika grupperingar på skolan som senare ledde till att elever stängdes av. Det ihop med andra händelser har nu fått skolan att skärpa säkerheten.

LÄS MER: Skolbråket i Västervik

Skolan har i samråd med bland annat polis och räddningstjänst sett över hur man kan begränsa in- och utgångarna på skolan. Allt för att obehöriga personer ska få det svårare att ta sig in i lokalerna.

– Skolan ska vara en trygg plats för de som är här. Det är en tråkig utveckling men de här frågorna måste man ta på allvar, säger Jörgen Jonsson.

Ombyggnaden av skolan ska vara klar den sista november 2018.
