”Han har fruktat för sitt liv”
Rebecca Karlsson

Rättegången började med att åklagare Emma Berge berättade vad som hände dagen då 57-åringen misshandlades av de två utpekade männen. 57-åringen finns inte på plats i rättssalen utan representeras av sitt målsägandebiträde Johan Bäckström.

– Han har drabbats av stort psykiskt och fysiskt lidande av de här gärningarna, han har fruktat för sitt liv, säger Johan Bäckström under rättegången.

På plats i tingsrätten finns den åtalade 35-åringen. Han fördes in i rättssalen via en sidodörr, såg sig omkring bland åhörarna och slog sig ner vid sin advokat. Den andre tilltalade, en 38-årig man, finns med på videolänk. När åtalspunkterna lästes upp såg mannen uppgiven ut och skakade på huvudet. De förnekar båda brott och bestrider utvisning.

– 35-åringen reste till Sverige för att tigga för sig sjlv. Under den aktuella dagen säger han att han satt och tiggde utanför en butik i Växjö, säger Torgny Dahlberg som är 35-åringens försvarare.

35-åringen har också berättat att den bil som han äger brukar lånas ut till andra landsmän.

– Han har sagt att bilen står uppställd under dagen och att andra kan använda den, säger Torgny Dahlberg.

I sin sakframställan visade åklagare Emma Berge masterna som de tilltalades mobiltelefoner kopplats upp mot.

De båda misstänkta säger att de brukar ladda sina telefoner i bilarna och att den positionering som gjorts via telefonmaster inte betyder att de fysiskt befunnit sig på platsen.

Men åklagare Emma Berge är säker på att de tilltalade är skyldiga.

– Annars hade jag aldrig väckt åtal mot de här två. Målsägande har dessutom pekat ut dessa två i en fotokonfrontation, säger hon till SVT Nyheter Småland.

– Det är klart att det är besvärande att min klient pekats ut men det räcker inte för en fällande dom, säger advokat Sven Bünger.

Den misstänkte 38-åringen säger att han känner den missstänkta 35-åringen, men att han aldrig träffat den misshandlade tiggaren.

Försvarsadvokaterna pekar också på bristen av bevis på brottsplatsen. Målsägande säger att han bundits vid ett träd, men repet har inte hittats.

– Det enda man funnit är ett par byxor, säger Torgny Dahlström.

Rättegången fortsätter under torsdagseftermiddagen och under fredagen.
