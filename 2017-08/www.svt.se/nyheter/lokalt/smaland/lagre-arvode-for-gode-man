Sänkt arvode för gode män – mindre än halva summan
Ricardo Garcia Canchaya

Överförmyndarkansliet i Ljungby, som har gjort en utredning åt Älmhults kommun, föreslår mer än en halvering av den ersättning som betalas ut till de personer som ställer upp som god man åt ensamkommande flyktingbarn, enligt Smålandsposten.

Nämnden föreslår en sänkning från knappt 2 700 kronor i månaden till knappt 1 000 kronor.

– Jag är väl medveten om att det är speciellt att vara god man till ensamkommande flyktingbarn och att det krävs ett stort engagemang, men det här beror på att vi får mindre pengar från staten, säger Eva Ballovarre (S), kommunalråd och ordförande i överförmyndarnämnden.

Slutgiltigt beslut om arvodet fattas av kommunfullmäktige troligtvis i slutet av september.
