Ägg från ängshök lockar plundrare
Marie  Askelöf

Ängshöken är den fågel på Öland som främst riskerar att bli utsatt för boplundring. Den sällsynta fågelns ägg är attraktiva i samlarkretsar.

– Äggsamlare är som frimärkssamlare – man vill ha fulla serier. Gärna en hel kull med tre, fyra ägg. Man är beredd att betala många tusenlappar för att få tag på det, berättar Daniel Bengtsson, fågelskyddsansvarig på Birdlife Sverige.

På Öland finns det 40-45 par ängshökar. Arten är rödlistad vilket gör äggen mer attraktiva för boplundrare.

– Risken att bli påkommen är väldigt liten. Vi har väldigt liten bevakning av artskyddsbrott. Men självklart försöker vi förhindra det, vi uppmanar medlemmar och andra att ha ögonen öppna och vara uppmärksamma om folk beter sig konstigt i känsliga häckningsområden, säger Daniel Bengtsson.

Åtal väntas nu mot två män som är misstänkta för grovt jaktbrott efter att i mer än tio års tid ha plundrat fågelbon.

– Vi hoppas att det här är ett intresse som är på väg att försvinna, men det finns uppenbarligen också många yngre som fastnar i det här missriktade naturintresset, säger Daniel Bengtsson.
