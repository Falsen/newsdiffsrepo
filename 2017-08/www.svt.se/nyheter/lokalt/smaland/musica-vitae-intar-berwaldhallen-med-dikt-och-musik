Stråkar blandas med elektroniska ljud och dikter
Peter Magnusson

– Med dikt så har man orden framför sig och kan med fantasin knyta ihop allt med musiken. Det är ett spännande sätt att jobba, säger Malin Broman som är konstnärlig ledare för Musica Vitae.

Östersjöfestivalen i Stockholm blandar klassisk musik med fokus på miljö och samhörighet mellan Östersjöländerna. På söndag intar Musica Vitae Berwaldhallen för att framföra Vivaldis De fyra årstiderna, men även ett specialbeställt stycke av den svenska kompositören Marie Samuelsson.

TV: Titta in på repetitionerna av Fem årstider

– Festivalen utgår från ett miljötänk och det har också kompositören gjort med hjälp av dikter som framförs ihop med musiken, berättar Malin Broman.

Stycket heter Fem årstider och är en kommentar till Vivaldis klassiker. Samuelsson har komponerat för en stråkorkester men har också lagt till en elektronisk ljudbild och dikter av Mimmi Palm markerar starten för varje ny årstid. På söndag i Berwaldhallen läses dikterna av skådespelaren Stina Ekblad.

Marie Samuelsson har lagt till en extra årstid. Vad händer i den?

– Det är den dramatiska hösten som kommer tillbaka. Det känns lite så i dessa tider att vi inte kan lita på vädret och inte riktigt vet var miljön är på väg. Det känns lite i magen när vi spelar den, säger Malin Broman.

Musica Vitae gör under fredagen även en konsert med Fem årstider på stadsbiblioteket för att öppna Raoul Wallenberg festivalen i Växjö.
