Lägenheter invaderade av spindlar
Peter Magnusson

På Facebook avråder hyresgästen Lola Gustavson spindelrädda personer att flytta in i hyreshuset i Växjö.

– De är ju för fan överallt, säger hon till P4 Kronoberg som besöker huset.

Hon visar upp sina vita lakan som är fyllda av svarta fläckar efter dödade spindlar. Huset byggdes 2015 och spindelinvasionen ska enligt flera hyresgäster vara värst på balkonger och uterum men också i allmänutrymmen som entréer och miljöstationer.

Nu vill Lola Gustavson att Växjöbostäder gör något åt situationen.

– Jag tycker de ska spola stuprören och lägga ut gift så att spindlarna inte vill vara här, säger hon.

Via mejl så säger Växjöbostäder till P4 Kronoberg att de har undersökt problemet tillsammans med Anticimex och kommit fram till att spindlarna inte är några skadedjur utan helt enkelt ett nyttodjur.

En sanering skulle också kunna riskera spridning av gifter i byggnaden. Istället kommer hyresbolaget satsa på att skicka ut information till hyresgästerna på hur de själva kan få ner antalet spindlar.
