”Borde vara gratis”: Kritik mot dyra mediciner mot löss
Niklas Sjögren

Huvudlöss berör och väcker åsikter. Det märks inte minst på SVT Nyheter Smålands Facebooksida.

Kostnaderna för att behandla en hel familj är en sak som upprör. Det finns olika preparat men en familjen på fyra personer, där två har långt hår, som väljer att behandla sig med schampo vid två tillfällen får räkna med en kostnad på över 700 kronor.

”Man borde kunna få behandling på recept gratis, till barn i alla fall”, lyder en kommentar.

Andra är dock inte inne på samma linje.

”Jättekonstigt att folk tycker att det ska vara gratis produkter till allting nuförtiden. Hur tror ni att äldre generationer klarade av saken?”

Någon skriver att huvudlöss beror på bristande hygien men det är helt fel. Huvudlöss har inget med god eller dålig hygien att göra, säger mikrobiolgen Johan Lindh, en av Sveriges främsta experter på löss, i en intervju med SVT Nyheter Småland.

”Det vore bättre om alla följde regler kring hygien. Nu när semesterfirarna kommer hem hänger lössen med. Då gäller det att vara på sin vakt”, lyder en kommentar.

”Varför ska flygresenärer alltid stå i blickpunkten när det gäller ohyra av alla de slag”, svarar en följare.

”Det var dagens värsta påhitt. För det första hänger inte löss med semesterfirare hem i större utsträckning än de redan finns här. För det andra trivs lössen till och med bättre i rent och välvårdat hår”, lyder ett annat svar.

Enligt Johan Lindh blandar många ofta ihop de olika arterna av löss, huvudlöss, klädlöss och flatlöss. Det kan vara en av orsakerna till den spridda, men felaktiga uppfattningen om att huvudlöss sprids på grund av bristande hygien.
