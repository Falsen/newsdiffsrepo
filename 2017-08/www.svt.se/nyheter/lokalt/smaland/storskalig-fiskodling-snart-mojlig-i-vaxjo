Storskalig odling av tropisk fisk snart möjlig i Växjö
Richard Söderberg

Med pengar från den statliga myndigheten Vinnova har nu en förstudie precis avslutats kring att möjliggöra en storskalig fiskodling i Växjö.

Tanken är att den ska ligga intill eller i nära anslutning till ett industriföretag. Anledningen är att spillvärmen från industrin ska värma upp vattnet i bassängerna.

LÄS MER: Större utmaning att odla gös eller abborre

– Vi ser en stor möjlighet att dra igång en storskalig fiskproduktion här i Växjö redan under nästa år. Det finns lokala intressenter av att köpa produkterna och det finns industrier som kan leverera spillvärme året om för att värma upp vattnet i bassängerna, säger Matilda Olstorpe som är docent i mikrobiologi vid Sveriges lantbruksuniversitet.

Världens hav lever under ständigt hot från att fiskas ut. Enligt Världsbanken behöver vattenbruket, alltså odling av fisk och skaldjur, öka med 133 procent fram till år 2050. I nuläget står hela Europa för 4,2 % av världsproduktionen av vattenbruk, vilket är för lite enligt flera globala aktörer.

– Vattenbruket har sedan 1974 hört till världens snabbaste växande livsmedelssektor. Det handlar om miljardtals kronor i omlopp och det skapas hundratusentals jobbtillfällen. Det som är lite pinsamt är att Sverige hör till ett av de länder i världen som är sämst på vattenbruk, säger Niklas Wennberg som är verksamhetsledare för Stadsjord.

Grundidén med fiskodlingen är miljövänligt tänk i alla led. Bland annat används vegetarisk föda till fiskarna istället för fiskmjöl som oftast leder till utfiskning av haven.

Tilapiafisken kommer att odlas i en metod som kallas bio-floc, i bassängerna tillsätts micro-organismer som rengör vattnet från fiskens restprodukter. En odlingsmetod som aldrig tidigare prövats i Sverige på Tilapiafisken.

– En odling av yngel till ätbar fisk beräknas ta ungefär nio månader, säger Matilda Olstorpe.

Bassängerna kommer att byggas av betong som blivit över från olika byggarbetsplatser runtom i landet.

– Vi har möjligheten att ta vara på spillet som blir över från en byggarbetsplats. Vi kan förbereda olika gjutformer som sedan fylls med betongen. Efter att den har stelnat kan den transporteras för leverans, säger Marcus Richardson som arbetar på c3c Engineering i Växjö.

Närmast väntar intensivt arbete med att hitta finansiärer samt entreprenörer till att möjliggöra bygget av en storskalig fiskproduktion i Växjö. Målet är att fisken ska säljas till butiker och restauranger i närområdet.

– Det finns många eldsjälar i Växjö samt i närområdena som vill satsa på en hållbar fiskproduktion. Just vattenbruk på land i kontrollerad miljö ligger helt klart i framkant när det gäller miljötänk, säger Maria Unell som är verksamhetsledare för Refarm 2030 i Växjö.

SE MER: Här kan du se hela tv-reportaget
