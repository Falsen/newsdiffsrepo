Södertäljeprofilens framgång: ”Jag ser bara möjligheter”
David Moro

I mindre än ett år har Özcan Melkemichel varit tränare för allsvenska Djurgården, och han trivs i sin nya klubb.

– Min tid här har varit bra. Det är en storklubb med fina ambitioner och jag är väldigt stolt över att få representera DIF. Sportsligt sätt så tycker jag även att vi gjort en bra säsong hittills, säger Melkemichel.

Du har även varit tränare för Syrianska och dåvarande AFC United. Har du känt någon skillnad att träna en större klubb som Djurgården?

– Största skillnaden är organisationen utanför plan. Det ställs större krav. Det är även ett större tryck från supportrar att lyckas. Men på fotbollsplan är det ändå samma jobb man gör. Man måste alltid prestera. Jag ser bara möjligheter med det, säger han.

Efter 20 spelade omgångar ligger Djurgården på en andra plats. Senast Djurgården låg så bra till i Allsvenskan var år 2005, då man vann serien.

– Vi hade innan säsongen en ambition att komma topp fem första året, men nu har det gått fortare än förväntat. Vi har hittat en jämnare form efter sommaruppehållet. En av orsakerna är att vi har hittat en hög lägstanivå i laget. Då kommer också vinsterna. Hamnar vi topp tre i år så är vi väldigt nöjda. Då får vi kvala till Europa-spel nästa säsong, säger Melkemichel.

Men är inte detta något som ändå förväntades från er sida när ni värvade stora profiler som Jonas Olsson, Andreas Isaksson och Kim Källström, att hamna i toppen?

– Självklart. När dessa spelare kommer in så ställs krav automatiskt, med all rätt. Vi har en fantastisk mix i laget med ungdom och erfarenhet. Samarbetet har funkat utmärkt, det är sådana grejer som gjort att vi är där vi är idag.

På söndag åker Djurgården till Solna för att möta AIK i ett hett Stockholmsderby. Djurgården har inte vunnit en derbymatch mot AIK eller Hammarby på sex år, och ordet ”derbyspöke” har blivit en norm för Djurgården.

Tror du på spöken, Özcan?

– Haha, definitivt inte. Jag kommer aldrig tro på spöken. I våra senaste derbyn har tillfälligheter avgjort matcherna.

Özcan fortsätter.

– Det är lite upp till oss nu hur vi tar oss an matchen på söndag. Det kommer vara det som avgör, mer än spöken, säger Melkemichel.

Men hur ska ni bryta förbannelsen?

– Enkelt, vinna! Nej men det gäller att vi har rätt inställning och hittar glädjen i en sådan match. Göra upp en matchplan som vanligt och göra mål samtidigt som vi inte släpper in mål, avslutar Melkemichel.
