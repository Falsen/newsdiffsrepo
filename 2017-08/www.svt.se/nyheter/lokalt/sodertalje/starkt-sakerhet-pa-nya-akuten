Stärkt säkerhet på nya akuten
Karin Fallenius

Södertälje sjukhus har länge haft rutiner för att säkerheten på akutmottagningen ska vara hög. Men när den nya akutmottagningen slår upp dörrarna idag stärks arbetet ytterligare.

– Hot mot vårdpersonal är en del av vardagen, de som sitter i kassan och även kvinnor i vården är mer utsatta, säger Hillevi Nilsson, specialistläkare och fackligt ombud på akutmottagningen.

LÄS MER: Han möter de skottskadade männen

Hur kan hoten se ut?

– Det kan vara anhöriga som kräver att vården ska gå fortare. Det har hänt att folk kommer upp nära personalen och säger att de vet vad man heter och var man bor, säger hon.

Hillevi Nilsson menar att situationen på mindre sjukhus utanför Stockholm ser annorlunda ut jämfört med storstadssjukhusen. På ett sjukhus som Södertälje sjukhus skickas alla patienter till samma ställe istället för att spridas på olika sjukhus.

– Om det är två gäng som har en konflikt blir det naturligt att de ändå måste träffas. Det blir en viss argumentation, och vi har haft andra exempel där det blivit ganska högljutt.

LÄS MER: Verbala hot – vardag på akuten

Hon tycker att det finns en förväntan bland människor om att akutpersonal ska tåla hot.

– Vi får höra att man ska kunna ta ett och annat, men vi har faktiskt en nolltolerans mot alla typer av hot här, säger hon.

Sjukhuset har flera väktare som kan kallas in om situationer blir hotfulla. Sedan den 1 januari har sjukhuset också en policy som säger att varje patient endast får ha en anhörig med sig på akuten.

– Vi införde det för att skapa arbetsro, och också ro för patienterna, säger Melina Mellin, säkerhetschef.

LÄS MER: Så ser nya akuten och förlossningen ut
