Med terrängrullstolen kan han sköta gården
Klara Klintbo Skilje

De torra grenarna på marken knakar när Per Eliasson kommer körandes genom skogen. Han gör sin vanliga kontrollrunda runt gården. Det är 140 hektar åker- och skogsmark som ska tas om hand.

– Att ta hand om skogen är den del av gårdslivet som passar mig bäst, säger han. Jag håller koll på vindfällor och ser efter om det behöver gallras.

Men så har det inte alltid sett ut. År 2005 tog Per Eliasson över gården som hans far ärvt efter farfar. När han tre år senare fick diagnosen IBM, en obotlig sjukdom som får musklerna att långsamt förtvina, trodde han inte att han skulle kunna sköta sitt arv.

Men så såg han en artikel om en terränggående rullstol med larvfötter, tillverkad i USA. Nu är han först i Sverige med att ha en sådan.

– Det är ganska fantastiskt, en revolution för mig, säger han. Det är skillnad som mellan natt och dag.

Förutom att Per Eliasson nu kan behålla huvudansvaret för gården är rullstolen en tillgång socialt.

– Jag kan umgås med grannar och släktingar och i våras kunde jag åka över åkrarna till valborgsmässoelden nere vid sjön.

Per Eliasson som har återfått en stor del av sin frihet vill gärna se att andra får samma möjlighet.

– Men det är många som inte känner till att sådana här rullstolar finns, säger han. Och så kostar de en slant.

Den variant av terränggående rullstol som Per Eliasson har kostar över 130.000 kronor och det går inte att få den genom landstingens hjälpmedelscentraler. Han kunde inte heller få något bidrag till bandstolen.

Men det hoppas han att det ska bli ändring på.

– Förhoppningsvis ska man kunna få den genom hjälpmedelscentralen i framtiden. Alla människor med rörelsehinder bor inte i stan, utan många bor på landet, säger Per Eliasson.
