Centrumledare slutar – efter bara ett halvår
Karin Fallenius

Endast ett par dagar efter att årets Södertäljefestival har avslutats går centrumledaren Nina Dahlström ut med att hon slutar på sin post.

– Jag såg jättemycket fram emot uppdraget, och jag hade planer på att flytta till Södertälje. Jag hade stora ambitioner. Men ibland händer det saker plötsligt, det här är jättetråkigt, säger hon.

– Det är naturligtvis jättetråkigt, säger Tomas Björck, styrelseordförande för Centrumföreningen.

Nu kliver istället Aljosa Lagumdzija, nuvarande chef för Södertäljebyrån, in som tillförordnad centrumchef. Han har arbetat nära centrumföreningen under en längre tid.

Hur länge kommer det dröja innan en ordinarie centrumledare är på plats?

– Vi börjar såhär, i nuläget finns ingen tidsbegränsning. Får se från båda håll hur vi tycker att det fungerar, säger Tomas Björck.

Nina Dahlström kommer att gå tillbaka till sitt gamla arbete i Örebro.
