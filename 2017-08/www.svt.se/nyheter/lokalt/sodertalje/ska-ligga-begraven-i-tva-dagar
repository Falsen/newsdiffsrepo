Han ska begravas levande – i två dygn
Martin  Åkerblom

Moshe Kucukkaya har blivit något av en profil i Södertälje, bland annat efter att ha levt som hemlös i en månad som ett tidigare välgörenhetsprojekt.

Nu har han ett nytt projekt på gång, där han ska bli begravd under 2,5 ton jord – och ligga där i två dagar.

– Projektet går ut på att jag ska övervinna klaustrofobin som jag lider av. Så det är tanken att det ska vara läskigt, säger Moshe Kucukkaya.

Planen är att han ska sänkas ner under jorden på lördag.

Moshe har gjort flera säkerhetsåtgärder inför lördagen. Kistan är testad att klara vikten av jorden, ventilationen ska fungera och om det skulle uppstå ett nödfall har han en klocka att plinga i för att kalla på vakterna som han har på plats.

Dessutom kommer han att livesända hela vistelsen i kistan på nätet, vilket han också ser som en säkerhetsåtgärd.

Moshe kommer att ha vatten med sig – men inte mat, eftersom han vill slippa behöva göra sig av med den.

Men det största problemet tycker han är att han kommer vara utan klocka.

– Det kommer vara väldigt jobbigt att inte veta hur lång tid som har gått, säger Moshe Kucukkaya.

Projektet är ett sätt att samla in pengar till en stor fest som han vill ordna för alla ensamma äldre i Södertälje.

Du samlar in pengar till de äldre, och använder dig av kista? Finns det en koppling där?

– Nej det är ingen symbolik på det sättet. Men om man ska göra någon symbolik så är det att man inte ska sluta leva, säger Moshe Kucukkaya.

Pensionären Ulla Vågestam i Södertälje uppskattar initiativet.

– Det är väldigt strongt gjort av honom måste jag säga. Man önskar att det fanns fler som uppmärksammade oss gamla, säger hon.
