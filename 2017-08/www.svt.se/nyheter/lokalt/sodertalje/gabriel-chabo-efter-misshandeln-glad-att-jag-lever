Gabriel Chabo efter misshandeln: ”Glad att jag lever”
Maria Makar

Fredagen den 14 juli hamnade Gabriel Chabo på sjukhus efter att flera män slagit hans huvud mot en bildörr. Polisen har fortfarande inga spår efter gärningsmännen och utredningen kan därför komma att läggas ner.

Gabriel Chabo säger att han under en längre tid har fått ta emot hot på sociala medier, som är kopplade till att han är aktiv inom hbtq-rörelsen.

– Homosexuella är mina bästa vänner och min familj. Men finns människor som inte kan acceptera det. Men jag kommer att fortsätta min kamp trots det som har hänt.

Gabriel Chabo, som bor och driver en skönhetssalong i Södertälje, har fått ändra sitt levnadsmönster efter misshandeln. Han bor inte längre hemma och han tänker sig alltid för när han vistas utomhus.

– Jag funderar på att flytta från Södertälje, men det ska jag inte behöva göra. De som borde flytta är de som inte förstår att vi bor i ett fritt land 2017.
