Ekoodlare får ekobyggnad
Omar Daham

Den senaste månaden har en grupp utländska arkitekter blandat lera, halm och sand. Man har klyvt trä och i stort sett bara använt sig av material från trakten kring ekoodlingen.

Man har använt händerna och fått saker gjorda på det gamla sättet.

– I och med att det är handgjort tar det sin lilla tid att bygga, men resultatet man får är fantastiskt för huset har en personlighet, säger Anna Alonso.

Hon är mexikanska men bosatt i Barcelona, och en av flera arkitekter som i en del av ett EU-projekt har sett till att få färdigt ett så kallat kubbhus. Sättet att bygga har åtminstone ett par hundra år på nacken.

– Det är en väldigt gammal skandinavisk teknik. Och jag är här för att lära mig.

Anna Sundman representerar AES, en samhällsplanerande organisation som är initiativtagare till projektet.

– Den här byggnaden går hand i hand med ekoodlarnas verksamhet. En slags ekobyggnad bland ekoodlingen.

Kubbhuset ska användas som en butik och lager för ekoodlarna. Flera olika sorters grönsaker och även honung tänker man sälja. Och det finns ytterligare planer.

– Förutom butiken hoppas vi på parkeringsplatser och ett kafé nästa år. Jag är jätteglad att småbutiken byggs, säger Jamil Gorgis, en av Ekoodlarnas grundare.
