Tre bilbränder inom nitton minuter
Omar Daham

Inom loppet av nitton minuter brann tre bilar på olika platser i stan. Första larmet kom in klockan 22.40 från Svalängsvägen utanför gymmet Friskis och svettis.

Andra larmet kom 22.56 och då brann det på Skiftesvägen.

– Initialt var det en stor spridningsrisk i området. Men det slutade med att bilen som antändes var utbränd och bara mindre skador på en bil som stod parkerad bredvid, säger Anna Westberg på polisens regionledningscentral.

22.59 var det dags igen. Den gången på Klockarvägen i Geneta. SVT:s reporter David Moro befann sig på parkeringen när en personbil brann upp.

– Det brann ordentligt, och bilen var helt förstörd efteråt. Men elden spred sig i alla fall inte, tre brandbilar var där och släckte ganska snabbt, säger han.

Det finns även andra vittnen till branden i Geneta.

– Ja, inringare ska ha sett en eller två personer som lade något vid bilen och som sedan sprang därifrån, säger Anna Westberg.
