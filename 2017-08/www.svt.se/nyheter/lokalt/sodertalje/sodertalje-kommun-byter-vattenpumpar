Södertälje kommun byter vattenpumpar
Julia Peric

– Vattnet har varit på så låga nivåer som vi aldrig tidigare varit med om i östra Sverige, säger Telge Näts vd Håkan Karlsson.

Södertälje och Nykvarn är de kommuner i länet som varit tvungna att införa bevattningsförbud på grund av sommarens vattenbrist. Bristen beror för lite nederbörd den gångna vintern och fram till och med sommaren.

Men vattenbristen kan också bero på att kapaciteten i kommunens vattenpumpar inte varit tillräckligt bra. För att öka kapaciteten pågår just nu ett arbete med att byta ut kommunens alla vattenpumpar.

– Vi har ett system där vi pumpar upp ytvatten från Mälaren till Malmsjöåsen. Väl där rinner vattnet igenom åsen så att det renas och filtreras på naturlig väg och blir till grundvatten. Sedan pumpar vi upp grundvattnet till vattenverket i Djupdal. Därifrån skickas det sedan ut till alla kunder i Södertälje, säger Håkan Karlsson.

Arbetet beräknas vara färdigt 2018.

– Projektet har precis dragit igång, lite längre fram vet vi mer specifikt när på året det ska vara klart, säger Håkan Karlsson.

Telge Nät äger två pumpar och är huvudansvariga för vatten och avlopp i Södertälje kommun. Pumputbytet kommer att kosta närmare 20 miljoner kronor.

– Det är vi, Telge nät AB, som äger anläggningen så det är Telge Nät som betalar projektet. Men, i slutändan är det ändå kunderna som betalar genom VA-taxan.
