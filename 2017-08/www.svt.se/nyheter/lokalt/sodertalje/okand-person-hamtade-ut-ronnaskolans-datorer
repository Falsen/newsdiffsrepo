Publicerad:21 augusti 2017 20.36Uppdaterad:22 augusti 2017 08.56
Okänd person hämtade ut skolans 200 datorer
Klara Klintbo Skilje

Det var när skolpersonalen kom tillbaka till skolan efter sommaren som det uppdagades att något gått snett med leveransen av datorer. Det visade sig att de närmare 200 datorerna aldrig kommit till skolan utan hämtats ut av en för skolan okänd person.

– Det var ingen som kände igen namnet på den som skrivit under att den hämtat ut datorerna, säger Ronnaskolans rektor Henrik Ljungqvist.

Datorerna var till eleverna i årskurs 6-8 som nu alltså står utan vid terminsstarten.

– Det är helt otroligt, säger Henrik Ljungkvist. När jag ska hämta ut ett brev så är de stenhårda med legitimation. Det här är något i hästväg att man lämnar ut datorer för flera hundra tusen.

Nu pågår en internutredning hos det inblandade transportföretaget, enligt rektorn.

– Först när den är klar kan vi polisanmäla det här, säger han.

SVT har talat med transportföretagets presskontakt som inte kunde bekräfta det inträffade. Men företaget återkommer i frågan inom kort.
