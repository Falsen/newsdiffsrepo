Bok om Södertäljenätverket drogs tillbaka
Klara Klintbo Skilje

Boken om Södertäljenätverket med titeln ”Följ fucking order” skulle ha givits ut i mars i år. Förlaget Brombergs hade redan börjat arbeta med försäljningen av boken när läget förändrades och boken drogs tillbaka.

– Skandalöst, säger författaren till boken Ann Törnkvist till programmet Medierna i P1.

Bakgrunden var att Ann Törnkvist fått uppgifter om att nätverkets ledare misstyckte till bokpubliceringen och i sin tur meddelat det till förlaget.

– Vi avstod från utgivning på grund av säkerhetsfrågan, säger förlagschefen Dorotea Bromberg i radioprogrammet.

Men Ann Törnkvist tycker det är en viktig princip att inte vika sig för påtryckningar från kriminella.

– Är det så i dagens Sverige att maffian bestämmer vad som publiceras i Sverige?, säger hon.

Medierna har också pratat med Elisabeth Åsbrink, ordförande för Svenska PEN.

– Rent juridiskt har inte förlaget gjort något fel, sägen hon. Men moraliskt när bokförlag låter bli att ge ut material för att man är rädd för att utsättas för konsekvenser – då är vi illa ute.
