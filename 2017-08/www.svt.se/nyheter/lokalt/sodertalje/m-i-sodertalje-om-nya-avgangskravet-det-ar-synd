M i Södertälje: Anna Kinberg Batra är också en människa
Maria Makar

Kravet för ett nytt partiledarval är uppfyllt, eftersom fler än åtta förbund nu kräver partiledarens avgång. Men Marita Lärnestad (M), gruppledare för Moderaterna i Södertälje, menar att partikamraterna hade kunnat agera på ett annat sätt.

– Anna Kinberg Batra är inte bara partiledare, utan också människa och förälder. Det måste kännas jättetungt. Jag hade gärna sett att det här skötts annorlunda och att man diskuterat det här i lugn och ro och gått via valberedningen.

Vad tycker du om din partiledare?

– Jag tycker Anna Kinberg Batra är en duktig person, men det är klart att det är tufft att ta över efter Fredrik Reinfeldt.

Vem vill du se som ny partiledare?

– Jag har ingen kandidat som jag kan se träda in efter Anna Kinberg Batra. Jag kan inte känna ”här har vi en kronprins eller kronprinsessa”.

Vad säger du om dina partikamraters agerande?

– Majoriteten bestämmer, men att vi inte lyckats nå ut med vår politik har vi alla ett gemensamt ansvar för.
