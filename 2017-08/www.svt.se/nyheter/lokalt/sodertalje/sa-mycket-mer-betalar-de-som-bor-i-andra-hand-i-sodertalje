Så mycket mer betalar de som bor i andra hand i Södertälje
Pia Heick

Den som har ett förstahandskontrakt i Södertälje betalar i snitt 89 kronor per kvadratmeter för sitt boende.

Men den som hyr i andra hand via Blocket betalar i snitt 158 kronor per kvadratmeter – ett hyrespåslag på 78 procent. Det visar en granskning som P4 Stockholm har gjort, med hjälp av annonser på Blocket.

– Det är problematiskt och drabbar många svaga på bostadsmarknaden, som utnyttjas systematiskt, säger Juan Copovi Mena, vd på Telge bostäder.

Han berättar att andrahandshyresgäster kan få betala 5.000 kronor för en sovplats och att det ibland kläms in tio till tolv personer i en lägenhet som är anpassad för två.

– Då kan man förstå vilka pengar det är i det här och varför brottslingar ger sig in i det, säger Juan Copovi Mena.

I Botkyrka är hyrespåslaget ännu högre. Där måste den som bor i andra hand i snitt betala 137 procent mer än den som bor i förstahand.

– Jag har hört att man kan hyra sängplats i skift. När vi misstänker andrahandsuthyrning tar vi tag i det direkt, säger Juan Copovi Mena.
