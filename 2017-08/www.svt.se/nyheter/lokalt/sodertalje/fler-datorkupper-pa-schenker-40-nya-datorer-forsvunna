Fler datorkupper på Schenker – 40 nya datorer försvunna
Maria Makar

När eleverna kom tillbaka efter sommarlovet fanns inte de datorer som de blivit lovade. En bedragare hade hämtade ut dem på DB Schenker i Spånga. Personen som hämtade ut de 250 datorerna använde en falskskyltad mindre lastbil och kan ha använt falsk identitet.

Händelsen utreds som grovt bedrägeri, men inom loppet av en dryg vecka skedde det ytterligare två misstänkta bedrägerier på DB Schenker. Även då försvann datorer, ungefär 40 stycken.

– Tillvägagångssättet är detsamma, de har haft uppgifter som de inte borde ha haft. De har sedan hämtat leveranserna själva. De riktiga mottagarna har inte förstått att leveranserna har kommit, säger Pierre Olsson, pressansvarig på DB Schenker.

Det låter som om någon haft tillgång till ert system?

– Någon har skaffat sig uppgifter som man inte ska kunna komma över. Sedan vet inte jag exakt hur det har gått till.

Just nu pågår polisutredningar och man undersöker om det finns ett samband mellan händelserna. Dessutom har transportföretaget startat en internutredning.

– Det här är allvarligt och ett rejält bedrägeri. Det drabbar ju särskilt eleverna på skolan, säger Pierre Olsson.
