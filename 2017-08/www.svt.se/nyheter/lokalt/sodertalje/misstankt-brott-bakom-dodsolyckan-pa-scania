Misstänkt brott bakom dödsolyckan på Scania
Maria Makar

Det var på lördagskvällen som mannen fastnade och skadades i en maskin i en av Scanias verkstäder. Hans arbetskamrater försökte återuppliva honom, men han dog senare på sjukhus.

Åklagaren Gunnar Jonasson som leder utredningen rubricerar händelsen som arbetsmiljöbrott genom vållande till annans död.

– När en sådan här händelse inträffar uppkommer frågan om det är en olyckan eller om det är oaktsamhet bakom. I normalfallet ska ingen skadas eller råka ut för en olycka på sin arbetsplats, men i det här fallet finns det initialt anledning att anta att brott har förövats, säger han.

Varför misstänker man brott?

– Det vill jag inte kommentera, utan vi utreder ju nu saken. Vi jobbar med förhör och tittar på materialet. Vi har ingen misstänkt och senare i veckan får vi göra en mer samlad bedömning och se om vi ska gå vidare eller om ärendet ska avföras som en olycka.
