Stanley Cup-vinnaren visade upp pokalen mitt i Nykvarn
Emma Hammarfeldt

Idag ringlade sig kön lång i Nykvarns centrum när Carl Hagelin kom på besök. Det var tio år sedan Carl Hagelin lämnade sin födelseort Nykvarn för USA. Idag återvände han till Nykvarn för att fira sitt lag Pittsburgh Penguins Stanley Cup-vinst för andra året i rad.

– Nu ska jag köra fys här på sommaren och börja träna på is om någon vecka, säger Carl Hagelin.

Mitt på parkeringen i Nykvarns centrum hade kommunen ställt upp en scen. Där togs Carl Hagelin emot av publikens jubel. Han intervjuades på scenen och sedan kunde fansen köa för att få träffa Stanley Cup-vinnaren.

– Man är väldigt lyckligt lottad som får göra det man älskar att göra och att få spela hockey som sitt jobb. Därför är det kul att visa alla barnen här att det finns en möjlighet att komma långt i livet, säger Carl Hagelin.

Det var två svenska spelare i Pittsburgh Penguins som stod för målen i den avgörande matchen. När det var 14 sekunder kvar till slutsignal satte Carl Hagelin 2-0 målet. Dessförinnan hade en annan svensk spelare i Pittsburgh Penguins, Patric Hörnqvist, skjutit 1-0.

Carl Hagelin hade även med sig den 15 kilo tunga pokalen som han och laget vunnit. Han får ha kvar pokalen till midnatt och efter det ska den vidare till Schweiz. Pokalen skickas runt mellan de i laget.

– Vakterna är med pokalen hela tiden, säger Carl Hagelin.
