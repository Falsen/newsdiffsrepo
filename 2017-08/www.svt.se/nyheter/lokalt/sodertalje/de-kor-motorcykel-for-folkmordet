De kör motorcykel för folkmordet
Karin Fallenius

Det är nu 102 år sedan som folkmordet 1915, eller ”seyfo” som det också kallas, inträffade. Hundratusentals människor från kristna minoriteter som assyrier/syrianer, armenier, kaldéer och pontiska greker mördades i det som idag är Turkiet.

För tredje året i rad ska mc-klubben Assyrian Riders uppmärksamma händelserna genom en kortege som går mellan kaknästornet i Stockholm och Södertälje, söndagen den 27 augusti.

– Vi har bestämt oss för att göra det som en årlig manifestation det är viktigt eftersom det aldrig blir något erkännande av folkmordet, varken från Turkiet eller den svenska regeringen. Samtidigt verkar läget i Turkiet bara bli bara värre för kristna minoriteter, säger arrangören Tomas Rhawi.

Tomas Rhawis morfar var en av de som överlevde, men han såg hela sin familj mördas när han var sju år gammal. Han brukade berätta, för det mesta ganska lågmält om sina upplevelser när seyfo kom på tal.

– Det märktes att det var traumatiskt för honom. Jag kommer att tänka på honom och alla de andra drabbade familjerna, och även på de som drabbas idag, säger han.

Förra året deltog sjuttio mc-förare i kortegen, men i år kommer även en del bilar att åka med. Sällskapet kommer att avsluta kortegen i Södertälje där de kommer att hålla en gudstjänst.
