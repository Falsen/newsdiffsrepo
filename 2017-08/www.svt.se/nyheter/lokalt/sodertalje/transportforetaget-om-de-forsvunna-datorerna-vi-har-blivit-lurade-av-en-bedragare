Publicerad:22 augusti 2017 11.45Uppdaterad:22 augusti 2017 11.51
Transportföretaget om elevernas försvunna datorer: ”Vi har blivit lurade av en bedragare”
Klara Klintbo Skilje

Som SVT Nyheter Södertälje rapporterade igår har 200 datorer som Ronnaskolan hade beställt hamnat i orätta händer.

– Vi har blivit lurade av en bedragare som har haft tillgång till uppgifter som ingen utomstående borde ha, säger Pierre Olsson som är pressansvarig på DB Schenker.

Skolan beskriver det som att en främmande person har hämtat ut 200 datorer – hur kan det gå till på det sättet?

– Det kan det ju naturligtvis inte. Det är en människa som har legitimerat sig och haft tillgång till sådana uppgifter att vi trodde att det var en rättmätig mottagare. Jag tror det var en falsk legitimation som användes, säger Pierre Olsson.

Exakt hur gick det till?

– Jag vill inte säga exakt hur det har gått till eftersom det är en polisutredning som pågår.

I vanliga fall ska den här typen av leverans komma direkt till skolan, var det ingen som reagerade på att en person kom och hämtade ut godset den här gången?

– De hade tillgång till sådana fraktuppgifter... allting de visade upp stämde ju.

Har ni brustit i hanteringen av den här leveransen?

– Det får polisutredningen utvisa. Men vi har ändrat våra rutiner så att det här inte kan hända igen. Jag vill inte gå in på detaljer, men vi har gjort det omöjligt att det här kan ske igen.

Har något liknande aldrig hänt förut?

–  Att det försvinner någon enstaka dator har hänt någon gång, men såhär många? Nej.

Pierre Olsson kan inte svara på när internutredningen kommer att vara klar.

Händelsen är sedan en vecka polisanmäld av DB Schenker.
