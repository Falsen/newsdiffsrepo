Kommunen drog ner på internet – försörjningsstöd drabbades
Karin Fallenius

Enheten för försörjningsstöd på Södertälje kommun var utan internet i tre dagar vilket innebar att handläggarna inte kunde komma åt viktig information. Handläggningen av försörjningsstöden, det som förut kallades socialbidrag, blev försenad.

Nu står det klart att kommunen hade dragit ner på enhetens internethastighet efter en översyn av kommunens internetanvändning.

– Vi har haft en översyn av samtliga våra tvåhundra internetuppkopplingar, och vi upptäckte att vi hade överkapacitet, det vill säga att vi betalade för mer än vad vi använder och det vill vi inte göra med skattepengar, säger kommunens IT-chef Jonas Knutsson.

Internetanslutningen som hör till enheten för försörjningsstöd är en av de berörda anslutningarna.

– Vi har tolkat graferna fel när vi kollat hur mycket trafik som strömmat på den arbetsplatsen. Just i det här fallet har vi alltså tolkat det fel, säger Jonas Knutsson.

Vad tänker du om konsekvenserna för de som får socialbidrag?

– Det är både allvarligt och olyckligt, hela den kommunala verksamheten är samhällsbärande, och i det här fallet var det kanske de som behöver extra stöd som drabbades.

Hur ska ni se till att det inte händer igen?

– Vi får sätta oss med våra internetleverantörer. Vi måste få till någon form av larm som larmar när det börjar bli trångt på en internetförbindelse.
