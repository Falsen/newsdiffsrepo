Nattpersonal slog man på äldreboende
Maria Makar

När morgonpersonalen kom till sitt jobb den 22 juli upptäckte de att en brukare hade blåmärken på sin vänstra kind och på handleden, som också var svullen.

Personalen märkte att han inte mådde bra och var rädd. Genom sin mimik och sitt kroppsspråk kunde han visa att han blivit slagen i ansiktet med knytnävsslag.

Den man i nattpersonalen som misstänks ha slagit brukaren får inte längre jobba kvar.

– Det som har hänt är jättetråkigt, mannen var anställd som timvikarie, men vi har inte förlängt med honom, säger Christina Häckner, socialchef i Salems kommun.

Händelsen har polisanmälts och socialnämndens utskott har beslutat att skicka vidare anmälan till Inspektionen för vård och omsorg.
