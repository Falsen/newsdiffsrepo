Deras app ska spara resurser
Klara Klintbo Skilje

Under de senaste åren har otaliga nya grupper som bygger på lokal samverkan ploppat upp i sociala medier.

En utveckling som inte undgått tre barndomsvänner från Järna.

– Det engagemang som vi sett i närområdet när vi var barn har vi sett ta fart igen, säger Johan E. Jensen.

Nu tar han tillsammans med Johan Kuhn och Olav Törnblom fram en ny mobilapplikation. Den ska innehålla funktioner som köp och sälj, samåkning, grannsamverkan och en lokal agenda.

Trion beskriver att de genom uppväxten i Järna har fått ett stort engagemang för miljö och hållbarhet. Så en övergripande tanke är att appen ska spara resurser.

– Överallt omkring oss ser vi en massa resursspill; matvaror som slängs, bilar som åker i princip tomma till exempel. Vi vill åstadkomma en möjlighet för oss i närområdet att använda våra resurser på ett bättre sätt. Som när bagaren har bakat tio bröd för mycket  – då behöver de kunna nå ut, säger Johan E. Jensen.

Enligt upphovsmännen blir den här lokala appen unik i Sverige. Men många app-utvecklare har varit skeptiska till idén. De tror på appar med fokus på en funktion.

– Generellt i app-branschen så heter det att man har en app och specialiserar sig på ett område och där har vi mött ett motstånd, säger Johan E. Jensen. Men det är just det som kommer göra att det här blir den bästa appen – att vi samlar allting.

Appen ska lanseras i slutet av augusti och förhoppningen är att den även ska kunna exporteras till lokala samhällen utanför Järna.

Men med tanke på hur många Facebook-grupper som finns för olika ändamål – är det inte risk att den här appen blir överflödig?

– På Facebook där har du hela det globala, och jag tror att ungefär 70 procent är innehållet är slask i form av middagsbilder, löprundor, söta katter och så vidare. Vi fokuserar istället på effektivitet och samverkan i närområdet, säger Johan E. Jensen.
