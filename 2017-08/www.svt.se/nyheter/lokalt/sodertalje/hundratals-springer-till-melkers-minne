Hundratals unga sprang till skogs
Omar Daham

Elitorienteraren och Södertäljebon Melker Karlsson gick bort 1992. Sedan dess har barn och unga sprungit orienteringsstafett i skogarna omkring Södertälje.

Melkers minne, en tävling upprättad efter orienterarens bortgång, lockar varje år flera hundra orienterare i åldrarna sju till tjugo från hela Sörmland och Stockholmsområdet.

Solen syntes knapp till under tävlingsdagen. Men det är inget som styr orienteringslöpare.

– Vi är slittåliga. Och dessutom är det mest vuxna som klagar på vädret, barn tänker inte på regn, säger Kristina Johander, ordförande i Södertälje-Nykvarn Orientering, och tävlingsledare.

Ett blött underlag är heller inget som ökar risken för halka nämnvärt.

– Man har orienteringsskor med dubbar på, det är som en blandning mellan löpskor och fotbollsskor.

88 lag och uppåt 300 deltagare var på plats. Enligt Kristina Johander ser man ett ökat intresse för idrotten numera.

– Vi hade en nedgång där ett tag, men de senaste två åren har det varit ett uppsving.

En del i förklaringen till det är de senaste årens trend med att springa vanliga lopp i naturen. Lopp som är nära besläktade med orientering.

– Tough Viking, Tjurruset och allt vad det heter. Det ska vara tufft och man ska bli skitig.
