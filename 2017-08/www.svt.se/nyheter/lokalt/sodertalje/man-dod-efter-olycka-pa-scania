Man död efter olycka på Scania
Maria Makar

Mannen tillverkade komponenter för växellådor och olyckan var framme vid 19-tiden i går kväll. Han fastnade i en maskin och avled senare på sjukhus.

– Jag kan inte säga hur olyckan exakt har gått till. Hela företaget är i chock och vår krisledning har tagit vid, säger Scanias presschef Hans-Åke Danielsson.

Produktionen på verkstaden står nu still och de som blev vittne till händelsen erbjuds krisstöd. Polisen har inlett en förundersökning om arbetsmiljöbrott.

– Eftersom den pågår vill jag inte lämna några detaljer och en åklagare får berätta om varför det utreds som arbetsmiljöbrott, säger polisens stationsbefäl Roger Björkmyr.

– Det är bra att det här utreds och vi kommer också att utreda händelsen, säger Hans-Åke Danielsson.

Hade olyckan kunnat undvikas?

– Det vill jag inte spekulera om.

Polisen genomför nu en teknisk undersökning på Scania och i morgon kommer Arbetsmiljöverket dit. Ett kondoleansrum har upprättats och senare i veckan kommer en tyst minut hållas.

2010 klämdes en man till döds i en skylift på Scania. Företaget dömdes då att betala två miljoner kronor till anhöriga.
