Explosion i radhus i Salem
Margareta Benson

En del av en fasad på ett kedjehus sprängdes bort när något exploderade i Salem söder om Stockholm natten till torsdag strax före klockan två. Polisen larmades om händelsen av flera privatpersoner som hade ringt in.

– Jag vaknade av en väldigt kraftig smäll. När vi sprang ut såg vi rök och att något hade sprängts. Det pratades först om att det kunde vara en gasolycka, men sedan kom kvinnan som bor i huset ut och sa att det inte finns nån gas, berättar grannen Irija Gårdman.

Hon berättar för SVT:s reporter att polisen sa till alla grannar att gå in och stänga dörrar och fönster.

Hur mår du nu?

– Jag känner mig lite uppjagad. Det är ett fruktansvärt sätt att vakna på. En smäll och en massa poliser och blåljus utanför dörren, säger Irija Gårdman.

Vid 04-tiden på morgonen hade man ännu inte kunnat fastställa vad det är som har hänt.

– Det enda vi kan konstatera är att delar av en fasad är borta och att det är ett hål i väggen, säger Ulf Sjöholm operativ chef på Räddningstjänst Södertörn.

Kvinnan som bor i huset var hemma när explosionen inträffade och hon ska vara mycket chockad men klarat sig från fysiska skador.

Polisens kriminaltekniker har arbetat vid huset under natten för att försöka fastställa orsaken till explosionen. Händelsen rubriceras som allmänfarlig ödeläggelse.

Tidigt på torsdagsmorgonen började polisen ta bort avspärrningarna och under dagen ska dörrknackning och förhör med eventuella vittnen genomföras.
