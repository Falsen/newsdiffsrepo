Rekordmånga reser med Hogwartsexpressen från Uppsala
Johanna Johansson

Tågresan sker med Lennakatten och anordnas av Harry Potter-fanklubben Uppsala Slug Club, vars namn är en referens till den speciella klubb som professor Slughorn samlar sina favoritelever i, i Harry Potter-böckerna. Sedan starten 2013 har intresset ökat enormt.

– Det har blivit större med åren. Förra året hade vi 6.000 som var intresserade av eventet på Facebook, i år var det 12.000. Det är nästan lite overkligt, vi hade aldrig väntat oss det. Trots att det var tio år sedan den sista boken kom upp fortsätter Harry Potter att växa som fandom, säger Amanda Leek, ordförande i Uppsala Slug Club.

Vad tror du det beror på?

– Jag tror att det är lätt att sätta sig in böckerna, de fångar läsaren på en gång. De har bra lärdomar och det finns mycket att hämta från böckerna och filmerna.

Det stora intresset har också märkts på biljettförsäljningen. Lennakattens hemsida kraschade vid biljettsläppet och den första av två avgångar blev överbokad.

– Vi har löst det genom att vissa har bytt till en senare avgång, klockan 15, säger Amanda Leek.

Ombord på tåget kommer de totalt 1.500 resenärerna att få möta olika Harry Potter-karaktärer och dessutom kunna köpa speciellt ”magiskt” godis.

När Hogwartsexpressen kommer fram till Marielund, eller Hogsmeade som det bytt namn till för dagen, blir det bland annat tipspromenad, marknad och markbunden quidditch. Deltagarna kommer också kunna delta i olika lektioner.

– Jag kommer att spela professor Snape och ha en station där jag kommer hålla en trolldryckslektion. Jag gillar inte den karaktären men det kommer vara roligt att få vara riktigt otrevlig som Snape är. Förra året fick vi kommentarer om att han var för snäll, säger Amanda Leek.
