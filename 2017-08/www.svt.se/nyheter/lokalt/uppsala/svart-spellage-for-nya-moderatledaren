Statsvetaren: ”Nya partiledaren måste utstråla värme”
Astrid Iselidh

Anna Kinberg Batra avgår som partiledare för Moderaterna, det meddelade hon vid en presskonferens på fredagsmorgonen. Beslutet tog hon på torsdagskvällen efter att elva partidistrikt, däribland Uppsala län, sagt att de vill ha en ny person på posten.

– Jag tycker det är ett bra beslut och ser det som helt oundvikligt efter det som utspelade sig igår. Och det var bra att det kom snabbt så att man kan få slut på situationen, den här öppna striden inom partiet, säger Li Bennich-Björkman, statsvetare vid Uppsala universitet.

Var det här det enda alternativet för henne?

– Ja jag bedömer det så. Inga andra slutsatser kunde dras, det här beslutet är det som skadar det redan skadade partiet minst.

LÄS MER: Statsvetare: AKB fick städa upp efter festen

Med bara ett år kvar till nästa riksdagsval, hur påverkar det här partiet?

– Det är en mycket svår situation eftersom den nya partiledaren inte har tid att arbeta in sig utan måste bedriva valrörelse på en gång.

Har efterträdaren ens någon chans?

– Ja en chans har man alltid, inget är förutbestämt men själva spelläget är ju svårt.

När det gäller Anna Kinberg Batras efterträdare anser Li Bennich-Björkman att personen som tar över bör vara någon med erfarenhet inom partiet.

– Jag tror absolut att det måste vara någon beprövad, och min gissning är att det blir Elisabeth Svantesson. Det måste vara en person som kan utstråla värme och kan få människor att tro att man menar något med medmänsklighet och medkänsla, samtidigt som man driver sina konservativa frågor om lag och ordning.

Och just det här med värmen menar Li Bennich-Björkman att Anna Kinberg Batra saknade.

– Ja det var en av de mer centrala aspekterna av hennes problem. Hon kämpade vid sidan om en person som Annie Lööf, som förmådde att utstråla detta väldigt tydligt.

Är det partiledaren eller politiken som är Moderaternas problem?

– Partiledaren skapar ju politiken. Man säger att det är ett problem att Moderaterna är både liberala och konservativa men det har man varit ända sen 1960- och 1970-talet, det är inget nytt, utan partiledaren måste hantera den spänningen och Anna Kinberg Batra har inte haft den förmågan.
