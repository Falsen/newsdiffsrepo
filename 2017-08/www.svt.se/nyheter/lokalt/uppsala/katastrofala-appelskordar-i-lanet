Katastrofala äppelskördar i länet
Märta Gross Hulth

Tomt i äppelträden där hemma? Då är du inte ensam. Äppelskörden 2017 har inte mycket frukt att bjuda på.

– Den är nästan katastrofal i de flesta trädgårdar i Mellansverige. Det kommer att variera. Några får liten skörd och andra får ingen alls, menar Mattias Iwarsson som är pomolog.

Men att skörden är liten i år är inte alls konstigt, menar han.

– 2016 var ju rekordår. Vi har aldrig haft så mycket frukt. Väldigt många äppelsorter som aldrig ger frukt i vanliga fall gav frukt. Vi pomologer fick jättemånga roliga frågor.

Hur mycket frukt ett äppelträd får hänger på knoppbildningen året innan och den sker i juli.

– Om man har ett träd helt fullt med äpplen finns inte så mycket plats, konstaterar Mattias Iwarsson.

Han får medhåll av Jacob von Ehrenheim som är förvaltare på Grönsöö slott i Enköpings kommun.

– Hela Sverige badade i äpplen i fjol och då får man alltid en motreaktion året därpå, menar han.

Men på Grönsöö slott får man däremot en hyfsad skörd i år eftersom man har en annan cykel.

– Här var blomingen väldigt kort. I den ena trädgården har vi jättebra med äpplen, i den andra sådär. Hade det inte varit kallt i våras hade vi haft en kanonskörd, säger Jacob von Ehrenheim som är förvaltare på Grönsöö slott.

Ytterligare en bidragande orsak till årets dåliga skörd är en köldknäpp i maj.

– Vi hade en frostnatt nån gång i maj när en del äppelsorter blommade. Minus fyra eller minus fem är jättemycket, då dör blommorna, säger Mattias Iwarsson.

Eftersom det är några veckors spridning på blomningen har några sorter klarat sig bättre än andra.

– Transparante blanche har jättemycket frukt.

Det är dock ingen frukt som lämpar sig för kommersiell odling.

– Den blir ju brun bara man tittar på den, säger Jacob von Ehrenheim och skrattar.
