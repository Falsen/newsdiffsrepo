55-åring åtalas för sexköp av barn
Astrid Iselidh

Sexköpet ska ha ägt rum i maj förra året, och den åtalade mannen, som är i 55-årsåldern, ska då ha köpt en sexuell handling av en person under 18 år.

I november ska polisen dessutom ha hittat 64 barnpornografiska bilder i en dator i mannens bostad. Flertalet av bilderna ska enligt åtalet ha varit ”särskilt hänsynslöst och grovt övergreppsmaterial”.

I åtalet framgår det också att den åtalade ska ha haft kontakt med den målsägande på nätet, och att dessa kontakter ska styrka att 55-åringen varit medveten om att målsäganden var under 18 år.

LÄS MER: Nio män åtalas för sexköp

55-åringen åtalas på två punkter, för köp av sexuell handling av barn, och för barnpornografibrott. Åtalet är en del i en sexbrottshärva, där även tio andra män åtalats för sexköp. Nio av dem åtalades i juli, medan en tionde person åtalades i början av augusti.

– Vi gjorde en stor satsning mot män som köpte sex mot barn och det ledde till tillslag mot flera personer, säger åklagare Thomas Bälter Nordenman.

Flera av männen ska ha köpt sex vid flera tillfällen, och tre flickor ska ha utsatts för brotten. Enligt åklagaren är de åtalade från alla samhällsklasser.

– Det är vanliga familjefäder, ensamstående och med alla möjliga typer av jobb – och som köpt sex av barn, har åklagare Thomas Bälter Nordenman tidigare sagt till SVT Nyheter Uppsala.
