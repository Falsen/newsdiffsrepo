Döms för att ha stalkat kvinna
Lotta Sandhammar

Mannen, som är i 60-årsåldern och från Uppsala, har vid flera tillfällen skickat SMS med hotfull innebörd till kvinnan. Han ska även ha ringt kvinnan över 150 gånger och skurit sönder däcken på kvinnans dotters bil.

Själv har mannen hävdat att han kontaktat kvinnan eftersom hon varit skyldig honom pengar och att hans meddelanden bara varit tomma hot.

I somras eskalerade hoten mot kvinnan, då mannen bland annat ska ha skrivit i SMS: ”Ska fixa dig” och om han inte fick pengar av henne så skulle det ”hända grejer”.

Tingsrätten tycker att mannen gjort sig skyldig till ofredande, olaga hot och skadegörelse och att det rört sig om ett stort antal ofredanden.

Handlingarna har utgjort ett led i en upprepad kränkning och därför döms mannen för olaga förföljelse till skyddstillsyn. Han ska också genomgå en behandling för sina alkoholproblem och betala ett skadestånd till kvinnan på 12.000 kronor.
