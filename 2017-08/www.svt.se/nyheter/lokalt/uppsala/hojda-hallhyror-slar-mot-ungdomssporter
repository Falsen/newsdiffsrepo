Höjda hallhyror slår mot ungdomssporter
Anna-Karin Lampou

Ungdomarna som spelar i Uppsala basket är några av de som drabbas av ökade kostnader, vilket leder till höjd terminsavgift på i snitt 1000 kronor per barn.

Basket har tidigare varit en relativt billig sport som de flesta kan utöva, men nu oroar sig föräldrar för att alla inte längre kommer ha råd.

– Det är ekonomiskt kännbart för alla oavsett social bakgrund och ekonomisk status. För många familjer blir det omöjligt att fortsätta, säger basketföräldern Fredrik Blomquist.

LÄS MER: Höjda avgifter för Uppsalas idrottsföreningar

Sedan i juli gäller kommunens nya omfördelningssystem av föreningsbidrag och så kallade markeringsavgifter för bokning av idrottshallar. Detta för att jämna ut skillnaderna mellan olika idrottsföreningar.

Tidigare har föreningar som hyrt lokal av kommunen subventionerats med över 90 procent, medan föreningar som driver egna anläggningar bara fått 30 procent. Men trots att kommunens aktivitetsstöd höjs kompenserar inte bidragsdelen de ökade kostnader som flera klubbar ser inför hösten.

Sedan 2013 har idrottsföreningarnas kostnader för hallhyra nästan tvådubblats, från 40 kronor till 150 kronor per timma. För Uppsala basket innebär de senaste förändringarna en merkostnad på 300.000 kronor, efter att bidragsdelen räknats av, enligt klubben.

– Det är klart att när kommunen beslutar att öka hallhyror så mycket kommer det att slå mot vår verksamhet. Vi kan inte bära det ekonomiskt, säger Ulf Landström, på Uppsala basket.

– Vi jobbar mycket med att det ska vara lätt och billigt att spela basket. Alla ska kunna vara med. Kommunen gör det till en klassfråga, säger Ulf Landström.

I hockeyföreningen Almtuna IS har man höjt säsongsavgiften med 300 kronor per barn på grund av höjningen av istiderna. Dessutom måste föräldrarna som jobbar ideellt som tränare betala 380 kronor per månad parkeringsavgift som kommunen nyligen infört.

– Detta ser vi som extremt olyckligt då det slår hårt mot en redan dyr idrott, och hårt mot föräldrar som vill vara där för sina barn och hålla dem borta från dumheter, säger klubbchefen Andreas Klingberg.

LÄS MER: Så mycket fick kommunerna i idrottsstöd

Att föreningarna ska kunna stå för det ökade kostnaderna är inte ekonomiskt gångbart, varken för basket- eller hockeyföreningen, uppger klubbarna.

– Det är en oerhört tunn marginal som man balanserar på ekonomiskt, så det finns inte de utrymmena just nu att skjuta till från föreningen, som är ungdomsansvarig för Almtuna IS.

Även Sirius fotboll räknar med att behöva höja kostnaderna för ungdomar mellan 12-17 år inför nästa år. Men kommunen försvarar sitt beslut.

– Om vi nu gör så att vi ska jämna ut orättvisor, då är det några som kommer att missgynnas. Men totalt sett så kommer subventionerna att falla ut på ett mer rättvist sätt, säger idrotts- och fritidsnämndens ordförande Rickard Malmström (MP).

– I den allra bästa av världar så skulle man ju se till att man bara tillförde pengar till dem som varit missgynnade, men vi har inte haft de pengarna, säger han.

Kritikerna anser att det finns risk för att ungdomar slutar med idrotten om det blir för dyrt.

– Det är klart att det betyder jättemycket. Om du inte är med i föreningen, vad gör du med tiden då. Jo, då är risken att man hamnar nere på stan och hänger i lösa grupperingar, säger Robert Press.

– Som all idrott så betyder det ju mycket för både barnen och samhället att faktiskt ha en meningsfull sysselsättning utanför skola och familj. Har man inte det så kommer ju barnen fylla den tiden med annat, säger Fredrik Blomquist, som är engagerad i sonens basketlag.

I en tid då allt fler larm kommer om stillasittande ungdomar anser representanter från klubbarna att det även vore olyckligt om de höjda kostnaderna skulle innebära att ungdomar väljer att sluta, och därmed rör på sig mindre.

Viggo Wretbring, 13, spelar basket och tycker att sporten är en viktig del av fritiden.

Vad skulle du göra på fritiden om du inte spelade basket?

– Inte så mycket faktiskt. Jag skulle nog bara vara hemma och kanske vara med kompisar, men jag tror inte att jag skulle vara lika aktiv som jag är nu. Det betyder mycket för mig.
