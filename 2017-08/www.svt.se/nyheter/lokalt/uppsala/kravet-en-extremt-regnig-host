Kravet: En extremt regnig höst
Lotta Sandhammar

Den vattenbrist som blivit vardag i Uppsala län sedan i våras har förvärrats i sommar.

– Under sommaren är det normalt att det mesta av nederbörden avdunstar eller tas upp av växterna. Men vi har ju ett extremt läge som inte blivit bättre, säger Bo Thunholm, hydrogeolog på Sveriges geologiska undersökning, SGU.

Stora delar av landet, framför allt Svealand, har inte haft så här låga grundvattennivåer på över 50 år. Bara i de allra sydligaste och nordligaste delarna av landet är grundvattennivåerna i dag på en acceptabel nivå. Uppsala län ligger i den röda delen av SGU:s karta.

Bevattningsförbud och ett allmänt sparsamt vattenanvändande har blivit vardag för många, trots att just Uppsala kommun ligger bra till tack vare Uppsalaåsen.

LÄS MER: Unik lösning från 70-talet räddar Uppsala från vattenbrist

Hur länge det dröjer innan grundvattennivåerna är återställda går inte att förutse. Men det krävs enorma mängder regn för att nå en återhämtning redan i höst.

De kommande månaderna blir avgörande för om grundvattnet kan komma att fyllas på.

– Påfyllningen brukar ske dels under hösten, runt november månad, och dels i samband med snösmältningen i mars-april, säger Bo Thunholm.

Experterna på SGU är trots allt hoppfulla om framtiden och tror inte att vattenbristen är ett problem som kommer att vara för evigt.

– Förr eller senare får vi en återgång till mer normala nivåer över hela landet. Men om det handlar om några månader eller längre tid är svårt att yttra sig om, säger Bo Thunholm.

LÄS MER: Sex tips på hur du sparar vatten
