Långvariga vägproblem efter fiberutgrävning
Julia Carlbaum

Kari Öhman bor i centrala Heby och rör sig ofta runt om på gatorna i staden. Men de senaste åren har han stött på problem eftersom delar av gatorna är uppgrävda på vissa ställen. Det beror på att fibernät dragits in till fler hushåll, och trots att kommunen fyllt i rännorna med grus så är det gropar på en del ställen.

– Jag körde ner med framhjulet på bilen och trodde att hela framvagnen skulle rasa för det var nästan tio centimeter djupa hål. Och det är inte bara här utan det är halva Heby som ser ut så och än har de inte grävt färdigt. Det är skamligt att det är på det här sättet, säger Kari Öhman.

Enligt kommunen beror det på att arbetet med att återställa och asfaltera gatorna har dragit ut på tiden.

– Vi låter det alltid ligga ett år för att marken ska sätta sig. Sedan har det blivit mycket fler bredbandsansökningar så det har inte hunnits med att återställa i den takt vi beviljat tillstånd för att gräva, så att vissa delar i kommunen har fått vänta ett år längre än vad som är nödvändigt, säger Per Geerhold, teknisk chef i Heby.

Närmare vart fjärde hushåll i Heby har fiber, enligt Post- och telestyrelsens senaste siffror från förra hösten. Kommunen säger att det har varit högt tryck de senaste åren eftersom fler och fler vill ha fiber vilket är orsaken till att det ser ut som det gör på Hebys gator.

– Jag kan bara be om ursäkt för att det dragit ut på tiden och att det tagit så pass lång tid som det gjort.

Nu räknar kommunen med att arbetet med att återställa gatorna kommer att bli färdigt under hösten.

– Det ska vara klart under den här säsongen, så när vintersäsongen 2017 kommer ska det vara asfalterat, säger Per Geerhold.

Kan du lova det?

– Lova törs jag inte göra, men det är ambitionen och det är vårt mål.

Men Kari Öhman är orolig för att något allvarligt ska hända innan asfalteringen är klar.

– Ungarna cyklar här nu när skolorna börjar och då finns det rullande sten på asfalten och jag tror inte att det är så väldigt nyttigt att ha det under cykelhjulen.
