Rödgrönt löfte om arbetskläder i förskolan
Julia Carlbaum

Slitstarka jackor, byxor med knäskydd och skjortor är några av de arbetskläder som ska köpas in till alla kommunala förskolor och fritidshem i Uppsala. De rödgröna politikerna avsätter 3,8 miljoner kronor i nästa års budget för det och hoppas att arbetskläderna kan vara på plats redan under hösten.

– Vi ser ju att det behövs både för att kunna utföra en bra pedagogik och ge barnen en god omsorg, och för att kunna vistas både ute och inne och att inte vara styrd av vädret. Det finns också hygienskäl, det är bättre för personalen att man har en frisk arbetsmiljö, säger Caroline Hoffstedt (S), ordförande i utbildningsnämnden i Uppsala kommun.

Tidigare har det varit upp till varje förskola att bestämma om de ska ha arbetskläder eller inte, men snart ska det alltså finnas på alla förskolor och fritidshem i Uppsala. Även de privata förskolorna får pengar för att genomföra det men kommunen kan inte bestämma att de ska köpa in arbetskläder.

Men Moderaterna, som sitter i opposition, är kritiska till hur de rödgröna prioriterar.

– Vi har noterat att de rödgröna tidigare har röstat ner stöd till elever i skolan och förskolan som behöver särskilt stöd för att klara sin skolgång, men nu har man pengar till att köpa in arbetskläder. För oss framstår prioriteringen som lite underlig, säger Christopher Lagerqvist (M), 2:e vice ordförande i utbildningsnämnden.

Enligt Annica Eklund, som är huvudskyddsombud för kommunens förskolor, är behovet av arbetskläder stort. Hon jobbar inom förskolan och har gjort det sedan 1980-talet. Hon tycker att det är på tiden att även förskolepersonal får arbetskläder.

– Det är en jätteviktig fråga som vi har drivit i många år. Det är framförallt en jämställdhetsfråga. Alla manliga yrken, som tillexempel parkarbete, har ju arbetskläder och det är självklart för dem att de ska ha det. Och det borde vara självklart för oss inom förskolan också, säger Annica Eklund huvudskyddsombud inom fackförbundet Kommunal.
