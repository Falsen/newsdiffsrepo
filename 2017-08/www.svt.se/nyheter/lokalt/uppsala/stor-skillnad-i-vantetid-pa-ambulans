Stor skillnad i väntetid på ambulans
Johanna Johansson

Christina Eriksson i Öregrund fick vänta över 30 minuter när hon fick en hjärtinfarkt.

– Jag skulle precis sätta in maten i ugnen och kände att jag inte orkade det. Men jag fick på något sätt in den i ugnen och efter det fick jag himla ont i bröstet, ryggen och armarna.

Christina var ensam i huset när hon drabbades av en hjärtinfarkt. Hon ringde 112 som skickade ut en ambulans. När ambulansen inte dök upp ringde Christina återigen larmnumret. Då fick hon höra att ambulansen bara var minuter bort. I verkligheten tog det över en halvtimme för ambulansen att nå fram.

– Innan ambulansen kom hann hela ens liv passera genom ens hjärna. Mest var det att man inte skulle få vara med mina söner när de blev stora.

Christina Eriksson fick vänta ovanligt länge på ambulans. Hur länge man får vänta skiljer sig dock åt beroende på var man bor. I Uppsala kommun var mediantiden förra året drygt 11 minuter medan den var 21 minuter i Heby.

– Den största skillnaden är hur mycket befolkning det bor på en liten geografisk yta. Om majoriteten av invånarna i en kommun bor i en stor ort , till exempel Håbo kommun där man har en stor ort i form av Bålsta i jämförelse med Heby kommun där man har något färre invånare men är mer utspridda över en större yta, och då tar körningarna mer tid, säger Per Andersson, verksamhetschef ambulanssjukvården i Region Uppsala.

Är det en rimlig skillnad?

– Det är svårt att säga vad som är rimligt, vår önskan är att minska den skillnaden. Det finns i vår långtidsplan också, där vi har tittat just på Heby kommun och några andra kommuner där vi har förslag på insatser som skulle kunna ge ett lite bättre läge. Men det kommer aldrig bli exakt samma läge som i en stor tätort, det är en omöjlig insats att begära.

Väntetiden på ambulans ökar i Sverige, det visar statistik från Sveriges kommuner och landsting. I Uppsala går trenden dock åt motsatt håll. Enligt siffror som Region Uppsala har tagit fram har väntetiden minskat i de flesta av regionens kommuner sedan Akademiska sjukhuset tog över ambulansdirigeringen 2015.

– En av de avgörande faktorerna är att de som sitter på larmcentralen har lokalkännedom och medicinsk kompetens vilket gör att utlarmningen går snabbare, själva körtiderna ligger ganska konstant, säger Per Andersson.

Mest har medianväntetiden minskat i Östhammar: 58 sekunder. I Heby är mediantiden oförändrad: 21 minuter och 4 sekunder, och i Håbo har väntetiden ökat med 24 sekunder.

I ett försök att förbättra responstiderna finns nu en ambulans på plats i Knivsta på dagtid, och på sikt kan insatsen komma att utökas i andra kommuner. I Östhammar där Christina Eriksson bor, finns två ambulanser, men enligt henne är inte det tillräckligt.

– Ambulansen ska täcka upp Gimo, Österby, Alunda, Gräsö och även åt Harg-hållet. Jag skulle vilja att det alltid finns en ambulans på plats i Östhammar, en extra.
