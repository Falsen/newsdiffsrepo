Älgkalv drunknade i familjens pool
Ellen Zettergren

Det var vid halv sju-tiden på måndagsmorgonen som ägaren till huset, som vill vara anonym, gick ut för att ta sitt morgonkaffe.

– Då såg jag att det låg en älgkalv i poolen. Den blev orolig och gnydde när jag kom nära så jag bevakade den på avstånd.

Hur länge kalven har legat i vattnet är oklart. Ägaren ringde räddningstjänst som anlände till platsen, två minuter försent.

– När de kom fram så hade den drunknat. Man blir ju alltid ledsen när ett så fint djur inte klarar sig. Det var ju så nära att den hade överlevt, berättar ägaren.

Men det här var inte första gången som en älgkalv trillat i familjens pool. För tre år sedan hände samma sak, men då med ett lyckligare slut.

– Då var det också en kalv, den klarade sig och då var det bara tio grader varmt i vattnet. Då stod också älgkon och väntade en bit bort. Den här gången så var det ingen ko i närheten, berättar ägaren.

Tänker ni något särskilt så det inte sker en tredje gång?

- Ja, vi funderade över vilka åtgärder vi kan göra. Någonting bör man ju göra, men exakt vad är svårt att säga. Det finns ju ytterstaket, men älgarna hoppar ju över dem, man skulle behöva tvåmeterstaket i så fall. Folk pratar ju fortfarande om förra gången: ”Det var ju ni som hade älgen i poolen”. Vi känner för djuren, men den här gången gick det inte bra.
