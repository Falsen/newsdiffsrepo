Man skjuten till döds i Stenhagen
Anna-Karin Lampou

Polisen larmades om skottlossning i stadsdelen Stenhagen i Uppsala vid 18-tiden på fredagskvällen. På platsen hittades en svårt skottskadad man i närheten av en bil. Mannen, som är i 30-årsåldern, fördes med ambulans till Akademiska sjukhuset i Uppsala men avled senare av sina skador.

– Det här är ett mord, säger polisens presstalesperson Christer Nordström under fredagskvällen.

En fotograf på plats, med koppling till SVT Nyheter Uppsala, berättar att vittnen som han har pratat med hört 6-7 skott avlossas. Enligt polisen har vittnen även sett flera fordon lämna platsen efter skottlossningen.

– Enligt uppgift är det flera bilar som ska ha lämnat platsen efter händelsen, men vi har inga uppgifter om vad det ska vara för bilar, säger Christer Nordström.

Polisen söker efter gärningsmän med helikopter och hund. De uppmanar även allmänheten att höra av sig om de har sett något.

”Polisen är mycket angelägen om tips och iakttagelser från allmänheten. Telefon 114 14”, skriver de på sin hemsida.

Platsen har spärrats av för teknisk undersökning. Flera gator i närområdet är även de avspärrade. Tungt utrustad polis, beväpnade med förstärkningsvapen, är också på plats i stadsdelen.

Polisen rubricerar händelsen som mord, men har i nuläget ingen gripen för dådet.
