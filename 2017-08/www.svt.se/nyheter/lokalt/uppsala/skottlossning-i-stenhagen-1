Publicerad:18 augusti 2017 19.07Uppdaterad:18 augusti 2017 21.00
SVT Nyheter Uppsala
Anna-Karin Lampou

Polisen larmades om skottlossning i Stenhagen vid 18-tiden på fredagskvällen. På platsen hittades en svårt skottskadad man i närheten av en bil. Mannen fördes med ambulans till Akademiska sjukhuset men avled av sina skador.

– Det här är ett mord, säger polisens presstalesperson Christer Nordström.

– Det är en man i 30-årsåldern som har anträffats svårt skottskadad i närheten av en bil på Stenhagsvägen.

En fotograf på platsen berättar att vittnen som han har pratat med hörde 6-7 skott avlossas. Enligt polisen så har vittnen sett flera fordon lämna platsen efter skottlossningen.

– Enligt uppgift är det flera bilar som ska ha lämnat platsen efter händelsen, men vi har inga uppgifter om vad det ska vara för bilar, säger Christer Nordström.

Polisen söker efter gärningsmän med helikopter och uppmanar allmänheten att höra av sig om de har sett något. Platsen har spärrats av för teknisk undersökning.

Polisen rubricerar händelsen som mord, men har i nuläget ingen misstänkt.
