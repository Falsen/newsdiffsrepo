Publicerad:21 augusti 2017 20.53Uppdaterad:21 augusti 2017 20.53
Åsa från Uppsala hjälper till på ryttar-EM
Anna-Karin Lampou

EM i ridsport 2017 samlar 300 av Europas bästa ryttare och kuskar från 30 länder och det kommer att rymmas 27.000 personer i publiken varje dag, enligt arrangörerna.

I helgen åkte Åsa Wennström ned till Göteborg tillsammans med dottern Nathalie, 18 år. Tillsammans med övriga volontärer hjälper de till under mästerskapen där de tilldelas olika uppgifter. Allt ifrån att sköta entréerna till att vara läktarvärd.

– Det är magiskt att vara med på de här stora evenemangen. Man får se många fina ryttare av hög klass. Det blir ett minne för livet, säger Åsa Wennström.

– När vi inte jobbar kan vi titta på tävlingarna. Har man tur när man är läktarvärd kan man ju se lite då också.

LÄS MER: Europaeliten gör upp om medaljerna i Göteborg

Hoppning och dressyr är de grenar som Åsa ser mest fram emot att se, både från det svenska laget och andra duktiga ryttare från stora hästnationer som Holland, Tyskland och Storbritannien. Hon ser volontärarbetet som en jättechans att komma nära ridsporteliten.

– Har man tur får man träffa några av de stora ryttarna eller åtminstone se dem på håll.

– Vi håller tummarna för det svenska laget och hejar på Peder Fredricson. Det kanske kan bli en medalj för honom, det gick ju bra på OS, säger Åsa Wennström.

LÄS MER: Dags för största mästerskapet i Sverige i år

EM i ridsport pågår i Göteborg mellan den 21 och 27 augusti.
