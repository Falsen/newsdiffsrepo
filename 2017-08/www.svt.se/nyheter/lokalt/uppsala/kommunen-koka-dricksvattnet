Enköpings kommun: Koka dricksvattnet
Astrid Iselidh

Invånare i Enköpings kommun uppmanas att koka dricksvattnet ordentligt. Vattenprover visar på bakterier i vattnet i delar av Enköping och dess kransorter.

– Vi har fått otjänligt vatten på delar av vårt dricksvattennät, så vi har gått ut med kokningsrekommendationer för det som kallas högzonen och ett antal kransorter, säger VA-chefen Danielle Littlewood.

Vad gör ni nu?

– Vi arbetar med provtagning för att identifiera vad problemet beror på så att vi kan åtgärda det, och parallellt med det informerar vi våra kunder. Det viktigaste är att få ut rekommendationerna så att man inte inte dricker vattnet utan att koka det.

Vad som kan ha orsakat det otjänliga vattnet låter VA-chefen vara osagt tills dess man har bilden klar.

Informationen gick ut vid lunchtid och det är oklart om exempelvis berörda skolor och förskolor nåtts av informationen innan lunch serverades. Danielle Littlewood betonar dock att man inte utsätts för livshotande fara om man fått i sig vattnet.

– Vi har kollat med smittskyddsläkare och man kan bli magsjuk av bakterierna, men är man frisk och kry så märker man troligen inte ens av det. Är man osäker rekommenderar vi att man hör av sig till 1177.

Utöver Enköping är även Skolsta, Grillby, Lillkyrka, Haga, Säva, Hjälsta och Örsundsbro drabbade. Enligt Enköpings kommun berörs endast högzonen i Enköping. Det innefattar bostadsområdena Romberga, delar av Galgvreten, delar av S:t Ilian, Myranområdet, Herrgården, Stenvreten, Fanna, Åkersberg, Bergvreten, Husberg och Gånsta.

Ett antal personer boende i Enköpings kommun har hört av sig till SVT Nyheter Uppsala med kritik mot kommunens hantering av att nå ut med informationen. Kritiken handlar bland annat om att man varit långsamma och att man valt att publicera på Facebook före den egna hemsidan.

– Vi har jobbat mycket intensivt med att nå ut med informationen och att vi publicerade på Facebook först var ett val vi gjorde för att nå så många invånare som möjligt och få så stor spridning som möjligt. Det handlade bara om några minuter innan informationen även fanns på vår webb, säger Sara Bergström, kommunikatör på Enköpings kommun.

På Enköpings kommuns hemsida kan du läsa mer om den rådande vattensituationen, och på Livsmedelsverkets hemsida finns mer fakta om kokning av dricksvatten.
