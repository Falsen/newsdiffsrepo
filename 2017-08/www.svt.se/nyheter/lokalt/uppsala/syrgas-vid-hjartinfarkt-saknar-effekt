Syrgas vid hjärtinfarkt saknar effekt
Ellen Zettergren

Studien har genomförts vid 35 svenska sjukhus, däribland på Akademiska sjukhuset och Enköpings lasarett. 6.629 patienter med misstänkt hjärtinfarkt har slumpvis valts ut under 2,5 års tid och behandlats med eller utan syrgas. Enligt forskarna så visar resultatet från studien att syrgasbehandling saknar effekt.

– Syrgasbehandling har i alla tider varit standardbehandling, som man ansett varit det viktigaste. Vi har i studien sett att behandlingen inte gjort någon som helst nytta. Den är helt meningslös, om man inte lider av syrebrist. En mindre studie för ett par år sedan visade också på att det till och med kan vara skadligt, eftersom syrgas  är ett kraftigt kärlsammandragande medel som då kan öka risken för hjärtinfarkter, säger Stefan James, professor i kardiologi vid Uppsala universitet.

Enligt honom så slipper också sjukvårdspersonal slösa tid och pengar på en onödig behandlingsmetod och lägga ett större fokus på patienten. Resultatet från studien presenterades igår vid en hjärtkongress i Barcelona och som nu förändrar vårdrutiner globalt, berättar professorn Stefan James.

– Från och med idag kommer världens hjärtinfarktsriktlinjer att ändras. Så länge inte patienterna lider av syrebrist och är blåa i ansiktet, så kommer inte syrgasbehandling att vara standard.

Räcker antalet som deltagit i studien för att säga att syrgasbehandlingen är effektlös?

– Ja, det här är den största studien utan jämförelse. Tidigare har det varit på 500 patienter, säger Stefan James.
