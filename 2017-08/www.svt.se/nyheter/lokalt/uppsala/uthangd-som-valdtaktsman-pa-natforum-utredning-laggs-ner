Hängdes ut på nätforum – utredning läggs ner
Ellen Zettergren

Det var en natt i slutet av juli som en kvinna cyklade förbi Skolparken i Enköping när en man ska ha slitit av henne från cykeln. Därefter ska mannen dragit in henne i ett buskage.

Dagen efter blev Enköpingsbon och fritidspolitikern Oscar Widman uthängd i en nätforumstråd, misstänkt för våldtäktsförsöket. I tidigare intervju med SVT Nyheter Uppsala berättar Widman att han inte förstod varför ryktesspridningen kom att handla om just honom. Han fick reda på det genom att en vän från Australien messade honom om att hans namn nämndes i en nättråd, som handlade om den misstänkta överfallsvåldtäkten.

LÄS MER: Hängdes ut som våldtäktsman: ”Chockad och upprörd”

Han anmälde händelsen till polisen, som upprättade en anmälan om förtal.

Nu snart en månad senare har polisen valt att lägga ned utredningen på grund av att man inte kunnat spåra avsändaren.

– De ringde upp mig och sa att de lägger ned utredningen på grund av att sidans server finns i USA. Sidan ger inte ut information till polisen, så utredningen kunde inte fortsätta.

Hur känns det då?

– Det hade varit bra om polisen hade kunnat spåra personen, men jag upplever det ändå efter att ha pratat med polisen, att de gjorde vad de kunnat. Men det känns ju orimligt att det kan finnas en sida där människor kan skriva vad som helst och skada andra och vara fortsatt anonym, säger Oscar Widman.

En man har tidigare gripits och anhållits som skäligen misstänkt för brottet, men den personen släpptes senare på fri fot av åklagare. I nuläget finns ingen misstänkt eller frihetsberövad för brottet.

LÄS MER: Misstänkt överfallsvåldtäkt i Enköping
