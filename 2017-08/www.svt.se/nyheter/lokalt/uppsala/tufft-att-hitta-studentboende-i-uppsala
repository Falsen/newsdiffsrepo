Uppsalas studentbostäder rödlistas av kåren
Anna-Karin Lampou

Uppsala är återigen en av de studentstäder som rödlistas i SFS bostadsrapport, vilket innebär att studenter inte kan garanteras boende inom sex månader efter terminsstart.

Enligt rapporten är bristen på bostäder värre än förra året i hela landet, och dubbelt så stor som 2012. Bara 3 av landets 30 studieorter som jämförts i rapporten kan garantera boende vid terminsstart.

– Det är oacceptabelt att nya studenter runt om i landet kommer att behöva vänta i mer än ett halvår på att få en bostad. Hur ska vi kunna leva ett bra liv och fokusera på våra studier när vi inte ens vet om vi har någonstans att bo?, säger SFS ordförande Caroline Sundberg.

– Man märker att trycket är väldigt högt, säger Anna Jonsäll, verksamhetsledare på Studentboet, en bostadsportal för studenter i Uppsala.

Hon upplever ändå att läget är något bättre än för några år sedan, när bristen var så stor att studenter fick bo på kyrkgolv. Men läget är fortfarande ansträngt. När Studentboet släppte sina akutplatser i ett antal flerbäddsrum på ett vandrarhem i början av augusti blev de snabbt fullbokade.

– Det är såklart stressande att inte ha nån bostad. Det är inte optimalt för studieron när man inte kan fokusera fullt ut på studierna, säger Anna Jonsäll.

Uppsala studentkår varnar i rapporten för att den akuta bostadsbristen måste åtgärdas för att kunna fortsätta locka studenter att läsa vidare i universitetsstaden.
