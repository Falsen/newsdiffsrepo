Kåren: Bostadssituationen för studenter är akut
Anna-Karin Lampou

Uppsala är återigen en av de studentstäder som rödlistas i SFS bostadsrapport.

Enligt rapporten bor tre fjärdedelar av alla campusstudenter i rödlistade städer, vilket innebär att det tar minst en termin, men oftast längre, att hitta eget boende.

– Man märker att trycket är väldigt högt, säger Anna Jonsäll, verksamhetsledare på Studentboet, en bostadsportal för studenter i Uppsala.

Hon upplever ändå att läget är något bättre än för några år sedan, när bristen var så stor att studenter fick bo på kyrkgolv. Men läget är fortfarande ansträngt. När Studentboet släppte sina akutplatser i ett antal flerbäddsrum på ett vandrarhem i början av augusti blev de snabbt fullbokade.

– Det är såklart stressande att inte ha nån bostad. Det är inte optimalt för studieron när man inte kan fokusera fullt ut på studierna, säger Anna Jonsäll.

Uppsala studentkår varnar i rapporten för att den akuta bostadsbristen måste åtgärdas för att kunna fortsätta locka studenter att läsa vidare i universitetsstaden.

Fotnot: Artikeln har uppdaterats
