En extra miljon till våldsutsatta kvinnor
Lotta Sandhammar

Det är Socialnämnden som får ta emot de extra pengarna från den 1 januari 2018 och tanken är att de ska användas till minst en ny tjänst. Kommunen vill ha en person som har en samordnande och utbildande funktion.

– Vi har förbättrat vårt stöd till våldsutsatta kvinnor de senaste åren, men vi brister i det operativa övergripande arbetet, säger Ilona Szatmari Waldau (v), kommunalråd.

Som exempel tar hon SVT:s artikel från i våras, där organisationen Tjejers rätt i samhället, Tris, kritiserade kommunen och länsstyrelsen för att inte informera tillräckligt om tvångsäktenskap. Trots att det fanns en nationell informationskampanj så tyckte Tris att den fick för dålig spridning på lokal nivå.

LÄS MER: ”Information om tvångsäktenskap sprids för dåligt”

– Vi behöver en person som till exempel kan fånga upp kampanjer och driva dem lokalt och sprida kunskap så att vi kan jobba mer förebyggande, säger Ilona Szatmari Waldau.

Men hur långt räcker en miljon kronor?

– Socialnämnden fick en miljon kronor förra året, så det här är en komplettering. Det är inga stora pengar, men någonstans måste man börja.

De extra pengarna är en av de budgetsatsningar som den politiska majoriteten kommer att presentera i sin helhet nu på fredag.
