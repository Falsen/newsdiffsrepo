Här är Enköpings medeltida hemligheter gömda
Magnus Hellström

De har redan hittat saker så fort de skrapade på ytan, se bara i klippet här ovan. Och mer lär det bli. Det råder närmast idealiska förhållanden för att hitta fynd i den här marken.

– Vi vet att staden existerade redan på 1100-talet. Då låg den här tomten intill Mälarens strandkant. Och i sådan mark bevaras organsiska material som bäst. Det kan handla om husgeråd i trä eller kläder i tyg och läder, säger Mathias Bäck, arkeolog vid Statens historiska museer, som är med vid utgrävningarna.

Den medeltida versionen av Enköping blomstrade ekonomiskt och var ett dådtida handelscentrum. Med tiden, och i takt med landhöjningen efter inlandsisen, kröp området bort från vattnet och blev i stället stadens centrum, vilket det fortfarande är.

– I flera andra medeltida städer är spåren förstörda men i Enköping är de intakta. Det gör att det är otroligt bra förutsättningar för fynd på den här platsen, säger Mathias Bäck.

Utgrävningarna startar den 5 september och kommer att kosta cirka 17 miljoner kronor. I längsta fall kommer de att pågå i 100 dagar. Allmänheten har också möjlighet att följa projektet på nära håll.

– Vi kommer att ha flera guidade visningar på plats här i gropen och så kan man också följa utgrävningarna på sociala medier. Det är viktigt att den kunskap vi får fram kommer alla till del, säger Emelie Sunding, arkeolog och projektledare.
