Rekordmånga studenter intar Uppsala
Signe Söderlund

Har du passerat de centrala delarna av Uppsala i dagarna har du knappast undgått dem. De nya studenterna. Och i år är de betydligt fler än tidigare. Michelle Nareus är en av dem.

Vad har du för förväntningar inför hösten?

– Jag hoppas att plugget går bra och att jag träffar många nya vänner, svarar hon.

Vi träffar Michelle på Stockholms nation, som är en av Uppsalas största nationer, när hon skriver in sig där. Hon är en av 800 som skrivit in sig där hittills.

– Antalet nya medlemmar ökar varje år så något rätt måste vi ju göra, säger André Lerdell som jobbar heltid som barmästare på nationen.

Till årets hösttermin kommer 9.307 studenter. Det är 501 fler än i fjol, 8.806.

Även det totala antalet studenter i Uppsala ökar. 2015 gick cirka 28.000 vid universiteten, i år är den siffran 30.000.
