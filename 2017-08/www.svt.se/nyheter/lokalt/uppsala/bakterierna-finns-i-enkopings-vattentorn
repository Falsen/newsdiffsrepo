Här upptäcktes bakterierna i Enköping
Astrid Iselidh

Efter att man hittat koliforma bakterier i dricksvattnet beslutade Enköpings kommun att även ta reda på om det finns E. coli-bakterier i det kommunala vattnet. På fredagen fick man svar på provtagningen, som visade att dricksvattnet var fritt från E. coli-bakterier.

– Det var skönt för de bakterierna är lite elakare, säger Johan Hedlund, smittskyddssjuksköterska.

Enligt Enköpings kommun, som höll en presskonferens på fredagen, kan det vara så att bakterien bara finns i vattentornet, och att den alltså inte spridits vidare ut i ledningssystemet.

LÄS MER: Jakt på tarmbakterier i Enköpings dricksvatten

Provtagningar på vattnet i vattentornet visar på 18 koliforma bakterier per deciliter, i jämförelse med Livsmedelsverkets gränsvärde på 10 bakterier per deciliter.

Enligt Enköpings kommun har ingen hittills insjuknat på grund av dricksvattnet. Åtminstone ingen som kommit till kommunens kännedom. De som löper störst risk att bli magsjuka av bakterien är sjuka och äldre.

17.000 hushåll omfattas av kommunens kokningsrekommendation, men omkring 400 av dem kunde på fredagen strykas. Det handlar om hushåll i Skolsta och Lillkyrka, där man har UV-ljus i ledningarna som tar död på bakterien i fråga.

Nu ska man arbeta vidare med att rengöra och klorera vattnet i vattentornet och ledningsnätet, om det är nödvändigt. Svar på om bakterien spridits vidare från tornet kommer nämligen först på måndag, då de proverna togs på torsdagen.

Rutinmässig provtagning genomförs varje tisdag, och föregående vecka fanns inga förhöjda bakterievärden i vattentornet.

LÄS MER: Magsjukebakterier i dricksvattnet – Enköpingsbor varnas

Kommunen har även jobbat med att finnas tillhands och ge svar till Enköpingsborna.

– Det är ganska många oroliga medborgare som har hört av sig till kommunen och frågat om det här, så vi har bemannat upp för att vi ska kunna ta emot samtalen, säger VA-chefen Danielle Littlewood.

Man har ännu inte kunnat identifiera källan till de förhöjda bakterievärdena i vattnet.

– Det är inte ovanligt att det blir så här i kommunala vattentäkter, det har hänt tidigare på andra platser i landet, säger Johan Hedlund.

– Vi hoppas att vi snart hittar en lösning på det här, säger kommunstyrelsens ordförande Helena Proos (S).
