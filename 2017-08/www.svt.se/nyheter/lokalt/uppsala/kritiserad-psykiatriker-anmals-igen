Kritiserad psykiatriker anmäls igen
Anna-Karin Lampou

Den omtalade och hårt kritiserade psykiatrikern Ola Gefvert anmäls till Inspektionen för vård och omsorg, IVO, efter att flera patienter inom psykiatrin upplever att de bemötts felaktigt av honom.

Ola Gefvert, som tidigare varit verksam i Uppsala län, har tidigare fått skarp kritik och riskerat att bli av med läkarlegitimation efter flera anmälningar om kritiserade händelser.

För några år sedan tvingades han lämna sitt uppdrag som läkare på psykakuten vid Akademiska sjukhuset i Uppsala, och han är i dag verksam i västra delen av landet.

LÄS MER: Kritiserad psykiatriker får sparken

Nu anmäls han alltså på nytt. Två av patienterna uppger att Gefvert hotat dem att de kan få ”problem” om de anmäler honom. En av patienterna ska enligt anmälan felaktigt ha placerats i spännbältesrum i flera dygn, en annan uppges ha blivit kränkt av religiösa skäl.

LÄS MER: Kritiserad psykiatriker får behålla sin legitimation

IVO har tidigare hotat med att frånta Gefvert hans läkarlegitimation, men han fick istället en treårig prövotid förra året, där nya brister skulle kunna leda till att hans legitimation dras in.

Ola Gefvert hamnade i rampljuset 2013 i samband med Sveriges Radios dokumentär ”Den fastspända flickan”, även kallad ”fallet Nora”.

SVT har varit i kontakt med Ola Gefvert som valt att inte lämna någon kommentar.
