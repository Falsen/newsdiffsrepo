Hundeliten gör upp om SM-titeln
Ellen Zettergren

Under fredagen och lördagen pågick olika specialarbeten med hundarna, såsom sök, spårning, apport och internationell prövningsordning- IPO.

En gren där hundarna ska spåra, göra lydnad och genomföra ett skyddsarbete. De hundar som klarat av proven går vidare.

– Det är fem olika titlar som 90 hundekipage tävlar om från hela landet och det är verkligen hundeliten som gör upp, de har kvalat in under ett års tid för att få vara med, berättar SM-generalen Leffe Jönsson.

Ekipagen håller själva koll på poängen som sätts av två domare som följer med runt. Betygen sätts från 0 upp tilll 10 poäng. Hundraserna som tävlar är brukshundsraser som schäfer och malinois, som är en belgisk vallhund.

Tolv brukshundsklubbar från Gävleborgsdistriktet är med och hjälper till i arrangerandet av mästerskapet, däribland Skutskär BK. Ett mästerskap som lockat många besökare och som haft vädergudarna på sin sida, berättar Leffe Jönsson.

-  Det har varit ett väldigt bra hundväder och väldigt mycket folk som varit intresserade. Jag tippar på att under de här tre dagarna så har det varit mellan 5 000-10 000 besökare. Det är ett ganska stort evenemang.
