Uppsalapoliser missar skjutprov – blir av med sina vapen
Lotta Sandhammar

Ett par poliser i månaden blir av med sina tjänstevapen i Uppsala. Poliser som jobbar inne i polishuset slarvar mer än de som har så kallad yttre tjänst.

– De som inte har den hotbilden framför ögonen till vardags, till exempel utredare, har lite svårare att klara den här tolvmånadersregeln. Men i de allra flesta fall brukar det lösa sig – de kommer ned hit och skjuter och klarar de provet får de tillbaka sitt vapen, säger Peter Borgström, polisinspektör och vapenansvarig i polisområde Uppsala.

Just nu är det flera poliser som inte gjort sina skjutprov som de ska.

– Folk har kommit tillbaka från semestern och har hamnat efter med skjutproven, men de får en dag eller två på sig att komma ned och skjuta. Annars tar vi vapnen ifrån dem.

För sin egen – och andras – säkerhet är det viktigt att poliser kan hantera sina vapen. Tjänstepistolen är den yttersta utvägen i till exempel en nödvärnssituation. Den som använder sitt tjänstevapen för att hota någon måste rapportera in det. I Uppsala händer det ungefär en gång i månaden.

– Den som till exempel lossar sitt vapen för att höja sin egen säkerhet behöver däremot inte rapportera det, säger Peter Borgström.

Det är trots allt relativt ovanligt att poliser behöver använda sitt vapen i tjänsten. I Sverige skjuts i genomsnitt en person per år ihjäl av polisen. Den senaste allvarliga incidenten i Uppsala var i maj förra året, då en man efter att ha misshandlat två poliser dödades av ett skott i Ulleråker.

LÄS MER: Två poliser skadade – man sköts till döds

Peter Borgström har själv jobbat i yttre tjänst i många år.

– Tack och lov har jag aldrig behövt skjuta mot någon människa, men varningsskott har jag avlossat flera gånger.

Han påpekar att det såklart är stor skillnad på att skjuta på en skjutbana och att hamna i ett skarpt läge.

– Kunskapen om ditt vapen är en viktig grund, men du behöver erfarenhet också – läget är ett helt annat när du är stressad och någon står framför dig och hotar dig. Först när man varit med om många olika farliga situationer har man lärt känna sig själv och sina reaktioner.
