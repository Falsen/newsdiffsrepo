Uppsala har dammsugits på sopor
Lotta Sandhammar

Skräpletandet har pågått under två veckor i parkmiljö och två veckor i gatumiljö. I parkerna kontrolleras en cirkel med en radie på fyra meter, och på gatorna är det ett upp till 25 kvadratmeter stort område på trottoarerna som analyseras. Skäpet både kategoriseras och räknas.

Mätpunkterna har slumpats fram av Statistiska centralbyrån, SCB.

– Vi har precis avslutat årets mätningar, så jag håller just nu på och för in resultaten i ett särskilt program. I oktober får vi svar från SCB i form av ett så kallat ”skräpfacit”, säger Sofia Hellström, projektledare på kommunen.

Resultatet används sedan till att bestämma vilka förbättringar som ska göras, till exempel kanske det behöver sättas upp nya soptunnor eller askkoppar.

I gatumiljö är fimpar fortfarande det vanligaste skräpet, både i Uppsala och i hela landet.

– Så det var ingen förvånande upptäckt. Däremot tycker vi oss se att skräpet minskat i parkerna, trots att det varit sommar, säger Sofia Hellström.

Vad kan det bero på?

– Det kan vara ett tecken på att de åtgärder vi vidtagit har lyckats, men sedan kan ju vädret spela in också – att det varit en dålig sommar.

Skräpletandet i Uppsala har pågått under flera års tid och är ett samarbete med organisationen Håll Sverige Rent.

I våras deltog rekordmånga privatpersoner i Uppsala i organisationens årliga kampanj ”Vi håller rent”.

LÄS MER: Tusentals Uppsalabor plockade skräp
