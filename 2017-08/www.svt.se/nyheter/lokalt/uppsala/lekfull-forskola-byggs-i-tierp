Lekfull förskola byggs i Tierp
Märta Gross Hulth

I januari 2018 får polisen i Tierp nya grannar. Då flyttar nämligen 120 barn in i den nya förskolan som just nu byggs på tomten intill. Fönstren varierar enormt i storlek och är inte traditionellt placerade. Förskolan byggs i två våningar och det kommer att finnas en rutschkana inomhus som går från övervåningen till bottenvåningen.

– Vi har ju försökt tänka ur ett barnperspektiv, att fönstrena ska vara tittvänliga för barn och lite spännande med olika höjder, vinklar och storlekar. Utemiljön ska inte vara för färdig utan inbjuda till fantasi, kreativitet och lek, berättar Gunilla Johansson som är förskolechef i kommunen.

Kvarnbacken byggs i så kallad silverklass vilket innebär att man tar stor hänsyn till miljö när det gäller bland annat materialval och energiförbrukning.

Det kommer också att finnas solceller på taket och barnen kan se i entrén hur mycket de producerar.

– Vi försöker anknyta till det här med miljöcertifiering. Vi jobbar för en giftfri förskola i Tierp, så vi tänker på material och inredning.

Det är flera befintliga förskolor som ska samsas i de nya lokalerna, men det kommer även att finnas plats för nya barn. Trots det tror inte Gunilla Johansson att det kommer att täcka behovet.

– Nej, det kommer det nog inte att göra, men det finns planer på ytterligare utökning, man ska bygga en ny förskola. Men det byggs också mycket lägenheter just nu och inflyttningen är stor.

Hon tillägger också att det inte är bara i centralorten det behövs platser utan i hela Tierps kommun.

Verksamhetsstarten på Kvarnbacken är planerad till januari 2018.
