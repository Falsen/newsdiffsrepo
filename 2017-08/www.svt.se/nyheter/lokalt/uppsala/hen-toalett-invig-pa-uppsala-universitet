Hen-toalett invigd på Uppsala universitet
Julia Carlbaum

OBS! Den här artikeln publicerades den 24 februari 2016.

Musiken pumpar, sorlet ligger som en matta i korridoren och snart ska det röda bandet klippas. Det är kanske inte en vanlig scen utanför en toalett. Några nyfikna kvinnor lyfter på nagellacken på badrumshyllan och en man undrar vad det är som pågår. Ett uppskattningsvis hundratal intresserade studenter och universitetsanställda har samlats.

– Välkomna till invigningen av nästa generations hen-toalett, säger Annika Skoglund, biträdande universitetslektor och intitiativtagare till toaletten.

Själva toaletten finns i en av personalkorridorerna på Ångströmlaboratoriet i Uppsala och är främst till för personalen, men även studenter som har ärenden i korridoren kan använda den. Den är utrustad med bland annat nagellack, rakhyvel, bindor, deodorant och helkroppsspegel.

På vilket sätt är det en hen-toalett och hur skiljer sig den från andra toaletter där både kvinnor och män kan gå på här på universitetet?

– De andra toaletterna som är samkönade är inte könsneutrala. Här finns saker som tillgodoser båda könens behov och då tänker jag framförallt på kvinnors kroppsvätskor, säger Annika Skoglund, biträdande universitetslektor och initiativtagare till toaletten.

”Lipstick-hen-toalett”

Tanken är att alla, oavsett könsidentitet, ska känna sig välkomna.  Hon tycker att det här är andra generationens hen-toalett.

– Det vill säga en ”lipstick-hen-toalett”, där man kan komma och bli inspirerad och kanske leka med sin identitet.

Så har det blivit dags för performanceartisten Tobias Bernstrup att bjuda på ett nummer. Med stora vingar och plåtbröst sveper han fram genom korridoren. Swish låter det, så är det röda bandet klippt.

Är det här mest ett jippo eller tror du att det gör skillnad på sikt?

– Det har ju redan blivit en ganska stor diskussion. Jag tycker att man kan använda humor också utan att se det som ett jippo. Det är verkligen seriöst och det är bra att det väckt tankar hos personalen och hos andra, säger Annika Skoglund.

Läs mer: Universitetet får könsneutral toa
