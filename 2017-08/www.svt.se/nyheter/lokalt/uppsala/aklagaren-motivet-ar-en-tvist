Åklagaren: ”Motivet är en tvist”
Ellen Zettergren

Under tisdagseftermiddagen avslutades häktningsförhandlingen mot mannen i 60-årsåldern som misstänks för mordet på en kvinna utanför Enköping. Uppsala tingsrätt beslutade att mannen häktas på sannolika skäl misstänkt för mord – vilket är den högre misstankegranden.

– Han blev häktad på sannolika skäl misstänkt för mord, säger kammaråklagare Thomas Bälter Nordenman.

Kvinnan och mannen känner varandra, bekräftar åklagaren. Han bekräftar också att det funnits en tvist mellan offret och gärningsmannen, som varit uppe som ett domstolsmål. En tvist med ekonomiska förtecken.

– Jag har valt att bekräfta de uppgifter om att det fanns en tvist rörande ett domstolsärende.

Ärendet var så sent som för några veckor sedan upp i domstol. Enligt åklagaren är tvisten central i det han menar är motivet till det inträffade.

– Jag kommer inte gå in närmare på vad mannen har sagt. Men jag kan bekräfta att det tidigare nämnda domstolsärendet kan vara ett tänkbart motiv.

Det pågående målet hade fått ett avgörande i tingsrätten, som var till den nu avlidna kvinnans fördel. Dock hade avgörandet inte vunnit laga kraft, då tiden för överklagande inte löpt ut.

Flera vittnesuppgifter var det som ledde polisen till gripandet av den nu häktade mannen. Mannen greps i en närliggande ort, kort efter det första larmet som inkom vid 20:30-tiden under lördagskvällen.

– Jag har också valt att bekräfta att mannen hade blod på sina händer när han greps, säger åklagaren Thomas Bälter Nordenman.

LÄS MER: Grannen om det inträffade: ”En chock”

Vidare berättar åklagaren att ett stort antal ytterligare förhör med vittnen nu kommer hållas och att en omfattande teknisk undersökning kommer att göras. En obduktion av kvinnans kropp väntas inom kort också vara klar.

Enligt åklagaren ska kvinnan ha blivit utsatts för något slags skarpkantat våld.

– Det ska ha varit någon form av skärande, stickande våld. Vi har gjort en del beslag men vet inte om det är mordvapnet vi anträffat, säger åklagare Thomas Bälter Nordenman.

Mannen nekar till brott. Vad mannen sagt i förhör vill dock inte åklagaren kommentera ytterligare. Mannens försvarsadvokat Kristina Boethius säger att mannen förnekar brott.

– Han nekar till mord, säger Kristina Boethius.

Hur är han inställning till brottet?

– Det föreligger förundersökningsekretess, kan inte kommentera.

Hur mår han?

– Han mår inte bra av att sitta frihetsberövad.

Åklagaren har bekräftat uppgifter om att det finns band mellan din klient och kvinnan och att han ska ha gripits med blod på händerna?

– Kan tyvärr inte lämna några kommenterar avseende utredningen.

Det finns även uppgifter som är bekräftade att din klient och kvinnan ska ha haft någon tvist sinsemellan som varit uppe som ett ärende i domstol?

– I nuläget kan jag inte kommentera ytterligare, säger mannens försvarsadvokat Kristina Boethius.

Åtal ska senast vara väckt den 5 september, något som åklagaren tror kommer att behöva förlängas ytterliggare.
