Övervakningsfilm kan ge svar om mord
Lotta Sandhammar

Enligt åklagare Thomas Forsberg jobbar många poliser med händelsen i fredags kväll, där en 30-årig man sköts till döds.

– Vi har gjort en del tekniska fynd, jag kan inte gå in på vad. Vi har också hört vittnen, men som läget är nu verkar det inte finnas någon som sett själva gärningen, säger Thomas Forsberg.

Det var vid 18-tiden i fredags kväll som polis efter uppgifter om skottlossning larmades till Stenhagen. Den 30-årige mannen hittades svårt skottskadad intill en bil och avled senare på Akademiska sjukhuset.

LÄS MER: Man skjuten till döds i Stenhagen

Det finns övervakningsfilmer från området som kan bli intressanta i utredningen, vilket UNT var först med att rapportera om.

– Det finns mer sådant material att hämta in, säger Thomas Forsberg.

Finns det någon misstänkt i nuläget?

– Det enda svar jag kan ge just nu är att det inte finns någon frihetsberövad.

Tror ni att händelsen har kopplingar till kriminella gäng?

– Jag tycker inte det är lämpligt att dela den typen av information offentligt.

Misstänker ni att mordet är relaterat till andra liknande dåd?

– Varför det här har skett och hur det eventuellt hänger ihop med andra händelser vet vi inte ännu.

Tror du att ni kommer att lösa det här?

– Min utgångspunkt är att vi ska göra allt vi kan för att klara upp det.

I söndags greps en 20-årig man misstänkt för inblandning i mordet. Han försattes dock på fri fot igen och misstankarna avskrevs.

Polisen har tidigare sagt att man inte utesluter att dödsskjutningen i Stenhagen kan ha varit en hämndaktion.
