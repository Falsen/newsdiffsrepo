Dom meddelad i fallet med ”dejtingrånen”
Niklas Gedda

Tingsrätten går i stora delar på åklagarens linje när det gäller åtalet om mordförsök på en myndighetschef i Uppsala och dömer en 18-åring (numera 19 år) till fyra års fängelse. Han döms också för olaga frihetsberövande, rån, tillgrepp av fortskaffningsmedel, bedrägeri och övergrepp i rättssak.

– Det var en väntad dom, han har ju erkänt stora delar av det han åtalats för. Däremot har vår inställning hela tiden varit att han haft uppsåt att skada den här mannen men inte döda. Och då ska han inte dömas för mordförsök utan grov misshandel eller kanske synnerligen grov misshandel. Då hade påföljden blivit en annan, säger Marianne Kellerman, 18-åringens advokat.

Kommer ni att överklaga?

– Det kan absolut finnas skäl att göra det med tanke på längden i fängelsestraffet.

LÄS MER: 20-åring anhållen efter nattens knivrån

LÄS MER: Idag faller domen i rättegången

Den andre åtalade 17-åringen, däremot, frikänns från både mordförsöket på myndighetschefen och för människorov. Tingsrätten menar att han varit på plats vid mordförsöket men lämnat när knivhuggen började.

– Jag tycker att tingsrätten resonerar på ett logiskt och riktigt sätt. Den tekniska bevisningen som lagts fram stämmer bra överens med det som min klient har uppgett och även med vad övriga hörda i fallet har sagt, säger den frikändes advokat Oskar Nordström.

Har du pratat med din klient efter att domen föll?

– Ja, och han är väldigt lättad. Det har varit en lång och prövande process för honom där han ställts inför väldigt allvarliga anklagelser. Det har såklart varit tungt, inte minst med tanke på hur ung han är, säger Oskar Nordström.

Åklagare Thomas Bälter Nordenman är dock minst sagt förvånad över tingrättens resonemang.

– Jag tycker att det är bra att man dömer den äldre till fyra års fängelse även om jag pläderat för sex år. Men i fallet med den yngre förstår jag inte hur de resonerat. Han har varit på plats och han har offrets blod på sina skor. Jag är besviken på att han frikänns helt, säger Thomas Bälter Nordenman som dock är noga med att påpeka att han inte läst domen än vid tiden för intervjun.

LÄS MER: Polisutredning i fara efter miss

Det var i januari som händelserna ägde rum. Och tillvägagångssättet var liknande i samtliga tre fall. Via en dejtingapp stämde rånarna träff med sina offer. Brotten eskalerade med tiden och slutade i ett mordförsök.

VIDEO: Detta har hänt

Den 14 januari i år stämde en 18-åring (numera 19 år gammal) träff med en man via appen och tvingade sedan till sig offrets mobiltelefon under knivhot. Dagen efter stämde samme man träff med ytterligare en man i dennes hem utanför Uppsala. Där rånades offret innan gärningsmannen, tillsammans med en 17-åring (numera 18 år gammal), band offret, tog hans bil och tvingade honom att köra gärningsmännen till olika bankomater.

LÄS MER: Polisen fann kniv i Fyrisån

LÄS MER: Lockade offer via dejtingapp

Den 29 januari stämde duon träff med en myndighetschef i Uppsala. I dennes trapphus försökte man sedan råna honom men lyckades inte. Däremot knivhögg de mannen. Enligt åklagaren var syftet att döda. Offret fick skador över hela kroppen; underkropp, bål och ansikte.

LÄS MER: Myndighetschef offer för attacken

I fallet åtalades också ytterligare tre personer för inblandning i rån som ska ha ägt rum under hösten 2016. Rånen utfördes tillsammans med den nu mordförsöksdömda mannen. Samtliga tre män i 18- till 20-årsåldern döms till ett års fängelse vardera.
