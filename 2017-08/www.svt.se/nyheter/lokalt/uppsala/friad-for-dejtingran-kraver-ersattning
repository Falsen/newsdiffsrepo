Friad för ”dejtingrån” – kräver ersättning
Julia Carlbaum

Fallet om de så kallade ”dejtingrånen” rullades upp i januari då en myndighetschef knivhöggs i Uppsala. Två män i 18-årsåldern, misstänktes ha stämt träff med mannen via en dejtingapp för att kunna råna honom och det hela slutade med att mannen knivhöggs i en trappuppgång. De båda männen åtalades senare för försök till mord, rån och olaga frihetsberövande. Även andra liknande fall kopplades ihop med rånet.

Den yngre mannen frikändes från brotten av Uppsala tingsrätt. Nu ansöker han om ersättning från Justitiekanslern via sin advokat. I ansökan står det att häktningen har ”medfört betydande men” för den då 17-åriga mannen.

Den vid brottet 18-åriga mannen dömdes av Uppsala tingsrätt till fyra års fängelse men fick straffet sänkt till två års fängelse av Svea hovrätt eftersom de inte anser att det går att bevisa att han haft uppsåt att döda myndighetschefen.
