Statsvetare: AKB fick städa upp efter festen
Ellen Zettergren

Igår meddelade moderata länsförbundet i Uppsala att man kräver partiledaren Anna Kinberg Batras avgång. Ett beslut som flera andra länsförbund i landet idag gett samma besked om. Men det är fortfarande flera tunga länsförbund som vill se att hon stannar.

Att fler länsförbund nu under dagen anslutit sig är Moderaternas kris ett faktum enligt socialdemokratiske statsvetaren, Stigbjörn Ljunggren.

– Det första är att Anna Kinberg Batra får större problem att visa upp sig utan att folk tänker; ska hon avgå? Det andra är att Moderaterna inte får fokusera på politiken. Det tredje, vilket många ropar halleluja över, så slipper socialdemokraterna och den röd-gröna regeringen höra att de är odugliga för att de inte kan hantera säkerhetsläckage.

Han säger att det som nu sker inom Moderaterna är rätt allvarligt i den mening att dem är vana vid att vara det största partiet.

– Efter att de mått väldigt bra under väldigt lång tid, så mår de väldigt dåligt nu under väldigt kort tid. Hon (Anna Kinberg Batra) fick städa upp efter festen och får nu delvis betala priset för vad Reinfeldts valförlust och politiska linje innebar, till exempel gällande migrationspolitiken, säger statsvetaren Stigbjörn Ljungren.

Hur vanligt är det att länsförbund går emot sitt eget parti  på det här sättet?

– Moderaterna brukar inte lägga fingrarna mellan när det gäller att dumpa sina partiledare. De är nästan barnsligt underdåniga när det går bra för partiledaren och rätt predatoriska när det går dåligt. Skillnaden nu är att det här sker inför öppen ridå, det här brukar ju skötas ”snyggt” som det heter, säger statsvetaren Stigbjörn Ljungren.

Vad tror du kommer hända på sikt?

– Ska hon sitta kvar så måste man bevisa att man tänkt om. Ett scenario kan vara att Moderaterna bestämmer sig för att ta Sverigedemokraterna i hand. Det andra är att det blir någon slags överskridande överrenskommelse, att bilda någon slags mittenregering. Eller att vi fortsätter som nu med instabila regeringar. Att de sitter kvar men förutsatt att de får regera på någon annans budget.
