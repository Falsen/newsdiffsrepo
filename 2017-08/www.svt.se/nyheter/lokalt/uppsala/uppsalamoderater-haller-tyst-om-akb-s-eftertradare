Uppsalamoderater håller tyst om AKB:s efterträdare
Astrid Iselidh

– Det var ett nödvändigt beslut, och en konsvens av de diskussioner som har varit. Det är naturligtvis aldrig roligt i de här sammanhangen, men för att partiet ska kunna komma vidare och kunna prata politik och sakfrågor så var det här ett nödvändigt beslut, säger Fredrik Ahlstedt (M), kommunalråd i Uppsala och förste vice förbundsordförande.

Att partiledarbytet sker med bara ett år till nästa riksdagsval behöver inte vara negativt, menar Fredrik Ahlstedt.

– Förhoppningsvis blir vi stärkta av det här, att det blir en en skjuts in i valrörelsen och att vi får ett bra valresultat. Det är det som är syftet.

LÄS MER: Statsvetaren: ”Nya partiledaren måste utstråla värme”

Du tror inte att det finns en risk att det här tar fokus från er politik?

– Det har varit ett problem det senaste halvåret att vi haft svårt att nå ut med vår politik, att det har varit diskussioner om partiledaren hela tiden när man har samtal, framför allt med väljare, men även med media. Och förhoppningsvis kommer vi nu kunna fokusera på politiken och berätta om de nya reformer, förslag och satsningar vi har.

LÄS MER: M-förbund i Uppsala kräver Anna Kinberg Batras avgång

Uppsala län var ett av de elva partidisktrikt som krävt Anna Kinberg Batras avgång, och som alltså aktivt tagit ställning för ett partiledarbyte. Men vem man vill se på posten istället håller man tyst om.

– Nu ska vi låta valberedningen arbeta och vi kommer föra fram de förslag vi har. Men det är inget jag vill gå ut med nu, utan vi vill ju meddela valberedningen, säger Fredrik Ahlstedt.
