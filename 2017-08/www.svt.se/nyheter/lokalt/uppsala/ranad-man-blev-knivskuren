Rånad man blev knivskuren
Julia Carlbaum

Vid 01-tiden under natten mot onsdag fick SOS in ett larm om att en man ska ha blivit rånad i Gottsunda i Uppsala. Mannen ska ha fått slag i ansiktet, blivit knivskuren i benet och rånad på sin mobiltelefon.

– Han lyckades fly in i en lägenhet och fick hjälp att ringa SOS. Han påstår att det ska ha varit tre-fyra gärningsmän som anföll honom, säger Torbjörn Karlsson, befäl vid Uppsalapolisens regionledningscentral.

Mannen fördes till sjukhus där han nu vårdas för sina skador. Polisen har letat med hund i området och kommer att jobba vidare med spaningsarbetet under dagen. Ingen har gripits för rånet.
