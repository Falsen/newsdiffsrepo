Många döda myggor med posten – forskarna jublar
Ramin Takamoli

I början av sommaren gick Statens veterinärmedicinska anstalt, SVA, ut med en uppmaning till allmänheten: Fånga och döda myggor, skicka dem sedan till oss.

Resultatet ligger nu samlat i en kartong i labbet. Utöver det har Anders Lindström själv också varit ute i landet och samlat in myggor i sommar.

– Det ska bli oerhört spännande att gå igenom det här, säger han.

Meningen med projektet är att hitta mer sällsynta myggor som ofta sprider sjukdomar.

– Vi har börjat gå igenom materialet och då bland annat hittat den här tunnelbanemyggan som vi ville ha in. Och så har jag själv hittat nilfebersmyggan, som verkar vara bofast nere i Falsterbo i Skåne nu, säger Anders Lindström.

Nu ska myggorna DNA-testas, allt för att SVA ska vara beredda om nya virus kommer till Sverige.

– Då vill vi ju veta var myggorna finns, så att vi ställer våra fällor på rätt ställen.

Hur har folk skickat in de döda myggorna?

– I kuvert och paket som innehåller alla möjliga sorts behållare, till exempel tändsticksaskar.

Anders Lindström är nöjd med allmänhetens engagemang.

– Med tanke på att det varit en dålig myggsommar så tycker jag vi fått bra respons.
