Sexåringar tvingades kliva av skolbussen
Magnus Hellström

I veckan har kommunens sexåringar skolats in på sina i sina förskoleklasser runtom i kommunen. För Lindbackenbarnen innebär det skolgång i Årstaskolan, där Lindbackenklasserna placeras i väntan på att den närliggande skolan ska stå klar nästa år.

På onsdagen upplevde barnen sin första skoldag helt utan föräldrarnas närvaro, och på torsdagen var det dags för nästa stora kliv: att åka skolbuss.

Men alla barn som ville till Årstaskolan fick inte plats på de två bussarna, utan flera barn tvingades kliva av. Flera föräldrar är upprörda över det inträffade.

– Man har ju en förväntan av att kommunen har ett hum om hur många barn som behöver skolskjuts, inte minst eftersom dom har delat ut busskort till barnen, säger Mahmoud Elsaadi, vars sexåriga dotter var en av de drabbade.

– Lindbacken är ett expansivt område och vi har svårt att överblicka det totala elevantalet som kan komma att åka med skolbussen vid en viss tidpunkt. Vi är jätteledsna för att alla barn inte fick plats på skolbussen och vi beklagar verkligen det inträffade, säger Omar Hijazi Enhetschef för antagningsenheten på Uppsala kommun.

– Men vet ni inte hur många skolbarn som finns i Lindbacken?

– Vi vet inte alltid hur många barn som väljer att ta bussen. Där finns en utmaning. Vi vill inte heller sätta in för mycket resurser och få bussar som går tomma. Det vore inte bra ur ett miljö- eller ekonomiskt perspektiv, säger Omar Hijazi.

”Jag är trött på att barn och familjer i Lindbacken sitter på något slags undantag. När barnen kommer i kläm är jag riktigt riktigt förbannad”, skriver en förälder i ett brev till Uppsala kommun.

– Det blir ju ett orosmoment, dels för min dotter men även för oss föräldrar. Det är ju inte alltid man kan gå med till bussen och då vill man inte vara orolig om ens barn kommer med bussen, säger Mahmoud Elsaadi.

Enligt Sture Jonsson, presschef på Upplands lokaltrafik, kommer det att sättas in en extrabuss från och med fredag morgon.

– När vi fick rapport om det här la vi allt krut på att fixa till det, säger han.

Nu ska UL och kommunen gå till botten med vad som ledde fram till att alla barnen inte fick plats på bussarna.

– Uppgifterna om hur många elever som ska få plats på bussarna stämde inte överens med verkligheten. På något sätt blivit fel där, och det är viktigt för oss ta reda på var det berodde på.

Hur ser du på att barn som ska åka skolbuss för allra första gången tvingats kliva av?

– Det ska inte vara så här utan någonstans har det blivit en miss i planeringen.

Bussen som sätts in är en direktbuss från Lindbacken till Årstaskolan som kommer dock att gå fem minuter tidigare än ordinarie tur.

– Kan ni garantera att det inte händer igen?

– Vi kan garantera att vi gör vårt bästa och att vi lägger ner tid och resurser på att lösa detta, säger Omar Hijazi på Uppsala kommun.
