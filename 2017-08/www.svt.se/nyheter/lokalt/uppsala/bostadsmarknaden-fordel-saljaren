Bostadsmarknaden: Fördel säljaren
Rufus O Jägemar

I vilken riktning gick bostadsmarknaden i augusti? Enligt Fastighetsbyråns senaste Mäklarpanel lutar det åt: fördel säljaren.

Fastighetsbyrån har tillfrågat 430 av byråns egna mäklare, runt om i landet, om vem som de anser har mest fördel under en bostadsförsäljning just nu. För kategorin ”Större ort” där Uppsala ingår menar mäklarna att säljaren har en övervägande fördel.

I kategorierna ”Mellanstor ort” och ”Liten ort” har även där säljaren en övervägande fördel på marknaden enligt mätningen.

På en tiogradig skala – där 5 räknas som balanserad nivå mellan köpare och säljare – ligger kategorierna på 7 (fördel säljare).

Dock visar panelen att marknaden börjar bli allt mer kluven. I Stockholm har marknaden allt mer börjat dra sig mot att det är köparen som har fördelen i förhandlingarna och i affären, även om det fortsatt är en viss fördel till säljaren.

– Det tyder på att det numera finns en större osäkerhet kring prisbilden och utvecklingen på Stockholms bostadsmarknad, kommenterar Johan Engström, vd på Fastighetsbyrån i ett pressmeddelande.

Enligt Fastighetsbyrån grundar sig osäkerheten i att amorteringskravet har börjat få större effekt och finansiärerna blir mer restriktiva kring utlåningar.

Engström vill dock inte gå så långt som till att kalla det ett trendbrott på bostadsmarknaden.

– Sommaren är en rätt spretig period för bostadsmarknaden och det är svårt att dra allt för långtgående slutsatser. Men vi kan ändå se större skillnader mellan olika regioner i landet.
