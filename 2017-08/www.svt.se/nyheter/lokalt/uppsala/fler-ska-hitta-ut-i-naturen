Fler ska hitta ut i naturen
Astrid Iselidh

För första gången arrangeras Lokala naturvårdens dag i Uppsala län. Här i länet pågår aktiviteter i fyra kommuner under hela helgen.

– Det finns flera syften med det här, dels att visa människor vad som händer runt omkring dem. Det pågår massor av naturvårdsprojekt i närnaturen, för att göra naturen tillgänglig på olika sätt. Fina platser ställs i ordning och dem vill vi att många ska upptäcka och besöka, säger Camilla Wessberg på Länsstyrelsen i Uppsala län.

Lokala naturvårdens dag är en nationell satsning som är ett samarbete mellan Naturvårdsverket och landets länsstyrelser.

– Vi vill också uppmärksamma att det finns så många ideellt arbetande personer i olika föreningar som genomför olika projekt, att man kan få statsbidrag till 50 procent och medfinansiera med 50 procent genom ideellt arbete.

I Uppsala, Heby, Knivsta, och Östhammar anordnas under helgen olika aktiviteter, bland annat blir det vandringar längs Upplandsleden och i centrala Heby, och en cykeltur på Gräsö i Östhammars kommun.

– Det är första gången vi gör det här och förhoppningen är att det blir en återkommande dag. Vi vill uppmuntra alla att passa på och besöka de här ställena när det finns folk som kan visa dem och berätta om dem.

Mer om helgens aktiviteter hittar du här.
