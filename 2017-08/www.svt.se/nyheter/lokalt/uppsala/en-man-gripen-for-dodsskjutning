En man gripen för dödsskjutning
Niklas Gedda

Det var vid 10.30-tiden som polis slog till mot en adress i Stenhagen i Uppsala. En 20-årig man greps skäligen misstänkt för mordet i fredags. Det skedde bara någon timme efter att samme man anhållits i sin frånvaro.

– Gripandet var helt odramatiskt, säger Christer Nordström, Uppsalapolisens presstalesperson.

LÄS MER: Dödsskjutning kan ha varit hämndaktion

LÄS MER: Man skjuten till döds i Stenhagen

20-åringen förhördes senare under söndagen men nekade till brott och efter att ytterligare uppgifter framkommit släpptes han från polisen under kvällen. Han är nu inte längre misstänkt för mordet.

Det var i fredags som en 30-årig man sköts till döds vid Stenhagensvägen i Uppsala. Mordet skedde bara några timmar efter att två personer skjutits i Västerås. Polisen har tidigare spekulerat i om de båda händelserna är sammankopplade.

– Vi tittar i alla möjliga riktningar men det är alldeles för tidigt att säga om de har med varandra att göra. Det återstår mycket utredningsarbete innan vi är klara med det här, så mycket kan jag säga, säger Christer Nordström.
