Håbo kommun JO-anmäls av förälder
Ellen Zettergren

Det var i våras när kommunen gjorde en översyn av reglerna kring resersättningen som man märkte att det betalats ut till gymnasieelever som ännu inte fyllt 16 år, något som gått emot lagen, enligt praxis från Högsta förvaltningsdomstolen.

SVT Nyheter Uppsala har pratat med en förälder – som valt att vara anonym – som JO-anmält kommunen för de nya reglerna. Även gruppen ensamkommande omfattas av beslutet.

– Det är diskriminerande och så otroligt löjligt. Du har rätt till SL-kort om du är född till ett visst datum, vi har tre barn som i så fall är födda på ”fel datum”, säger föräldern.

Kommunen ska enligt lagen om kommunernas skyldighet, ansvara för vissa resor som eleven har mellan bostaden och skolan. I Håbo kommun så ges i första hand reseersättning i form av ett SL-kort eller UL-kort. Kraven för att ha rätt till ersättningen är att du dels ska vara folkbokförd i kommunen och ha rätt till studiemedel från CSN.

Det beslut som togs av Barn- och utbildningsnämnden i juni efter att man sett över reglementet, så står kommunen för reseersättningen för barn födda mellan januari och sista juni i år. För de som är födda efter den sista juni, får själva stå för kostnaden, då man hänvisar till studiebidraget, som ges från kvartalet efter man fyllt 16 år.

Lennart Carlsson som är ordförande i Barn- och utbildningsnämnden i Håbo kommun, håller med om att det här är problematiskt och säger att det är ett grundläggande fel i lagstiftningen.

– Det här är helt fel, jag håller med om allt. Det ska vara utbildningen som styr och inte åldern, säger han.

Från kommunal nivå kan man inte ta ett beslut som går stick i stäv med ett nationellt regelverk, säger Lennart Carlsson (M). Men man är angelägen om att nu ställa allt tillrätta.

– Målsättningen är att rätta till och betala retroaktivt för de som får stå för kostnaden själva nu. Vi i nämnden är eniga om att lösa det här.

För föräldern som JO-anmält kommunen, vars son ska läsa på en gymnasieskola i Stockholm, så har situation löst sig, då skolan gick in och betalade för sonens resekostnader.

– Det har löst sig för oss, men det kanske det inte gör för alla. Alla som lever precis på målsnöret, det kan bli en ganska stor utgift, det är så otroligt fel.
