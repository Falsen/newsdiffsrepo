Läkare vill träna på amputerade kroppsdelar
TT

Det är Dagens Medicin som rapporterar om att det nu höjs röster för att svenska kirurger rutinmässigt ska kunna öva på så kallade mänskliga preparat, alltså kroppsdelar. Det är framför allt just handkirurger som behöver mer träning.

– Regelverket behöver bli enklare, det är viktigt för patienternas skull, säger Stephan Wilbrand, överläkare i handkirurgi vid Akademiska sjukhuset i Uppsala.

– För att bli en duktig kirurg behöver man även träna på det som är ovanligt. Handen är anatomiskt komplicerad och när man gör vanliga ingrepp ser man i regel bara den delen som man ska operera. Det behövs mer träning i reell miljö, säger Stephan Wilbrand.

I Sverige används donerade kroppar, men nästan bara i anatomiundervisningen för studenter. Och bristen på kroppar är stor.

– Vi vill också kunna träna på amputerade kroppsdelar, men som det är nu så går inte det i Sverige utan de som går utbildning hos oss måste åka till Danmark, säger Stephan Wilbrand.

Han framhåller att träning på kroppsdelar är för patienternas bästa.

– Att operera i en avdelad kroppsdel påverkar även oss, vi har alltid en etisk debriefing med de läkare som åker till Danmark för att öva.
