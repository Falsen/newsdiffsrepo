Mordåtal drar ut på tiden
Ellen Zettergren

I nuläget inväntar man från åklagarsidan resultaten från de analyser som ska göras av de fynd man hittat på brottsplatsen.

– Det vi väntar på nu är att alla fynd vi har gjort ska analyseras av NFC – Nationellt forensiskt centrum. Det kommer ta sin lilla tid, jag kommer, som det ser ut nu, att begära en månad till innan åtal kan väckas.

Den man i 60-årsåldern som greps kort efter mordet sitter häktad sedan den 8 augusti. Polisen och åklagarens bild av händelsen är att motivet till mordet är en tvist om en sommarstuga, som även tidigare varit uppe som ett ärende i domstol.

– Den hypotesen jobbar vi fortfarande efter att det ska ha varit tvisten om sommarhuset som utlöst det hela, säger åklagare Thomas Bälter Nordenman.

Den häktade mannen har nu även genomgått en mindre rättspsykiatrisk undersökning, där det står att mannen misstänks lida av en allvarlig psykisk störning. Enligt undersökningen så ska han också sakna minnesbilder från den aktuella mordkvällen.

Mannens advokat Kristina Boethius, har tidgare sagt i en intervju till SVT Nyheter Uppsala, att hennes klient nekar till mord.

Åklagare Thomas Bälter Nordenman säger att man nu hållit en stort antal förhör och att man siktar på rättegång framåt november.
