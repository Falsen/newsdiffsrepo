Här marscherar de mot BB-krisen
Niklas Gedda

En ringlande skara vårddemonstranter gick från Akademiska sjukhuset till Stora torget i Uppsala för att visa sitt missnöje mot den rådande förlossningssituationen i Sverige. Marschen genomfördes samtidigt på 16 platser i landet. Bakom initiativet står organisationen Födelsevrålet.

–  Problemet är att dagens situation är ohållbar och den har eskalerat under flera år. Vi stänger sjukhus, barnmorskor går på knäna och personal brottas med usel arbetsmiljö. Vi kvinnor vill kunna föda utan onödiga risker, vi lever trots allt i Sverige, säger Camilla Winter Jarlgård, lokal medarrangör.

Nu hoppas man att marschen ska ge eko politiskt.

– Politikerna måste förstå allvaret, säger Camilla Winter Jarlgård.

På plats fanns också politiker, från Socialdemokraterna och Liberalerna lokalt, och i Kristdemokraternas partiledare Ebba Busch Thor.

– Jag vill visa mitt stöd för de kvinnor som många gånger känner samma oro som jag gjorde inför att föda barn. Kommer jag att få en bra vård? Finns det tid till mig? Jag vill se bättre ekonomiska resurser över hela riket men också att de barnmorskor som sliter och som kommer från jobbet med en känsla av att inte ha räckt till ska få en bättre arbetssituation, säger Ebba Busch Thor (KD).

Vivianne Macdisi (S) var en av talarna.

– Det var inspirerande att vara med för mig som feminist och småbarnsmamma. Det är viktiga frågor. Nu gör vi i regionen satsningar mot en förbättrad förlossningsvård och vi skjuter till pengar som kommer från regeringen. 11 miljoner kronor redan nu i höst och totalt 18 miljoner fram till 2018, säger hon.
