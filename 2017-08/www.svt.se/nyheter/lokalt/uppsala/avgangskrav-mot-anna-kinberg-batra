Kommunalråd kräver Kinberg Batras avgång
Astrid Iselidh

Moderaterna står inför de lägsta opinionssiffrorna på tio år, och flera tunga moderata kommunalråd har den senaste tiden krävt partiledaren Anna Kinberg Batras avgång. Vid en presskonferens på onsdagsförmiddagen var hon dock tydlig med att hon inte tänker avgå.

Senare på onsdagen stod det klart att en majoritet av de moderata kommunalråden i Stockholm saknar förtroende för Anna Kinberg Batra, och nu kommer även avgångskrav från Uppsala län.

– Givet de förutsättningar som råder med opinionsläget så anser jag i allra högsta grad att förändringsåtgärder bör vidtas i form av en omorganisering, ett partiledarbyte, säger Daniel Blomstedt (M), kommunalråd och gruppledare i Tierps kommun.

Han ser inte att det partiledarbyte skulle skada partiet på något sätt.

– Tittar vi på den trend som varit, och med den ledning som vi har idag, så ser jag inte att det skulle vara till nackdel, säger han.

Kenneth Holmström (M), kommunalråd och gruppledare för moderaterna i Älvkarleby kommun, säger att man inte hunnit diskutera frågan lokalt, men konstaterar att läget är oroväckande.

– Det som bekymrar är de låga opinionssiffrorna, och det är bekymmersamt inte bara för moderaterna utan också för Alliansen.

Moderaternas kommunalråd i Enköping och Knivsta kommun har däremot ett fortsatt förtroende för partiledaren och tycker det är fel att debatten förs i media.

– Allmänt tycker jag att Anna är en duktig partiledare som har stor kompetens inom dem politiska områdena. Är inte så förtjust i krypskyttet som förs i media. Jag tror också att avsätta sin partiledare är skadligt för ett parti, säger kommunalrådet i Knivsta, Klas Bergström.

– Vi tänker att det här är en intern process. Hon har fått en del kritik och gjort en del utspel men hon ska få chansen att visa att hon har lyssnat och förstått, säger de moderata kommunalrådet i Enköping, Ingvar Smedlund.

Moderatledamoten Margaretha Gadde-Jennishe i Heby kommun, säger att man från deras sida inte kräver någon avgång, men att man måste ha ett möte och prata igenom det här.

Länets moderata partitoppar samlas i Uppsala på onsdagskvällen i samband med att partiets förbundsstyrelse sammanträder. Frågan om förtroendet för partiledaren kommer då att diskuteras, och fler uttalanden från lokala partirepresentanter väntas under kvällen.
