Hon voltade hela vägen till Hollywood
Ellen Zettergren

Volter och hopp är 24-åriga Caroline Nissers stora passion. Sporten heter cheerleading, något som hon sysslat med sedan 11 år tillbaka.

Och i år blev hon, som enda svenska, uttagen till att få vara med i en amerikansk Hollywoodfilm om just cheerleading.

– De sökte efter folk internationellt, så då ringde de och frågade om svenska landslaget kunde rekommendera någon och då blev det jag, säger Caroline Nisser.

Hur kändes det då?

– Alltså superkul, jag fattade inte att det var sant, när jag fick jobbet så fick jag åka till Sydafrika, Kapstaden. Det var helt fantastiskt.

Första tiden bestod i att träna hårt inför inspelningarna, berättar hon.

– De två första veckorna hade vi bootcamp för att komma i form. Vi tränade på rutinerna i sex veckor, åtta timmar per dag och efter det var vi tvungna att gå ner till gymmet.

I filmen är Caroline med i det cheerleadinglag som huvudkaraktärerna är med i. Men utan någon replik.

– De hade väldigt höga krav på att det skulle vara bra uttal, så en tjej från Kanada fick det istället, säger Caroline Nisser.

Filmen kommer inte visas i Sverige men har premiär i Norge ikväll och USA-premiär på tisdag. Caroline kommer vara på plats på den norska premiären. Efter det är det studierna nere i Lund som väntar.

– Nu känner jag att jag måste fokusera lite på skolan, har varit borta en termin. Jag har lite att ta igen, men det var det värt.

Se Caroline Nissers träna för filmen i klippet ovan.
