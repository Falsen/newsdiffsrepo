Man blottade sig vid Uppsalamonument
Julia Carlbaum

Vid 8.30-tiden under onsdagsmorgonen passerade en kvinna vid vid Sten Sturemonumentet i Uppsala. Då fick hon syn på en man som blottade sig och ringde polisen.

– Det ska ha handlat om en oidentifierad man som onanerade på platsen. Naturligtvis är det obehagligt, det kan ju skrämma slag på folk, säger Christer Nordström presstalesperson vid Uppsalapolisen.

Händelsen rubriceras som sexuellt ofredande och polisen har inte kunnat gripa någon.

Den senaste månaden har en handfull liknande händelser polisanmälts och det är representativt för hur många liknande brott som brukar anmälas varje månad, enligt Christer Nordström.

– Det handlar ofta om både unga och äldre män som inte mår så bra mentalt. I vissa fall lyckas vi identifiera dem men inte alltid.
