Så ska småbarnen slippa onödiga smittor
Astrid Iselidh

– Det vanligaste är virusinfektioner, förkylningar, olika typer av luftvägsinfektioner med snuva, hosta och ont i halsen. På förskolan kan det spridas magsjukor, svinkoppor och annat när barnen kommer ihop och leker tillsammans. Och det blir ännu värre senare när barnen leker mycket inomhus, säger Johan Hedlund, smittskyddssjuksköterska på Akademiska sjukhuset.

Under sommaren, när man varit ifrån varandra, har man skaffat sig en ny bakterie- och virusflora, förklarar Johan Hedlund. Och när man umgås mer leder det till mer smittor som kan leda till sjukdomar.

– Vi har alltid en grund med ett antal bakterier och virus som vi bär med oss. I en familj har man ganska liknande bakterieflora, och likaså på en arbetsplats eller skola. Och har man varit ifrån varandra kan det här ha förändrats till viss del, man kan ha plockat upp något nytt som kroppen inte känner igen och som kan orsaka sjukdom. Det har också att göra med att man träffar fler personer i en grupp.

LÄS MER: Fyraåriga Felix kan dö av kräksjukan

Men att tro att man ska kunna skydda sina barn helt från smittor är inte realistiskt, eller ens rätt.

– Barn ska ha ett antal infektioner varje år så man bygger upp sitt immunförsvar, men man kan förhindra den onödiga sjukligheten, säger Johan Hedlund.

– Det bästa att man själv har en god handhygien, mycket både får vi och sprider vi via våra händer. Så god handhygien är ett väldigt väldigt bra skydd.

Och om man har en lättare luftvägsinfektion så ska man hosta och nysa i armvecket, och inte mot kompisarna eller i skolmaten, påpekar Johan Hedlund.

Men hur ska man kunna få de allra yngsta barnen att följa de här råden?

– Man jobbar ju väldigt hårt med de här frågorna på förskolorna, och vi stödjer dem i det arbetet. I år drar vi igång en kampanj som heter Frisk, som även vänder sig till barn och föräldrar med information om hur man skyddar sig mot smittor. Och på förskolan handlar det om att lära barnen så att de får in tänket från början, så att det sker mer naturligt.

När ska barnet stanna hemma?

– När det finns risk för smittspridning. Barn ska orka med en hel skoldag för att de ska kunna gå i förskolan, och är det så man inte orkar med normala aktiviteter ska man hålla sig hemma. Det är extra viktigt efter magsjuka eftersom det smittar även efteråt, så 48 timmar efter sista symptomen ska man hålla sig hemma.

När ska man söka vård?

– Man kan alltid börja med att ringa 1177, de är väldigt duktiga att kunna intervjua och ge råd. Om man verkligen känner en stor oro och barnet är väldigt dåligt och exempelvis har feber en lång period kan man naturligtvis söka akutvård. Men det bästa av allt är att ha kontakt med 1177.

Sjukdomar kan inte undvikas, de kommer alltid att finnas med oss, påminner Johan Hedlund.

– Det är dessutom som sagt bra när det gäller små barn att ha sjukdomar för det kan skydda dem i framtiden. Men man ska naturligtvis inte utsätta barn för onödiga risker, och vaccin är ett bra sätt att skydda barnen mot de allvarligaste sjukdomarna.
