Polarforskningssekretariatet flyttar längre från Uppsala
Rufus O Jägemar

Under onsdagen meddelade statsminister Stefan Löfven och civilminister Ardalan Shekarabi (S) att de ämnar flytta en rad myndigheter från Stockholm till andra orter.

LÄS MER: Sju myndigheter flyttar ut från Stockholm

En av de myndigheter som flyttas är Polarforskningssekretariatet. Sekretariatets uppgift är att samordna och främja svensk polarforskning. Detta görs genom att organisera och stödja forskningsexpeditioner till polar­områdena och ansvara för forskningsinfrastruktur. Sekretariatet medverkar också till att skapa förutsättningar för polarforskning som utförs utan fältarbete.

LÄS MER: Polarforskningssekretariatet flyttar till Luleå

En institution som sekretariatet samarbetar med är Uppsala universitet. Bland annat genomfördes en samarbetsexpedition till Grönland 2016. Syftet var att öka kunskapen om hur ryggradsdjurs funktion och anpassning påverkats av övergångar mellan land och vatten under evolutionen.

Henning Blom från institutionen för organismbiologi, Uppsala universitet, var en av de fyra expeditionsmedlemmarna.

– Det är svårt att säga i nuläget exakt hur flytten kommer påverka samarbete framöver. För min egna del kan jag bara konstatera att expeditionens planering gjordes lättare i och med närheten till Stockholm.

Polarforskningssekretariatets föreståndare Björn Dahlbäck är lågmält frågande till det faktum att myndigheten nu ska flytta då omlokaliseringen nu innebär längre avstånd till Uppsala.

– Jag vet inte riktigt vad jag tänker. Vi har en välfungerande verksamhet i Stockholm med närhet till lärosätena Stockholm och Uppsala. Vad det här betyder är lite tidigt för mig att göra en klok analys av, för det här beskedet kom i stort sett för oss i dag, säger han till TT.

Henning Blom berättar vidare.

– Sekretariatet är ju egentligen utspridd över landet redan som det är idag. Man har en station uppe i Abisko till exempel. Hur flytten konkret kommer påverka forskningen är som sagt jättesvårt.

Enligt Henning Blom kan dock sekretariatets närhet till Uppsala ha haft en positiv effekt.

– Tar man Lund till exempel så ligger de ju geografiskt längre ifrån sekretariatet än vad Uppsala gör idag och om nu sekretariatet menar att samarbetet till Uppsala har gynnats av närheten, i jämförelse med till exempel Lund, så kan det ju vara så, säger han.

Beslutet om flytt är i grunden en politisk fråga. För regeringens del handlar det om en decentralisering av myndighetsnärvaron – vilket ska gynna andra orter – enligt dem.

– Under alltför lång tid har det funnits en tydlig trend av centralisering till Stockholm, säger Stefan Löfven (S) till TT.

Enligt det akademikernas Saco-S är omlokaliseringen fel väg att gå.

– Tidigare erfarenheter av att omlokalisera visar att det är mycket kostsamt att och att verksamheterna påverkas negativt. Detta har tunga expertmyndigheter som Riksrevisionen och Statskontoret visat i utredningar. Regeringen borde lyssna experterna och avbryta planerna på att flytta ut myndigheter, skriver Saco-S ordförande Lena Emanuelsson i ett pressmeddelande.

LÄS MER: Facket: ”Finns bättre sätt att få hela Sverige att leva”

Omlokaliseringen ska vara klar i november 2018 och berör omkring 550 anställda hos sju myndigheter.

– Nu har vi att göra någonting så bra som möjligt utifrån det här politiska beslutet, kommenterar Björn Dahlbäck till TT.
