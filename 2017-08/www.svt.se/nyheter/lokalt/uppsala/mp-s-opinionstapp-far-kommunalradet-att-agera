Uppsalapolitiker vill bli MP:s räddning
Rufus O Jägemar

Om det skulle vara val idag skulle Miljöpartiet tappa sin riksdagsplats, och därigenom även sin regeringsställning. Det enligt SVT/Novus senaste mätning som gjordes i mitten av augusti. 3,9 procent av den valberättigade och valdeltagande befolkningen skulle enligt mätningen rösta på MP, vilket innebär att de hamnar under riksdagsspärren på 4 procent.

I ljuset av detta väljer nu en av Uppsalas kommunalråd, Maria Gardfjell (MP), att avisera sin ambition om att nå rikspolitiken.

– Tillsammans med riksdagsledamoten Niclas Malmberg kandiderar jag till att komma med och stå högt på Miljöpartiets riksdagslista för kommande valrörelse, säger hon.

Maria Gardfjell berättar vidare att det är just opinionssiffrorna som ligger till grund för beslutet.

– Våra opinionssiffror sviktar. Vi behöver Miljöpartiet i rikspolitiken. Jag tror att jag med mitt perspektiv kan tillföra mycket.

Hur menar du?

– Det är ju jättebra att Miljöpartiet som är ett gräsrotsparti kan fortsätta med det genom att få upp lokalpolitiker i nationell politik.

Vad tror du tappet beror på?

– Om det beror på en enskild fråga eller flera enskilda frågor är svårt att säga.

Avkallen i vallöftena då? Vattenfall och migrationsfrågorna?

– Jag personligen har arbetat mycket med frågan kring Vattenfall och kommer också fortsätta göra det. Sen är det svårt att säga exakt hur enskilda väljare har reagerat efter valet nu, men att få Vattenfall att hålla de miljömål som sätts upp: det är ett arbete jag tänker fortsätta engagera mig i.

Du tror inte kostymen blev för stor då? Regeringskostymen?

– Nej, vi har åstadkommit mycket i regering. Vi har Sveriges första gröna regering någonsin som satsat mycket i sin budget på miljöfrågor. Min ambition är att vi ska fortsätta göra stora och framstående satsningar på klimat och miljö, säger Maria Gardfjell (MP).

Efter 12 år inom kommunalpolitiken vill nu alltså kommunalrådet gå vidare. Enligt henne är det dock med visst vemod.

– Jag tycker kommunalpolitik är jättekul och viktigt. Skillnaden mellan riks- och kommun är att det är väldigt konkret på lokal nivå. Det är ett samhällsbygge där man tillsammans med andra partier, majoritet så som opposition, kommer överens och arbetar tillsammans.

Hur ser du på ”projekt Uppsala” nu då efter din tid här?

– Vi har åstadkommit mycket. Bostadsbyggande är på rekordnivåer och miljöarbetet har kommit långt. Jag själv var ju också delaktig i skapande av ett miljöråd och nu hoppas jag att jag med min erfarenhet kan stärka oss på nationell nivå.

Hur starkt tror du ditt namn står sig?

– Jag har har mycket kontakter på nationell nivå redan som det är. Jag tror också att mitt namn står starkt i länet. Jag hoppas även att mitt interna stöd är högt, även om det så klart är svårt att säga.

I dagarna startar Miljöpartiet de gröna i Uppsala län sina interna processer för att sätta listor inför valet. Efter det ska ett provval hållas, för att frågan slutligen ska hamna som valberedningen som gör listorna officiella. Processen väntas bli klar till årskiftet.

Förutsatt att aviseringen resulterar i en nominering kommer Gardfjell under resterande del av mandatperioden fortsätta med sitt uppdrag som kommunalråd med ansvar för klimat, miljö, trafik, natur, IT och arbetsgivarfrågor, samt som ordförande för Uppsala Vatten AB.
