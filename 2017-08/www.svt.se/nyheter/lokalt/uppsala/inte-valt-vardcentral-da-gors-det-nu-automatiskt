Inte valt vårdcentral? Då görs det nu automatiskt
Niklas Gedda

Tanken är att stötta upp de vårdcentraler som idag har en stor mängd av sina besökare olistade. Eftersom vårdcentralerna får pengar för varje listad patient tappar de som servar många olistade patienter pengar.

– Det handlar om skapa riktiga förutsättningar för alla vårdcentraler, säger Börje Wennberg (S), regionråd.

Han betonar också att systemet som införs inte inskränker på människors valmöjlighet.

– Du har samma möjlighet att själv välja en annan vårdcentral om du är listad eller olistad. Det här handlar bara om att alla ska få liknande förutsättningar att bedriva en bra vård, säger Börje Wennberg.

Men förslaget har stött på kritik. Regionrådet Stefan Olsson (M) menar att vårdcentralerna måste jobba för pengarna.

– De måste själva bli mer aktiva och engagera sig i sin befolkning. Vilka bor här, vad har de för vårdbehov? Det är frågor de bör ställa sig innan de får pengar av oss. Då får vi också en bättre sjukvård i slutändan, säger han.

Han jämför systemet med att handla mat.

– Om din lokala butik vill få dig att handla hos dem så erbjuder de varor som du vill ha och har olika kampanjer och extrapriser. De tvingas engagera sig i sin närmiljö. Och det är samma sak här. De måste känna sin befolkning för att kunna ge bra vård, säger Stefan Olsson (M).

Förslaget väntas gå igenom vid regionfullmäktige den 27 september. Om så börjar det nya systemet att gälla från den 1 januari 2018.
