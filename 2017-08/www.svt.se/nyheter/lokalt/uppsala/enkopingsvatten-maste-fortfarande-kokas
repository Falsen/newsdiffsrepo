Enköpingsvatten måste fortfarande kokas
TT

Det var i mitten på förra veckan som vattnet bedömdes vara otjänligt sedan bakterier upptäckts i dricksvattnet.

LÄS MER: Enköpings kommun: Koka dricksvattnet

Kommunen har nu identifierat källan till en av brunnarna i Vånsjöbros vattentäkt. Vattnet har letts från brunnen till ett av Enköpings vattentorn, där bakterierna hittades vid en rutinkontroll förra tisdagen.

LÄS MER: Här upptäcktes bakterierna i Enköping

– Vi kommer nu att rengöra brunnen och vattentornet och så länge det arbetet pågår så vill vi att kunderna i de drabbade områdena fortsätter att koka sitt vatten, säger Danielle Littlewood, VA-chef vid Enköpings kommun.

Det är ännu inte fastslaget att bakterierna verkligen spridit sig ut i ledningsnätet.

– Vi har tagit en del prover ute hos abonnenter och inget av dem har visat på otjänligt vatten, men kokningsrekommendationen kvarstår för att vara på den säkra sidan, säger Danielle Littlewood.

Bakterierna är så kallade koliforma, en typ som normalt finns i till exempel tarmarna hos människor och djur. Hur bakterierna hamnat i brunnen är inte klargjort.

– Det kommer vi att ta reda på och när vi fått svar så går vi ut med det, säger Danielle Littlewood.
