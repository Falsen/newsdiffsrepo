Hårdare regler för A-traktorer
Hans Lindblom

Transportstyrelsen inför kontrollbesiktning på alla A-traktorer. Ett moderat förslag vill att man kan tillåta att fordonens maxhastighet höjs till 45 kilometer i timmen. Men frågar man förare och byggare finns det andra problem som är viktigare.

Se hela inslaget från Näsåker här.

Jag får ta en provsväng i 16-årige Adam Abrahamssons flerfaldigt prisbelönade Mustang A-traktor. Den ser verkligen fin ut. Det är bara den röda triangeln och det lilla flaket där bak som direkt avslöjar bilen som en traktor än en vanlig amerikansk muskelbil.

Sen till själva körupplevelsen. I med ettan och gasen i botten. Det känns inte rätt helt enkelt. Motorns varvtal ligger på 5000 och 6000 varv i minuten och dånet är obeskrivligt. Att köra så här längre än några meter känns bara plågsamt.

Ändå finns det ungdomar här i innersta Ångermanland som inte har något annat sätt att ta sig mellan byarna. En del kör så långt som till Sollefteå.

Se även: Alla A-traktorer ska besiktigas

Lasse Abrahamsson i Näsåker har en son som byggt en A-traktor. Han har tydliga åsikter om vad som är fel med dagens regelverk:– Det första är ju att dom måste varva nått så förbannat. Det är inte bra för miljön, bränsleförbrukningen eller för motorerna som tar massor av stryk som det är nu vilket innebär kostnader för ungdomarna och för föräldrarna.

– Varför inte se över hela regelverket. Höj maxhastigheten till 45 kilometer i timmen, låt alla växlarna vara kvar så den inte behöver gå på så höga varvtal. Man kan strypa motorn elektroniskt. Sån utrustning finns på alla långtradare. Det är inte särskilt dyrt. Dessutom är det bra för trafikrytmen.

En annan aspekt på just hastigheten är att moderna EU-moppar med fyra hjul, så kallade mopedbilar får gå i 45 km/h.– Men det är ju bara plast i dom. Den här har ju i alla fall en riktig kaross med deformeringszoner, säger Lasse Abrahamsson.

För Lasse Abrahamssons son har A-traktorn betytt mycket. I Näsåker finns bara en skolbuss. Annan kollektivtrafik är krånglig och inget egentligt alternativ om man vill ta sig till Junsele eller Sollefteå.

– Och för hans föräldrar betyder det kanske ännu mer. Nu vet jag ju att han tar sig fram säkert. Och vi slipper fara och skjutsa honom hela tiden. Han måste ju få ha ett umgänge också.

Läs även: Sundsvall – Flest A-traktorer i landet
