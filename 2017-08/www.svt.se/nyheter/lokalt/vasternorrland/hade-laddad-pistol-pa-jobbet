Hade laddad pistol på jobbet
Patric Sellen

Det var sedan 25-åringen och en kamrat till honom stoppats i en bil av polisen i slutet av april som härvan började rullas upp.

I bilen fanns narkotika gömd på flera olika ställen, bland annat amfetamin och hasch.

Efter förhör och husrannsakningar kunde till slut åtta personer åtalas för narkotikabrott. Då hade även innehav och överlåtelse av kokain kunnat styrkas genom polisutredningen.

25-åringen åtalas också för grovt vapenbrott. Det sedan polisen vid husrannsakan i mannens klädskåp på hans jobb hittat en skarpladdad pistol med tre patroner i.

25-åringen hävdar att en narkotikaleverantör gett honom vapnet, att han inte vågat protestera och att han låst in det i skåpet på jobbet för att han ansåg att det var det enda säkra ställe han kunde komma på.

Han döms för grovt vapenbrott och narkotikabrott till fängelse i tre år och fyra månader.

Två av de övriga sju åtalade döms också till fängelsestraff för narkotikabrott. Resten får böter eller skyddstillsyn.
