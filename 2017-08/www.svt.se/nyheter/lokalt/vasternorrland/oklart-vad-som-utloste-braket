Oklart vad som utlöste bråket
Eva Harström

På måndag eftermiddag utbröt det andra gängbråket på kort tid i Härnösand. Vad bråket handlade om är ännu inte klarlagt.

– Vi tycker oss se ett motiv, vi kan tycka oss se grupperingar, men vi vet inte säkert. Vi utreder utifrån det vi vet och det vi ser och det är en händelse, ett angrepp, två brottsoffer, säger kammaråklagare Staffan Blyberg.

Tre män mellan 18-25 år sitter anhållna misstänka för inblandning i det stora bråket på Mellanholmen i Härnösand. Enligt en källa inom polisen misstänks en av dem som deltog i bråket även vara inblandad i gängbråket i Härnösand i slutet av juli. Han häktades då, men släpptes senare. Det här är uppgifter som åklagaren inte vill kommentera.

– Jag kan varken bekräfta eller dementera den uppgiften, säger Staffan Blyberg.

Att de båda bråken har med varandra att göra tycker han sig kunna ana.

– Jag tror att vi kommer att kunna se vissa samband. Det som har kommit fram hittills tyder på att det finns i vart fall vaga samband, säger Staffan Blyberg.

Han vill  varken bekräfta eller kommentera uppgifter om att bråket på något sätt skulle ha att göra med narkotikahantering.

– Nu närmast är det förhör med de som drabbats av brottet. En av de har vi inte hört ännu. Den personen kommer vi att höra under morgondagen. Vi har ett par centrala vittnen som har gjort bra iakttagelser. Ett av vittnena är hört och ett kommer att höras imorgon, säger Staffan Blyberg.
