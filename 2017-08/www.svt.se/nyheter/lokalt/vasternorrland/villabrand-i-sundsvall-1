Misstänkt mordbrand i Sundsvall
Jenny Stjernström

Polis och räddningstjänsten larmades strax innan klockan 01 till en villa på Norra vägen i Birsta. Inringaren var boende i huset men hann lämna hemmet i tid.

– De togs ut och lämnades iväg, de var chockade, säger Lars Krantz, inre befäl vid räddningstjänsten i Medelpad.

Styrkorna från Sundsvall och Timrå samt en vattenstyrka från Alnö åkte till platsen. När de kom dit trodde de att branden skulle vara svårsläckt.

– Det brann ju så pass kraftigt i början. Men det gick bra. De jobbade på men planen höll. Men det blev stora skador i byggnaden, säger Lars Krantz.

Enligt räddningstjänsten var ena sidan av huset helt utbränd medan det knappt hade brunnit på den andra sidan.

Räddningstjänsten jobbade på under natten och var klar med sitt arbete vid 04:30-tiden men blir kvar på platsen under dagen.

Polisen har spärrat av platsen och skrev vid 03-tiden en anmälan om mordbrand, då orsaken till branden är oklar.

– Det finns uppgifter som gör att vi inte tror att det har skett på naturlig väg utan blivit orsakad av någon annan. Jag går inte in på några detaljer, säger Stefan Sundberg, jourhavande förundersökningsledare vid polisen i Västernorrland.

Nu tar kriminaltekniker över ärendet.

Räddningstjänsten var kvar på platsen under måndagen för vidare bevakning.

Det finns för närvarande ingen misstänkt för branden.
