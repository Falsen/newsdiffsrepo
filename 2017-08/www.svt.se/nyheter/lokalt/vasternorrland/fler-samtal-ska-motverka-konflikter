Före detta polis ger råd efter gängbråken
Rolf Lunneborg

Mustafa Panshiri kom själv från Afghanistan som 11-åring – och han beskriver sin egen historia som resan från utanförskap till drömjobbet. Först till jobbet som polis och nu på heltid med integrationsfrågor.

Han är noga med att förklarar att han inte har några patentlösningar eller har svaren efter sommarens gängkonflikter i Härnösand. Att lösa bråk och ”släcka bränder”, är polisens jobb säger han. Däremot vill han gärna prata om regler, normer och värderingar.

– Vi ska ha klart för oss att majoriteten av de möter är skötsamma fina killar som vill gå i skolan och bli en del av samhället. Men alldeles oavsett deras intentioner drabbas också dom eftersom det finns en tendens att man drar alla över en kam och det kan vi bara undvika om vi alla tar ansvar, säger Mustafa Panshiri.

– Även om man som afghansk flykting i Härnösand inte vill förknippas med incidenterna så är det viktigt att man pratar om det och kanske kommer på egna lösningar. Frågan är vad var och en kan göra för att förhindra konflikter.

I Härnösand träffade Mustafa Panshiri en grupp unga afghanska män och det blev ett samtal på hemspråket dari. Efteråt fortsatte samtalet med Härnösandsbor som samlats i biblioteket. Inlöparna Höga Kusten var initiativtagare. Löpning tillsammans och aktiviteter är deras sätt att bidra till aktiviteter.

Jessica Ögren i Inlöparna berättar om en afghansk flicka som tog kontakt efter gängbråken och den uppmärksamhet de ledde till. Flickan hade läst flera hatiska kommentarer och var rädd.

– Hon trodde att alla tyckte illa om henne på grund av sitt ursprung och jag fick ta ett långt samtal med henne och förklara att alla svenskar inte tycker så som det kan framstå i sociala medier. Absolut inte. Hon var väldigt ledsen och jag blev lite tagen på sängen att tvingas förklara något så självklart för henne som att vi tycker om er. Det gjorde ont att upptäcka att de hårda orden i sociala medier kunde göra en ung flicka så illa, berättar Jessica Ögren.

En inbjudan till Mustafa Panshiri var ett konkret sätt för Inlöparna att agera.

– Vi ska ha klart för oss att vi svenskar har en 200-årig historia av fred som innebär en svårighet att förstå människor som kommer från krig och konflikter. Samtidigt måste vi ha klart för oss att vår liberala syn på exempelvis jämställdhet, HBTQ-frågor och yttrandefrihet som skapats ur denna långa period av fred inte alltid delas av resten av världen. Ändå är det viktigt att förklara att det är detta som är grunden för den svenska framgångssagan.

– Vår uppgift är att förmedla dessa våra värderingar till ensamkommande och asylsökande. Lyckad integration handlar inte om att vi ska lära oss att äta afghansk mat och dom ska lära sig att äta pannkaka med sylt. Lyckad integration handlar snarare om att förmedla de ideér, värderingar och normer som samhället är överens om.
