GIF Sundsvalls ekonomi körd i botten
Eva Harström

– Situationen är besvärande och allvarlig för föreningens ekonomi, säger Johan Nikula, styrelseordförande i GIF Sundsvall.

Det är betydligt färre som har kommit på giffarnas hemmamatcher än vad de räknade med i budgeten. Enligt Johan Nikula handlar det om i snitt 1.800 färre i publiken på varje hemmamatch. Med tio hemmamatcher och 150 kronor i uteblivna intäkter per inträde skulle bara den förlusten komma upp i 2,7 miljoner. Till det kommer sponsorer som drar sig ur.

– Sponsorintäkter och publikintäkter går hand i hand. Det är ju inte lika intressant längre när det inte är mycket publik, säger Johan Nikula.

Än så länge har de täckning för viktiga,  löpande utgifter.

– Löner och skatter och leverantörsfakturor, det betalar vi, säger Johan Nikula.

Men med minskade intäkter måste de hitta något sätt att minska utgifterna eller få in mer pengar i kassan.

– Vi tittar på lite olika lösningar. En som vi jobbar för högtryck med är att bolagisera elitverksamheten, vilket många elitföreningar har gjort. På så sätt kan vi sälja ut upp till 49 procent av aktiekapitalet till ett sådant bolag och på det sättet få in kapital, säger Johan Nikula.

Sedan 1999 är det tillåtet för klubbar som är anslutna till Riksidrottsförbundet att bolagiseras. Villkoret är att 51 procent av rösterna ska finnas kvar i den ursprungliga idrottsföreningen.

– Det finns inget negativt med det. Vi har haft det i tankevärlden något år. Allt tyder på att skattemyndigheterna kommer att tvinga fram det hos elitföreningar och vill beskatta de kommersiella intäkterna i form av just publik och sponsring, säger Johan Nikula.

Ett aktiebolag blir momspliktigt och ska betala utgående moms på all momspliktig försäljning. Samtidigt får ett bolag till exempel dra av momsen på spelarinköp, något som en idrottsförening inte får, samt utföra emissioner när kassan sinar.

Långsiktigt är den ekonomiska effekten mer osäker, då externa investerare kan kräva avkastning på sitt insatta kapital i form av aktieutdelningar.

På onsdagkväll har styrelsen för GIF Sundsvall möte för att bland annat diskutera ekonomin. Skulle det bli ett beslut om att bolagisera elitverksamheten tar det inte så lång tid innan det kan bli verklighet.

– Det kan ske på några månaders sikt, säger Johan Nikula.
