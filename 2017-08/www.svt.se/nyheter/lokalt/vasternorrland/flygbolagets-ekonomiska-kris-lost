Nextjet säljer ut plan
Jenny Stjernström

I augusti kunde SVT Västerbotten berätta att flygbolaget Nextjet hade stora ekonomiska problem. Senare kom det fram att företaget hade en miljonskuld till Norrlands inlandskommuner.

Efter att Transportstyrelsen för en vecka sedan återkallat Nextjets flyglicens meddelade flygbolaget under fredagen att de har beslutat att stärka bolagets finanser. Med investeringar på drygt 100 miljoner kronor hoppas Nextjet kunna lösa sina ekonomiska problem och få tillbaka flyglicensen. Bolaget har lyckats få in 42,5 miljoner kronor extra och planerar att sälja flygplan för ungefär 70 miljoner kronor.

– Inom tre månader kommer vi att behöva ta ställning och göra en förnyad bedömning av bolagets ekonomiska situation, säger Simon Posluk, enhetschef vid Transportstyrelsen.

I ett pressmeddelande skriver flygbolaget att de kommer att kunna flyga igen efter den 17 november, vilket är tiden de har på sig för att visa att det hänt något i företagets ekonomi. Men det är mer en önskan, enligt Transportstyrelsen.

– Det kanske mer är ett uttryck för en förhoppning. Det kräver, under alla omständigheter, ett nytt tillstånd från vår sida, säger Simon Posluk.
