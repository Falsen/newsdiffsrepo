Kalla mordfall ligger i malpåse
Patric Sellen

Det tio år gamla mordet på blomsterhandlaren Staffan Arnström i Örnsköldsvik som SVT Nyheter Västernorrland belyste under måndagen är ett av totalt åtta ouppklarade mordfall i länet som fortfarande utreds av polisen.

Men i praktiken utreds de bara på papperet. Det finns inga avsatta resurser för dem, och det krävs en hel del ytterligare om något av dem ska kunna lösas.

– Det beror inte på att vi inte vill jobba med dem. Men det handlar om resursfördelning. Polisens resurser läggs på annat i nuläget, säger Veronica Andersson, chef för avdelningen som utreder grova brott vid polisen i Västernorrland.

Olösta mordfall, så kallade cold cases, är som blödande sår. Framför allt förstås för de anhöriga till offren, men även för polisen.

I det senare fallet handlar det dock i slutänden om prioriteringar och fördelningen av de resurser som finns.

– Det tar tid att utreda de här ärendena. Det är stora massiva material som ska gås igenom i varje fall, säger Veronica Andersson.

Utredningsmaterialet för de åtta kalla mordfallen som för närvarande finns i Västernorrland finns samlat i polishuset i Sundsvall – och det är digert.

– Det är så pass stort att det upptar ett helt rum där vi har samlat de här handlingarna, säger Veronica Andersson.

Det så kallade Evamordet i Kramfors 1987 är det äldsta kalla mordfallet i länet, mordet på Haifa Jamal i Kvissleby 2009 är det färskaste.

Det som det satsats mest på att klara upp på senare år är dubbelmordet i Brattås utanför Härnösand 2005.

– Där fick vi extra resurser under lång tid. Men vi i Västernorrland äger inte frågan om extra resurstilldelning. Den frågan måste ställas högre upp, till regionledningen, förklarar Veronica Andersson.

Men det krävs i dagsläget att nya konkreta uppgifter kommer in för att utredningar kring cold cases ska få nytt liv.

Ni lägger inga resurser på fallen om det inte kommer in nya tips?

– Det stämmer. Vi lägger inga resurser på de här ärendena om det inte kommer in nya uppgifter, säger Veronica Andersson.

Är det frustrerande?

– Ja, väldigt. Det här är något som både jag och den grupp som jobbar med mig gärna vill jobba med. Men vi har inte möjlighet att göra det helt enkelt.

Se även: Ouppklarade mord i Västernorrland
