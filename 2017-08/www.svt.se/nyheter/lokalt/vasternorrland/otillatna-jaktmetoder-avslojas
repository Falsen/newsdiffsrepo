Otillåtna jaktmetoder avslöjas
Fredrik Israelsson

Det är första dagen på björnjakten, en björn är skjuten i närheten av Styrnäs i Kramfors kommun och Stefan Tågestad som jobbar för länsstyrelsen i Västernorrland rycker ut. Han är en av länsstyrelsens besiktningsmän med uppdrag att ta prover på de björnar som skjuts i länet.

Den här gången handlar det om en vuxen hanbjörn på 146 kilo som jaktlaget fraktat till ett viltslakteri. Björnen ser ut att ha varit i god kondition och Stefan sätter i gång med arbetet och börjar med att mäta och väga björnen och åldersbestämmer björnen med hjälp av en tand.

– Jag tar också hårprover och prover på könsdelar, på hanbjörnar är det testiklar och på honor prover från livmoder, prov från en muskel och en skinnbit som referens, berättar han medan han stoppar hårtussar i plastpåsar och gör anteckningar i ett protokoll.

Alla skjutna björnar ska besiktigas och proverna skickas till SVA, Statens veterinärmedicinska anstalt. Bakgrunden är att få en bild av hur björnstammen mår och även vara tillgängligt för andra myndigheter och institutioner, men besiktningen kan också leda till utredningar om jaktbrott om besiktningsmannen skulle påträffa något som inte står rätt till. Tarmar och maginnehåll undersöks och en stark lukt sprider sig från inälvorna. Stefan hittar lite av varje.

– Det finns köttrester och benflisor men även blåbär och blåbärsris i björnen, konstaterar han.

Stefan Tågestad reagerar på att björnen har benflisor från slaktavfall i magen, vilket tyder på att den har ätit från slaktavfall vilket skulle kunna betyda att den varit vid en otillåten åtel.

– Hittar man slaktrester i magen på en björn betyder det att björnen hittat resterna någonstans, men det kan ju också bero på att den hittat något dött kadaver, menar Stefan.

I det här fallet misstänks inga oegentligheter men det har förekommit fall där man lyckats avslöja jaktbrott med hjälp av det björnar har ätit. Olagliga åtlar, att man till exempel lagt ut otillåtet avfall för att locka till sig björnar är ett allt större problem, det menar åklagaren Christer B Jarlås på Riksenheten för miljö- och arbetsmiljöbrott.

– Det finns ett missnöje på många håll i landet med att de på sina håll ganska små kvoter man har skjuts fullt väldigt snabbt och ibland kan man misstänka att det beror på att man använder otillåtna metoder för att björnen ska finnas på plats när jakten inleds. Vi tittar på björnjakten på ganska många håll i landet och de rapporter jag fått senast idag tyder på att vi har ett antal björnar där man hittat hundmat i deras magar.

– På olika sätt har man försökt se till att björnarna finns på plats så de kan skjutas när jakten inleds och det är inte själva tanken med björnjakten, säger Christer B Jarlås.

Samtidigt som björnjakten pågår för fullt stod en 38-årig man från Örnsköldsviks kommun inför rätta just för att ha lockat till sig björnar, som sedan skjutits, på ett otillåtet sätt under fjolårets björnjakt och Christer B Jarlås tror på en fällande dom.

– När man tittat i björnar som skjutits och hittat material från otillåtna åtlar bör det vara tillräckligt för en fällande dom, menar han.

Stefan Tågestad sätter slutligen fast en märkning med ett microchip i björnens päls. Märkningen görs för att motverka illegal handel med djur. Han är klar med undersökningen av björnen i Styrnäs och beredd att dra vidare till nästa skjutna björn.
