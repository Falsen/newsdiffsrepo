Polisen: ”Vi är bättre än så”
Patric Sellen

Jämfört med för ett år sedan har nämligen högarna med outredda brott hos polisen i region nord ökat med 13 procent, det kunde SVT berätta i förra veckan.

Det är den särklassigt största ökningen av den så kallade balansen bland landets alla polisregioner.

– Det är vi förstås inte nöjda med, säger Thomas Nilsson.

Men att man därmed skulle kunna slå fast att region nord i och med detta är sämst i landet på att utreda brott, det är en slutsats han absolut inte ställer upp på.

– När det gäller andelen ärenden som går vidare till åklagare ligger vi fortfarande i topp i landet, säger Thomas Nilsson.

Men det senaste året har varit tungt inom region nord när det gäller utredningssidan. En 13-procentig ökning av antalet ouppklarade ärenden går naturligtvis inte att vifta bort.

– Framför allt var förra hösten riktigt jobbig, då vi hade brist på personal inte minst i Västernorrland och framför allt i Medelpad. Sedan dess har vi vidtagit åtgärder och stärkt upp på utredningssidan, och nu ser det betydligt ljusare ut, säger Thomas Nilsson.

– Vi har jobbar hårt på rekryteringssidan, även när det gäller att locka tillbaka gamla medarbetare och att städsla civil personal som kan hjälpa till med utredningsarbetet.
