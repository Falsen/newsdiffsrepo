Sökinsatsen begränsas under natten
Jenny Stjernström

Sedan i söndags kväll har 80-åriga Rune Olsson varit försvunnen från sin bostad i Bergsåker i Sundsvall. Men trots att han är gammal har han en god fysisk form och kan ha hamnat var som helst, vilket försvårar sökarbetet.

– Det går inte bra för vi hittar honom inte men vi fortsätter att söka och vi får in tips hela tiden som vi också kontrollerar, säger Peder Jonsson, kommunikatör vid polisens ledningscentral.

Polisen är tacksamma för alla tips men än är 80-åringen inte hittad.

– Vi får in tips både här och där. Men kan vi få en större precision sparar vi tid som vi i stället kan lägga på sökandet, säger Peder Jonsson.

Polisen uppmanar att folk som har möjlighet och ser någon som tror sig vara 80-åringen, att gå fram och fråga hur det är och vem det är.

– Om man ser någon som kan vara Rune, stanna kvar och ring 112 så kommer vi på en gång, säger Peder Jonsson.

Framåt kvällen kommer sökinsatsen förändras.

– Då kommer vi inte att söka i obanad terräng. Det blir för svårt helt enkelt och ger för lite att gå i terräng när det är kolmörkt ute.

I stället söks det längs vägar och stigar samt i utrymmen på olika sätt.

– Samtidigt som vi har bett allmänheten att söka i deras förråd och utrymmen gör vi det också.

Under morgonen fortsätter sökandet på samma sätt som tidigare.

– Vi söker ju så länge då vi har möjlighet att påträffa honom vid liv helt enkelt. Det är en livräddande insats, säger Peder Jonsson.
