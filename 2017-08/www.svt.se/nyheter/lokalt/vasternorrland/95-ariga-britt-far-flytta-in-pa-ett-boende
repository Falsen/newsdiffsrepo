96-åriga Britt får flytta in på drömboendet
Eva Harström

När Britt Pahlin var 95 år ansökte hon om att få lägenhet i ett särskilt boende. Kramfors kommun sa nej, men Britt Pahlin överklagade beslutet till Förvaltningsrätten och där fick hon rätt. Men kommunen överklagade och då gick luften ur Britt Pahlin. Hon kände att hon inte orkade längre.

– Man känner ju sig inte som vanligt iallafall. Man blir less. Jag vill bara dö, det blir ju så. Jag tycker inte alls att det är något roligt nu, sa hon till SVT Västernorrland när vi besökte henne i somras efter kommunens överklagande.

Kramfors kommun ändrade sig sedan plötsligt och det beslutades att Britt Pahlin skulle få en plats på ett boende inom tre månader. Förra veckan var hon och tittade på en lägenhet i boendet i Nyland. Det boende som hon kan se från balkongen i sin nuvarande lägenhet och som hon drömt om en längre tid.

– Det är väldigt fint där och det ska bli skönt att få flytta in, säger Britt Pahlin.

”Har gått väldigt snabbt”

Den första september kommer hon äntligen att få tillgång till lägenheten. Hon tror dock att själva inflyttningen kan komma att bli lite senare. Först ska hon sälja sin gamla lägenhet och sedan tar det ett tag att packa och få hjälp att flytta alla möbler.

– Det har gått väldigt snabbt att få ett boende sedan jag blev lovad ett och det är jag tacksam för, säger Britt Pahlin.
