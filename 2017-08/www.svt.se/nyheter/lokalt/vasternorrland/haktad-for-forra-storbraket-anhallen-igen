Häktad för förra storbråket – anhållen igen
Patric Sellen

Sent på eftermiddagen den 31 juli larmades polisen om ett storbråk med ett 20-tal inblandade i närheten av Härnösands sjukhus. I bråket användes knivar och andra tillhyggen.

Totalt fem personer uppsökte vård efter bråket, flera av dem med skärsår.

Två personer, 22 och 26 år gamla, greps och anhölls så småningom misstänkta för grov misshandel. Några dagar senare häktades de.

Senare ansåg åklagaren som leder förundersökningen att häktningsskäl inte längre förelåg för de båda männen. Det beslutades att de skulle släppas på fri fot under den fortsatta utredningen av ärendet.

I går eftermiddag, exakt tre veckor efter det stora bråket, var det alltså dags igen. Ett nytt gängbråk utbröt i Härnösand, den här gången på Mellanholmen i centrala stan.

Två personer misshandlades, och en av dem skars så illa i magen med någon form av stickvapen att han fördes till sjukhus akut för operation.

Polis var snabbt på plats och grep tre män som nu sitter anhållna misstänkta för försök till dråp.

En av dem är alltså den 26-åring som häktades efter det förra stora bråket i Härnösand. Det bekräftar en poliskälla för SVT Nyheter Västernorrland.

De andra två anhållna männen är 26 respektive 18 år gamla.

Polisen har gjort beslag men vill i dagsläget inte kommentera vad det rör sig om.

Kriminaltekniker är på plats under dagen för undersökning av brottsplatsen och spårsäkring.

Polisen skriver på sin hemsida att det initialt fanns uppgifter om att en kniv använts. Det är i nuläget inte bekräftat och ska utredas vidare.

Inledande förhör har hållits med de misstänkta. Polisen ska också precis som i samband med det förra bråket försöka höra personer som kan ha blivit vittnen till händelsen.

Vittnen till det inträffade uppmanas höra av sig till polisen på telefon 114 14.
