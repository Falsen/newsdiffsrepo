Knivman gripen i Kramfors
Patric Sellen

Larmet inkom till polisen strax före klockan tio. Personal och övriga på boendet uppger att mannen blivit våldsam, dragit kniv och uppträtt hotfullt.

Polisen skickade flera partrullbilar till platsen och strax före halv tolv meddelades att mannen gripits.

– Jag har inga andra uppgifter än att gripandet gått lugnt till. Ingen är skadad, säger Marcus Isakson, presskommunikatör vid polisens region nord.

Mannen är i nuläget misstänkt för försök till grov misshandel.

Upprinnelsen till händelsen är ännu inte känd. Det är också oklart om den gripne mannen har någon koppling till boendet.
