Slut på hennes guldkantade avtal
Rolf Lunneborg

Det omtalade avtalet som avslöjades av SR Västernorrland i våras är fortfarande höljt i dunkel. Det är framför allt oklart varför landstinget skrev ett avtal med Lena Thelin som sammantaget skulle kosta 3,6 miljoner kronor.

Regiondirektören Inger Bergström som tecknade avtalet med Thelin lämnade i efterdyningarna sitt uppdrag i landstinget och har sedan varslats om uppsägning. Detta trots att hon själv fått i uppdrag av sin dåvarande chef, tidigare landstingsdirektören Anders L Johansson att nå en uppgörelse med Thelin.

Varför avtalet tecknades är emellertid fortfarande oklart. Inger Bergström har vid upprepade tillfällen gett samma svar på frågan varför villkoren blev så generösa:

– Det får Anders L Johansson och Lena Thelin svara på.

Men beskeden från Johansson och Thelin har hittills uteblivit.

Landstingets internutredning som offentliggjordes i början av sommaren gav inget entydigt svar. I utredningen konstaterades att avtalet troligen grundade sig på att Lena Thelin av arbetsgivaren inte ansågs tillräckligt kompetent. Samtidigt uppgav Lena Thelin att hon upplevt sig som kränkt, motarbetad och mobbad.

Möjligen kommer bakgrunden till avtalet att klarna något i veckan när landstingets externa revision ska presentera vad den har kommit fram till.

Även om Lena Thelins anställning avslutas och löneutbetalningar upphör från idag den 27 augusti är landstinget fortfarande bunden att betala den treåriga utbildning som också ingick i överenskommelsen. Utbildningen inleddes  enligt avtalet hösten 2015.
