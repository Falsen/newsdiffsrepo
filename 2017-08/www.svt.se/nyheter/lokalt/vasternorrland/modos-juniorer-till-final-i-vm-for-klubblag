Modos juniorer föll i finalen i VM för klubblag
Rolf Lunneborg

Modo vann över Avto från Jekaterinburg i kvartsfinalen i Junior club world cup. Avgörandet kom i sudden-death vilket innebar att det kazakstanska laget Snezhye Barsy väntade i semi. Även det blev en tät match. Modos juniorer slog in segerpucken när det återstod fyra minuter av matchen och fick försvara sin ledning i numerärt underläge under de sista skälvande minuterna.

Tog 2-0 ledning

Under finalen tog Modos juniorer ledningen med 2-0 under första perioden och det såg ljust ut ännu en gång för Övikslaget. I slutet av den första perioden blev det istället 2-1 och efter det så var ryssarna på gång.

Mål i 54 spelminuten

I den tidiga början av den andra perioden så kvitterade ryssarna och efter det fick Modo aldrig tillbaka sin ledning. 2-2 blev till 3-2 innan Modo lyckades klättra tillbaka in i matchen med ett 3-3 mål. Det räckte dock inte till när Krasnaya Armiya tog ledningen med 4-3 i 54 spelminuten. Efter det förändrades aldrig ställningen och Modo fick resa hemåt med en silvermedalj.
