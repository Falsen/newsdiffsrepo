Flygtrafiken till Örnsköldsvik och Kramfors hotad
Anna Quayle

Nextjet är i dag det enda flygbolaget som trafikerar flygplatserna i Kramfors (Höga kusten airport) och Örnsköldsvik. De ekonomiska problemen har varit kända sedan länge, men nu har Transportstyrelsen beslutat att återkalla bolagets operativa licens.

Transportstyrelsens granskning visar att Nextjet inte uppfyller de ekonomiska kraven som regleras i EU-förordningen. Bolaget har nu till och med den 17 november på sig att lösa den ekonomiska situationen – då upphör den tidsbegränsade flyglicensen som Transportstyrelsen utfärdat.

Höga kusten airports flygplatschef Per Enroth konstaterar att ett flygstopp för Nextjet skulle slå hårt mot de mindre flygplatserna, men säger samtidigt att han har en tro på att bolaget reder ut situationen.

– Det känns hoppfullt med tanke på hur de själva beskriver situationen. Men skulle de inte lösa det skulle det påverka oss väldigt mycket, säger Per Enroth.

Nextjet trafikerar även Sundsvall/Timrå airport.
