Migrationsverket: Vi har beslutat att flytta nyckelpersonerna
Fredrik Israelsson

Matilda Niang på Migrationsverkets presstjänst bekräftar för SVT Nyheter Västernorrland att man har en en tät kontakt med polisen och samarbetar kring problemet. För att undvika fortsatta bråk ska grupperingen i Härnösand splittras.

– De som bor i våra boenden och är nyckelpersoner i de här bråken, de för vi ett samtal med polisen om och vi har beslutat att flytta de här personerna så snabbt det går, säger hon.

– Vi försöker göra det skyndsamt men jag kan inte säga någon exakt dag.

Bakgrunden till bråken vill inte Migrationsverket kommentera.

– Bråken har inte något med vår verksamhet att göra utan det är en polisär fråga, säger Matilda Niang som däremot bekräftar att en del av de inblandade asylsökande finns på Migrationsverkets boenden.

– En del av de här personerna bor i våra boenden men jag kan inte säga hur många, de som är under 18 år bor på HVB-hem och då är man placerad av kommunen och vi har inte ansvar för det boendet, förklarar hon.

Enligt polisen har flertalet av de asylsökande som varit inblandade i bråken samma nationalitet men det vill inte Matilda Niang kommentera.

– Jag kan inte säga något om de här personerna, säger hon.
