Hoppas kunna skapa en folkaktie
Eva Harström

GIF Sundsvall har planer på att bolagisera elitverksamheten, som ett sätt att få in pengar. Publikintäkterna är inte i närheten av vad som budgeterats för och det sviktande intresset gör att också sponsorer backar ur. Ett sätt att få in kapital skulle kunna vara att bilda ett bolag och sälja ut 49 procent av aktierna, men något beslut om bolagisering blev det inte på onsdagens styrelsemöte.

– Vi hade en grundlig diskussion om bolagisering, men konstaterade att eftersom affärerna är svaga för tillfället och vi mot all förmodan kanske inte spelar i allsvenskan nästa år, så är läget lite osäkert. Därför är det inte ett optimalt läge just nu, säger Johan Nikula, styrelseordförande i GIF Sundsvall.

När det väl blir dags att bolagisera elitverksamheten hoppas han att sundsvallsborna är med på tåget. Förhoppningarna är att det skulle kunna skapas någon slags folkaktie.

– Vi ser framför oss att vi skulle sälja en andel, upp till 49 procent till flera händer. Då skulle det bli, om inte en folkaktie, så skulle iallafall flera vara engagerade i stan och regionen i GIF Sundsvall.

Styrelsen har tagit reda på exakt vad som krävs för att kunna bolagisera och hur snabbt det kan gå, sedan gäller det också att det finns ett antal som är beredda att gå in med pengar.

– Vi vet några som skulle kunna tänka sig att investera, men det räcker inte med de här några, så då får man gå ut lite bredare, säger Johan Nikula.
