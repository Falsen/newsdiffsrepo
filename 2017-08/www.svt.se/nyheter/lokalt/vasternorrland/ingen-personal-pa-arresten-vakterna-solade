Ingen personal på arresten – vakter solade i stället
Jenny Stjernström

När en polis i augusti behövde hjälp vid ett omhändertagande av en berusad person i Kramfors polishus syntes inga arrestvakter till. Enligt anmälaren hade de varit i väg och köpt mat och lämnat arresten. Detta enligt en anmälan som Nyhetsbyrån Siren har tagit del av.

Även på polishuset i Härnösand var båda arrestvakter borta. Polisen skriver i anmälan att hon går in i arresten och försöker kommunicera med en fånge efter att denne tryckt på en larmknapp. Det visade sig att han inte ville ha någon hjälp men ingen personal syntes till. Det var en lördag och inga poliser jobbade i huset. I stället satt båda vakter och solade på altanen. De ska inte heller ha märkt att poliserna varit förbi.

Enligt polisen som anmält måste det alltid finnas minst en vakt, men vid båda gångarna ska vakterna alltså ha lämnat arresten samtidigt.

Anmälaren skriver att det bryter mot de grundläggande kraven på tillsyn, och lämnar ett förslag för att göra något åt problemet: ”anställ personal som går att lita på och som tar ansvar för de personer som tas in i arresten.”
