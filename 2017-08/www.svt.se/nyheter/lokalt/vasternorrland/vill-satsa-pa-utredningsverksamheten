Vill satsa på patrulleringen och fler utredare
Patric Sellen

En ansträngd kår med många avhopp och missnöje med lönerna. Det har länge talats om kris för svensk polis.

Något som regeringen nu lyssnat till. Statsminister Stefan Löfven (S) har aviserat drygt sju miljarder kronor i extra anslag till polismyndigheten under en treårsperiod.

Det gläder förstås poliserna i landet och däribland Kenneth Bergquist, ställföreträdande polisområdeschef i Västernorrland.

– Det var goda nyheter, säger han.

Hur pengarna kommer att fördelas, hur stor andel region nord och specifikt Västernorrland får återstår att se.

– Det finns många hål att stoppa dem i. Mer pengar löser förstås inte allt men de är en bra grund att förstärka verksamheten utifrån naturligtvis. De ger möjligheter.

Vad är då det viktigaste? Var skulle du helst vilja lägga de utökade resurserna?

– Det är svårt att vikta villkor i yrket med resursfördelning verksamheter emellan. Men utredningssidan behöver helt klart förstärkas. Vi behöver bli fler som utreder och vi behöver kunna klara upp fler brott, säger Kenneth Bergquist.

– Men även den yttre sidan behöver stärkas upp så att kollegerna ute på fältet får bättre förutsättningar och bättre arbetsmiljö. Den brottsförebyggande delen skulle vi också vilja lägga mer resurser på.

Lönesidan?

– Ja, definitivt. Vi behöver få upp lönerna inom kåren. Det är en av förutsättningarna till att kunna utbilda fler, rekrytera fler och även lyckas locka tillbaka kolleger som lämnar yrket för bättre villkor och löner på andra håll.

Men om du måste välja?

– Jag kan inte välja mellan lönesatsningar och verksamhetsfrågor. Men om jag måste välja bland verksamhetsfrågorna så är det utredningssidan som först måste prioriteras.
