Björnar lockas med hundmat
Fredrik Israelsson

Den 38-årige mannen misstänks ha bedrivit jakt på björn genom att locka till sig björnarna med otillåtna åtlar och övervakat åtelplatserna med hjälp av så kallade åtelkameror som skickat bilder till mannens telefon när björnar varit på plats.

Björnjakt med otillåtna åtlar är helt förbjudet och de två björnar som 38-åringens jaktlag sköt under fjolårets jakt hade, enligt åklagaren Christer B Jarlås vid riksenheten för miljö- och arbetsmiljöbrott, rester från åtlar med tamdjur i sig. Mannen misstänks även för brott mot kameraövervakningslagen eftersom åtelkameror kräver tillstånd från länsstyrelsen.

– Vi har en hyfsad bevisning, jag tror på en fällande dom, säger Christer B Jarlås och hänvisar till en dom i Hudiksvalls tingsrätt som nyligen fastställdes i hovrätten, där en person dömdes för att ha lockat djur till olagligt arrangerade åtlar.

De otillåtna metoder som uppdagats är otillåtna åtlar och kameror, men även användandet motorfordon i samband med jakten och andra typer av oetiska jaktmetoder. Därför skärper Länsstyrelsen i Västernorrland tillsammans med polisen nu övervakningen av årets björnjakt som startade under måndagen.

– De allra flesta sköter det här på ett bra sätt men det finns tyvärr avarter av björnjakt och om vi får nys om att det sker kommer vi att skärpa tillsynen på de ställena och även polisen kommer att ha ögonen på det, säger Lars Wiklund, vilthandläggare vid länsstyrelsen.

Ett annat problem är hundarna som används vid jakten.

– Vi tittar också på antalet hundar som man släpper vid en jakt, förklarar Lars Wiklund som konstaterar att problemen kring björnjakt förekommer på många håll.

– Det här sker inte bara i vårt län, säger han och får stöd av miljöåklagaren Christer B Jarlås:

– Vi tittar på händelser på flera håll i landet, bland annat i Västerbotten, säger Jarlås och menar att det är ett problem att kvoterna för björnjakten så snabbt blir fyllda samtidigt som man hittar till exempel hundmat i björnarnas magar.

– Jägarna går långt för att komma åt att skjuta björnar, konstaterar han.

Rättegången mot den 38-åring som misstänks för grova jaktbrott i Örnsköldsviks kommun inleds under onsdagen vid Ångermanlands tingsrätt i Örnsköldsvik.
