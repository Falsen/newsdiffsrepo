Polisen: Uppgörelser mellan asylsökande
Fredrik Israelsson

Flera uppmärksammade och våldsamma bråk i centrala stan med många inblandade har skakat om Härnösand i sommar.

Bakgrunden till det inträffade har varit och är fortfarande inte riktigt klar. Men nu bekräftar alltså polisen att det handlar om uppgörelser mellan olika grupper av flyktingar.

– Det här har skett i kretsen av asylsökande. Någon enstaka missbrukare har blandat sig i i något av fallen, men det är av obetydlig vikt, säger Börje Öhman, kommunikationschef i polisens region nord.

Även asylsökande från Sundsvall har åkt till Härnösand och deltagit i bråken.

– Det är en och samma nationalitet det rör sig om här, säger Börje Öhman.

Upprinnelsen till bråken är alltså inte helt klarlagd ännu av polisen

Kan det handla om bråk för bråkandets skull?

– Ja, så kan det vara.

Det senaste bråket uppstod i måndags. Tre personer sitter nu anhållna misstänkta för försök till dråp och häktningsförhandlingar mot dem hålls med största sannolikhet i morgon torsdag.

En av de anhållna har även suttit häktad misstänkt för grov misshandel i samband med det första bråket den 31 juli.
