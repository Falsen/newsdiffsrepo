Knarkrazzia efter travfesten
Patric Sellen

När Norrlands största travlopp Sundsvall Open Trot arrangerades på Bergsåker i helgen hade polisen förberett en riktad drogspaningsinsats.

Ett flertal spanare fanns på plats i vimlet under lördagen och när festligheterna fortsatte på flera av Sundsvalls krogar under kvällen och natten slog polisen till.

Fem personer greps misstänkta för bruk och innehav av narkotika och dopningspreparat.

Bland de beslagtagna drogerna fanns amfetamin och kokain.

– Kokain ser vi mer och mer av i Sundsvallsområdet. En dyr drog som ger ett jämförelsevis kort rus, säger Henrik Blusi, förundersökningsledare vid polisen i Medelpad.

De personer som ertappades vid helgens tillslag har nu ett rättsligt efterspel att vänta.
