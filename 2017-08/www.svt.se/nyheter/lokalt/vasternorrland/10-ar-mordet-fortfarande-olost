10 år senare – mordet fortfarande olöst
Anna Quayle

Tidigt på morgonen den 27 augusti 2007 larmas räddningtjänsten till en brand  i blomsterhandeln Bloméa i Gullänget. På kontoret hittas ägaren Staffan Arnström livlös – ett par dagar senare meddelar polisen att det rör sig om ett mord. Obduktionen visar att Arnström bragts om livet genom yttre våld innan branden bröt ut.

Knappt en månad efter mordet anhålls en man i 30-årsåldern, men han släpps i samband med häktningsförhandlingen. I januari 2009 grips två tonårspojkar, men de släpps också i brist på bevis.

Nu har tio år gått och fallet är fortfarande olöst.

– Det är ju någonstans där ute som det går en mördare lös – kanske flera, konstaterar Eilert Hägglund, numera pensionerad polis, som arbetade med mordet från dag ett.

Inför att fallet för några år sedan skulle flyttas från polisen i Örnsköldsvik till enheten för grova brott i Sundsvall sammanställde Hägglund och en kollega ett par A4-sidor med frågeställningar som man tyckte borde utredas vidare.

– Vi hade fortfarande frågetecken i det här ärendet, men när andra tar över så hoppas man att de ska jobba vidare med det materialet. Sedan vet inte jag vad som har hänt – det måste andra svara på.

Staffan Arnströms änka, Eva Arnström, säger till SVT Västernorrland att det känns som att ingen bryr sig om fallet och att hon inte längre har förtroende för utredningen.

– Den ligger på hyllan och samlar damm.

Ett år efter mordet arbetade ett 10-tal poliser med fallet, flera från riksmordskomissionen. Men med tiden trappades resurserna ner och just nu är det ingen som jobbar aktivt med fallet.

– När det kommer in tips och andra ärenden i fallet, då jobbar vi med dem, men resursmässigt har vi ingen som jobbar med ärendet, konstaterar Veronica Andersson, chef för enheten för avdelningen brott i Västernorrland, som samtidigt kan konstatera att det har kommit in tips de senaste åren.

– De har rört allt från en eventuell gärningsman till andra tips som kan vara värdefulla för utredningen. Vi har följt upp dem, däremot har ingen av tipsen gjort att någon har kunnat misstänkas för brottet.

SVT: Vad skulle behövas för att kunna klara upp det här fallet?

– Det som behövs är att vi får ha en personalgrupp över tid med den kompetens som krävs för att utreda ett mord, säger Veronica Andersson.

Här ser du hela tv-inslaget.
