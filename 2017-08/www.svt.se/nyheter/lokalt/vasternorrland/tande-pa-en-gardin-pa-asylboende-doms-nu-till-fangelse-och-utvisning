Tände på en gardin på asylboende – döms till fängelse och utvisning
Jenny Stjernström

En man på asylboendet i Frånö blev bestulen på sin mobiltelefon. Han anklagade en på boendet att ha stulit den och anmälde till polisen som inte gjorde något. Efter flera besök på polisstationen fick han nog, köpte en tändare och tände på asylboendet.

Vid lunchtid den 20 juli satte han eld på en gardin i matsalen på asylboendet. Gärningsmannen berättar i förhör att han ska ha varnat både polis och personal på boendet att han tänkte tända på boendet. Personalen hade dock svårt att förstå vad han sa då han sa det på sitt hemspråk.

Branden kunde släckas snabbt men eftersom matsalen ligger på bottenvåningen och låg i anslutande till bostadsrum åt de asylsökande innebar det stor spridningsrisk och fara för boenden. Enligt domen var cirka 15 personer i matsalen när han eldade.

Ingen människa skadades i samband med branden.

Ångermanlands tingsrätt hänvisar till att brottet är såpass allvarligt och hade kunnat innebära stor fara för flera personer. Därför döms han nu till fängelse i ett år och fyra månader. Tingsrätten bedömer också att det finns en risk för fortsatta kriminella handlingar och dömer också mannen till utvisning i tio år.
