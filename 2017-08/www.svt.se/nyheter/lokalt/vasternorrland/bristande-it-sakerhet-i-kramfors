Bristande IT-säkerhet i Kramfors
Håkan  Alamaa

Ett externt revisionsföretag har kontrollerat hur Kramfors kommun skött sitt datorsystem Treserva. Systemet innehåller uppgifter om bland annat hälso- och sjukvård, uppgifter som kan vara känsliga.

Revisorernas dom är inte nådig. Bland annat påpekar man att kommunen helt saknar ”formaliserad och dokumenterad hantering av behörigheter i Treserva som efterlever socialstyrelsens föreskrifter”. Kommunen har heller inte prövat om de som använder systemet verkligen behöver det eller om de utgör en risk.

När det gäller kontroll av vad som händer i systemet, den så kallade ”händelseloggen”, konstateras att någon kontroll i princip aldrig utförts. Det finns inte heller några instruktioner för hur kontrollen ska genomföras.

”Förvaltningen har i och med utebliven regelbunden kontroll under lång tid inte följt vare sig lag, föreskrifter eller interna policys” skriver revisorerna i sin rapport.
