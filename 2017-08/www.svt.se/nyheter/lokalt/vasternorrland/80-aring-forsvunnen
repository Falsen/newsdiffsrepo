80-åring försvunnen
Håkan  Alamaa

Mannen, som är dement, sågs senast vid halv tolvtiden i Bergsåker. Polisen har på förmiddagen inlett en större sökinsats efter mannen, bland annat med hundpatruller.

Husen i närheten söks igenom, terrängen i närheten likaså. Polisen genomför dessutom sökning längs vägar och stigar som leder från mannens bostad på Ponnyvägen i Bergsåker.

80-åringen har tidigare försvunnit från sin bostad, han hittades då på cykel längs väg 86 mot Kovland väster om Bergsåker.

Han är cirka 180 centimeter lång och har grått hår. Han ska gå framåtlutad.

Den som observerar någon som kan vara mannen uppmanas kontakta polisen. Flera tips har inkommit till polisen men inget av dem har kunnat konstateras vara den försvunne mannen. Polisen är angelägna om att få in fler tips.

Vid lunchtid beslutade polisen att trappa upp sökandet ytterligare. Bland annat har man begärt att få använda helikopter i sökandet efter mannen. Helikoptern kommer från Boden och beräknas komma vid 15-tiden.

Extra hundpatruller är inkallade från Jämtland och polisen undersökte också möjligheter att samarbeta med hemvärnet och Missing People.

Missing People kallade sedan in sina medlemmar till sökandet. Samling för de som vill delta är kl. 16.00 vid Bergåkers Folkets Hus.
