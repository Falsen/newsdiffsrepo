Stort uppdrag till Försäkringskassan
Lena Landar

I Sundsvall finns försäkringskassans största IT-enhet, och där finns också de servrar som används för att lagra deras data. Om det här nya uppdraget kommer att ge fler arbetstilfällen till staden, vill inte produktionschefen sia om.

– Det är ett erkännande av vår kompetens och vår erfarenhet, sen vad det här uppdraget kräver i förlängningen och vad det betyder för stan det får vi se. Det är för tidigt att uttala sig om, säger Peter Axelborn produktionschef IT Försäkringskassan till SVT Västernorrland.

Tidigare har myndigheter och företag haft problem med att lyckas rekrytera tillräckligt många IT-kunniga i Sundsvall, eftersom här finns flera myndigheter med stora behov.

– Inom det här området, med IT-drift, så har vi ett något bättre läge. Vi har haft lättare att hitta bra kompetens, säger Peter Axelborn.

Redan idag sköter Försäkringskassan IT-driften för Pensionsmyndigheten. Och nu blir de ett statligt alternativ för andra myndigheter som vill låta någon annan sköta deras IT-drift.

Försäkringskassan ska redovisa hur den samordnade IT-driften ska gå till i december 2020, men redan i november ska det vara klart vilka myndigheter som beslutar att samarbeta med Försäkringskassan.
