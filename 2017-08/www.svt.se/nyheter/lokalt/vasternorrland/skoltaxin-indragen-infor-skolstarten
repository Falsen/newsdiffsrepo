Skoltaxin indragen inför skolstarten
Barbro Sellin

Emelie Olsson har varit elev på Kyrkmons skola från klass 1 till 3 och beviljats skoltaxi till och från skolan. Nu har Sundsvalls kommun beslutat att dra in skoltaxin eftersom det blir dyrare än skolbuss.

Kommunen vill i stället att Emelie ska byta skola till Lucksta skola, dit hon kan åka skolbuss. Emelie och hennes föräldrar vill dock att hon ska fortsätta i Kyrkmons skola där hon har sina lärare och kamrater.

– I det här fallet så är det ju bedömningen vi ska göra när man ska gå på en annan skola än den vi anvisat. Då är det ju att vi ska titta på organisatoriska och ekonomiska svårigheter för kommunen, menar Anna Fürst som är stabschef på Barn – och utbildningskontoret på Sundsvalls kommun.

Ekonomiska skäl uppges ligga bakom kommunens beslut. Enligt Annika Johansson på Barn och utbildningskontoret kostar en skoltaxi cirka 10 - 12 000 kronor per termin i Sundsvalls kommun.

Förutom att Emelie måste byta skola betyder indragningen av skoltaxi också att hon måste gå 1 600 meter till en större väg för att komma till skolbussen.

– Jag tycker det är hemskt. Nu kommer de att köra timmerbilar på vår väg också eftersom de ska avverka. Jag tycker att det är fruktansvärt att de ska dra ner på allting som har med barn att göra, säger Emelies mamma, Camilla Johansson.

Där Emelie ska vänta på skolbussen är det nedförsbacke och en kraftig högerkurva, vilket oroar föräldrarna. Framför allt på vintern när det är halt.

Har ni varit på plats för att se hur det ser ut när Emelie ska passera över den här trafikerade vägen?

– Vi har gjort bedömningen enligt skolskjutsreglementet, säger Anna Fürst på Sundsvalls kommun.

På torsdag börjar skolan och Emelies föräldrar vill att hon ska ha en säker skolväg och få fortsätta i sin gamla skola.

– Ja, jag är jätteledsen att de kan utsätta henne för fara och allt sånt där. Jag förstår inte att man kan göra så mot en jänta för det är ju hon som blir drabbad, säger Camilla Johansson.
