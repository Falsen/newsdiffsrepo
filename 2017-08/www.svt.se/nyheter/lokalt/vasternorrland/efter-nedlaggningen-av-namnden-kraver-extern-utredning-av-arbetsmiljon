Efter nedläggningen av nämnden – kräver extern utredning av arbetsmiljön
Anna Quayle

Arbetslivsnämnden i Härnösand lades i början av sommaren ned och dess ordförande Anders Byqvist (S) tillsammans med alla ledamöter tvingades sluta.

Arbetsförhållandena mellan arbetslivsnämnden och arbetslivsförvaltningen beskrevs som svåra: en ”ohållbar arbetssituation för personalen”. Socialdemokraterna var dock splittrade i frågan och alla delade inte den beskrivningen.Flera s-ledamöter röstade också emot en nedläggning av nämnden.

Kommunstyrelsen tillsatte i samband med nedläggningen en arbetsmiljöutredning under ledning av kommundirektören Sofia Pettersson – något som S-kvinnorna nu vänder sig mot i en skrivelse till socialdemokraternas ledning i Härnösand.

– Om det är arbetsmiljöproblem inom en förvaltning i kommunen, då ska kommunen inte själv utreda, säger Monica Fällström, ordförande för S-kvinnorna, till SVT Västernorrland.

– Vi vill att en extern utredare tittar med nya ögon på situationen.
