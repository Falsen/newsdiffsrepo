Flera iakttagelser av mårdhund i länet
Thomas Sundberg

Mårdhunden som är vanlig i Finland har vandrat över till Sverige och etablerat sig fram för allt i Norrbotten och Västerbotten. Den första bekräftade mårdhunden i Västernorrland registrerades i Mjällom 2010 då en mårdhundshane fastnade i en fälla. Sedan dess har obekräftade iakttagelser gjorts av djuret vid ett flertal gånger.

Enligt Robert Lundström, fältarbetare på Svenska Jägareförbundet och mårdhundsspårare har ett flertal oberoende iakttagelser gjorts i fram för allt Höga Kusten. Därför har kameror riggats på ett flertal platser inom det område där observationerna har gjorts.

– Vi har fått ungefär fem oberoende iakttagelser inom samma område som vi jobbar på för fullt med nu. Kameror har satts upp och vi har åtlat med fisk. Mårdhundar är dåliga jägare men bra på att nosa rätt på mat. Om ett par veckor kan vi få svar på om det är mårdhund, säger Robert Lundström.

Mårdhunden finns med på EUs lista över invasiva främmande arter i Europa. Den kommer ursprungligen från Asien och invandringen kan skada populationer av främst sjöfåglar och groddjur. Den kan dessutom sprida rabies och farliga parasiter. För att förhindra att skadedjuret sprider sig startades för några år sedan Mårdhundsprojektet med mål att helt utrota mårdhunden i Sverige. Ett sätt att försvåra för mårdhunden att föröka sig är att fånga in och sterilisera honor som sedan släpps ut i naturen igen.

Mårdhunden beskrivs vara stor som en rödräv men med kortare ben och svans. Den har smalt huvud med en markerad nos och korta öron. Precis som tvättbjörnen har den en svart mask i ansiktet med ett ljusare nosparti. Färgen varierar från gul till grå eller rödaktig. Ben och fötter är svartbruna.
