Ny modell ska rekrytera personal
Thomas Sundberg

Under våren 2018 ska verksamheten vid vård- och omsorgsboendet i Själevad utanför Örnsköldsvik vara i drift. Kommunen ska nu rekrytera cirka 70 personer, främst undersköterskor, till sin baspersonal och man gör det genom en ny rekryteringsmodell. De som söker tjänsterna kommer att bjudas in till ett rekryteringsseminarium där de bland annat ska delta i gruppövningar.

– Det handlar om att sitta tillsammans i grupper för att lösa övningar som etiska dilemman. Man har muntliga diskussioner tillsammans. Man ska även lösa en skriftlig uppgift och slutligen jobba två och två. Vi kommer även att ha en traditionell anställningsintervju parallellt, säger Anna Reynberg Sjölund som är enhetschef för särskilda boenden.

Rekryteringsseminarierna ska genomföras under oktober och november. Nästa steg blir att skapa arbetslag av de sökande som gått vidare i processen.

– Vi vill skapa ett dream team men med mångfald så det kommer att bildas arbetslag där vi kan se likheter och olikheter vilket är viktigt att få till i arbetslagen. Vi tror att det här kan vara ett sätt som möjliggör det. det har vi även fått indikationer på från Piteå där vi har tagit inspirationen från, säger Anna Reynberg Sjölund.
