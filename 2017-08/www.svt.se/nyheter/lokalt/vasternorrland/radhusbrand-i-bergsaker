Radhus rökskadat i Bergsåker
Jenny Stjernström

Vid halv nio-tiden på fredagsmorgonen larmades räddningstjänsten till en adress i Bergsåker. Ett radhus med två våningar blev helt rökfyllt. När räddningstjänsten kom fram till platsen tio minuter senare brann det från fönstren.

– Det är en gaveldel i ett tvåvåningsradhus som är rökfyllt på bägge våningar, så nu söker man var branden kan vara, säger Örjan Stenlund, inre befäl vid räddningstjänsten i Medelpad.

Vid 09:20-tiden fanns det fortfarande risk att röken skulle sprida sig till intilliggande hus men vid klockan tio ska branden vara under kontroll och röken hade inte spridits.

– Vi misstänker att det kan vara ett element som startat branden, men det måste man ta reda på mer om, säger Örjan Stenlund.

Räddningstjänsten stannar kvar på platsen för att kontrollera så att det inte finns någon glöd kvar som kan blossa upp.

– Huset blev mycket rökskadat och det krävs en stor sanering innan man kan bo där igen, säger Örjan Stenlund.

Det fanns inga personer i huset och ingen uppges vara skadad men SVT:s reporter på plats upplevde starka känslor hos en person som bodde i huset.

Texten uppdateras
