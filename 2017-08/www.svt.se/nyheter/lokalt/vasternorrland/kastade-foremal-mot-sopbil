Kastade föremål mot sopbil
Anna Beijron

En sopbil vandaliserades under färd i Sundsvall. Det var när chauffören och hans kollega körde på Tunadalsvägen som sidorutan på förarplatsen plötsligt krossades.

– Det hamnade glassplitter i bilen. Chauffören vänder och åker tillbaka men ser ingen person. Men man utgår från att det är någon person som kastade något mot bilen, säger Henrik Blusi hos Sundsvallspolisen.

Sopbilen tillhör Ragnsells kommunpartner i Sundsvall.

– Rutan blev pulvriserad och det var glassplitter överallt. Chauffören fick glassplitter på sig men inga skärsår, berättar Jan Wiggo Yoda på Ragnsells.

Han säger att chauffören blev lite chockad av händelsen men att denne är tillbaka i tjänst i dag.

– Det här hade kunnat gå riktigt illa. Om det var en sten som kastades och den hade träffat chauffören i huvudet så hade sopbilen som väger drygt 16 ton kunnat krocka med till exempel en barnfamilj som kom körande på vägen, säger han.

Händelsen rubriceras som framkallande av fara för annan och skadegörelse. Och tilltaget kritiseras också hårt av polisen.

– Det här rör sig om en lastbil, ett tungt fordon.  Det här kan få till följd att man inte bara skadar föraren utan också orsakar en olycka med tungt fordon, säger Henrik Blusi.
