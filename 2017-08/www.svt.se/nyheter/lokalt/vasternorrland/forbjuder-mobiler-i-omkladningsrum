Förbjuder mobiler i omklädningsrum
Anna Beijron

– Vi märkte att många elever inte ville duscha, säger rektor Roy Resare.

Det var städpersonalen som gav signaler om att duscharna inte verkade användas i någon större omfattning efter gymnastiken.

– Man såg att det inte fanns något ludd eller annat i golvbrunnarna, säger Roy Resare.

Han säger att det i och för sig alltid är ett problem i tonåren att man vill ha en högre grad av integritet. Men skolan ville gå till botten med problemen, gjorde en enkät och samtalade med eleverna. Då framkom att det hos många fanns en rädsla för att bli smygfotograferad.

– Blotta tanken på att någon ska fota eller filma är ju avskräckande, men vi har också haft verkliga incidenter där lärare upptäckt att elever tagit bilder.

LÄS MER: Allt vanligare med kränkningar av elever

Även om skolan tidigare informerat eleverna om vad som gäller har reglerna inte efterlevts. Därför har nu rektor i samråd med personalen i ämnet idrott och hälsa beslutat om ett förbud i anslutning till idrottsundervisningen.

– För närvarande har vi ingenting annat att ta till. Det är inget farligt förbud, det går ingen nöd på dem direkt, säger idrottsläraren Pelle Ljungström.

Han har jobbat på skolan i trettio år och har länge kämpat för att man ska bygga bås, dvs ha separerade duschutrymmen, istället för ett stort rum. Något man har i några omklädningsrum, men långt ifrån alla.

– För oss skulle det underlätta om man skyndade på processen och byggde bås i duschutrymmena. Jag tror att det skulle hjälpa, säger Emma Törnecrantz som också är idrottslärare på skolan.

Hon skulle helst se ett mobilförbud på hela skolan.

– Jag har en önskan om det. Mobilerna tar tid från undervisningen och alltihopa. Eleverna har sina vänner här redan, säger hon.

LÄS MER: Beslutet om mobilförbud välkomnas
