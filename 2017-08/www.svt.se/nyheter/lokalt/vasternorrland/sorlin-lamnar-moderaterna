Sörlin lämnar Moderaterna
Håkan  Alamaa

Under många år var Sörlin Moderaternas toppnamn i Sollefteå och hade posten som oppositionsråd under nästan åtta år. Han lämnade sedan alla uppdrag men behöll sin plats i kommunfullmäktige.

På sin egen Facebooksida meddelar han nu att han även byter parti.

”Då var det klart jag kandiderar inte för moderaterna i valet 2018 detta innebär att jag heller inte från nu måste följa den så kallade partilinjen. Märkligt nog har fler än ett parti hört av sig men valet är tämligen enkelt.” skriver Sörlin.

Vilka partier som hört av sig eller vilket parti Sörlin nu valt att ansluta sig till framgår dock inte.

Som orsak skriver Sörlin att han missat nomineringstiden för att kandidera till nästa val.

Sörlins inlägg antyder att han tänker behålla sin fullmäktigeplats trots att han byter parti. Detta har väckt en del ont blod hos de före detta partikamraterna inom Moderaterna.

Som kommentarer till Sörlins inlägg finns t ex Ramselemoderaten Kerstin Franzéns påpekande ”Din kandidatförsäkran 2014 gäller tom. 2018.”

Riksdagsledamoten Lena Asplund skriver: ”han kliver nog av frivilligt och lämnar M och de uppdragen han har för oss eller hur Bengt Sörlin?”

– Jag har förmodligen varit obekväm för partiet eftersom jag inte alltid tycker likadant som partilinjen, till exempel vad gäller migrationsfrågan, säger Sörlin till P4 Västernorrland.

Även om Sörlin lämnat alla kommunala uppdrag, förutom fullmäktigestolen, har han flera tunga uppdrag för Moderaterna i Landstinget/Regionen.

Bland annat sitter han i fullmäktige och Regionstyrelsen.

SVT Västernorrland har sökt Bengt Sörlin för en kommentar.
