Ponnytrav inleder Open Trot
Lena Landar

Med bara någon timme kvar till helgens ponnytravlopp träffas 15-åriga  Sundsvallskusken Elin Wickman och den häst hon ska köra, Måntorps Quatro som kommer från Borlänge. Wickman har fått rycka in när den ordinarie kusken blivit avstängd efter två förseelser vid tidigare lopp.

– Det är jättekul att jag fått chansen att köra, säger Elin Wickman.

Hon tror att det ska kunna gå bra, även om hon inte känner hästen.

– Det är lite olika från häst till häst hur svårkörda de är. Vi får prata lite grann och sedan är det bara att värma och sedan är det lopp. Det är ju en otroligt bra häst. Han är ju snabbast i Sverige nu och han har tagit hem alla storlopp än så länge, säger Elin Wickman.

I fjol vann Quatro överlägset på Bergsåker och med tanke på att Elin är en rutinerad ponnykusk är chanserna goda. Redan som 10-åring tog hon travlicens och att hon vill fortsätta köra också stora hästar är det ingen tvekan om, för trav och hästar det är livet.

– Man kommer så nära djuren, det är en så rolig sport och det är så mäktigt att bara köra, så jag tycker att det är skitkul, säger Elin Wickman och skrattar.

I loppet deltar även Bergsåkersekipaget Snoddas CC med Anton Hellgren som kusk och ägare.
