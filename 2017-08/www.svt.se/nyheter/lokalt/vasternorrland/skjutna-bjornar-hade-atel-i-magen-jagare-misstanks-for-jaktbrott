Misstänks ha använt otillåtna åtlar vid björnjakt
Anna Quayle

Mannen misstänks ha bedrivit jakt på björn genom att locka till sig djuren med otillåtna åtlar bestående av bland annat rester av tamdjur och frukt. Åtelplatserna ska ha övervakats av otillåtna kameror som sänt bilder till mannens telefon när björnar varit på plats.

I dag hölls rättegången i Ångermanlands tingsrätt i Örnsköldsvik.

– Han har erkänt att han satt upp två kameror som han inte har haft tillåtelse att göra, men han förnekar övrig misstänkt brottslighet – de påstådda grova jaktbrotten, säger 38-åringens advokat Jonas Vedin.

Åklagaren Christer B Jarlås menar dock att bevisläget är gott. Åtalspunkterna gäller grovt jaktbrott och brott mot kameraövervakningslagen.

– Vi har väldigt tydliga bilder i åtelkamerorna på hur den misstänkte går och lägger ut saker på de här ställena och hur det kommer björnar i kamerorna. Inom några timmar kommer det jakthundar och jägare med gevär på ryggen till platsen.

– Sedan är det två björnar som sköts 2015 och 2016 där man har hittat rester från åtel i björnarna.

SVT: Hur vanlig är den här typen av förbjuden åtelsjakt?

– Vi får iallafall in fler och fler anmälningar om det – om illegala åtlar och åtelkameror – men det är väldigt sällan att vi som i det här fallet kan knyta det till en person, säger Christer B Jarlås.

Dom i målet väntas om ett par veckor.

Läs också: Hårdare tag mot olaglig björnjakt
