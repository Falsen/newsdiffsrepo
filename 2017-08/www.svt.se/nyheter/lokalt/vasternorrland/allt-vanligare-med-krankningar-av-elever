Allt vanligare med kränkningar av elever
Anna Beijron

Hälften av alla mellan- och högstadielärare i Västernorrlands och Jämtlands län upplever att det förekommer problem med nätkränkningar och nätmobbning bland eleverna på deras skola. Det visar en enkätundersökning från telebolaget Telenor.

1500 lärare i landet har svarat på frågor som rör bland annat elevernas mobilanvändande. I mellersta Norrland har 49 lärare svarat på den så kallade Lärarbarometern.

Enligt undersökningen uppger en av tre lärare i mellersta Norrland att det blivit vanligare med kränkningar via nätet det senaste året. Hälften tycker att problemen ligger kvar på samma nivå som tidigare.
