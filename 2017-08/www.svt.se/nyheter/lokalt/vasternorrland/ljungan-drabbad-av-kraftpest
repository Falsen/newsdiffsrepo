Ljungan drabbad av kräftpest
Rolf Lunneborg

Döda kräftor som påträffats under sommaren har samlats in och skickats till Statens veterinärmedicinska anstalt. I fredags kom beskedet från länsstyrelsen att det rör sig om kräftpest.

Beskedet är allvarligt för kräftbeståndet i Ljungan. Kräftpest har inte förekommit tidigare uppger Håkan Möller som är ordförande i fiskevårdsgruppen i Ånge kommun. 1999 drabbades Ljungan av utbredd kräftdöd men vid det tillfället rörde det sig inte om kräftpest säger Håkan Möller.

– Den gången rörde sig smittan uppströms och det förekommer inte vid utbrott av kräftpest. Situationen idag är alltså allvarligare eftersom det är första gången vi med säkerhet vet att kräftpesten nått Ljungan. Tyvärr kommer sannolikt hela beståndet av flodkräfta mellan Ånge och kusten att slås ut. Det är i sanning en sorgens dag, säger Håkan Möller.

Efter kräftdöden 1999 inplanterades 80 000 kräftor i Ljungan och SVT Västernorrland har vid flera tillfällen kunnat rapportera om en ökning av beståndet. Nu är situationen den omvända.

Hur kräftpesten nått Ljungan är okänt.

– Det kan vara någon som gjort en smyginplantering av signalkräfta men det kan också röra sig om smitta som överförts via fiskeredskap. Sannolikt får vi aldrig veta, säger Håkan Möller.

Enligt Möller finns det inga kända metoder för att bekämpa kräftpest i ett vattendrag.

– Nej, tyvärr. Det är bara att vänta ut smittan och börja om på nytt.

Han hoppas på att de ska kunna få möjligheten att plantera nya kräftor i området efter smittan gett med sig. Pengarna och tillgång till nya kräftor är dock det största problemet för en omplantering.

– Det är många som vill ha pengar och vi har redan fått pengar till detta en gång så vi får se vad som händer.

Kommer ta år

Innan de kan börja plantera tillbaka kräftor i området så måste först kräftpesten gått ur vattnet och smittobärarna vara döda. Även så måste tester göras som bevisar att vattnet är säkert för kräftorna och de får inte placeras på en plats där sjukdomen funnits de senaste två åren.
