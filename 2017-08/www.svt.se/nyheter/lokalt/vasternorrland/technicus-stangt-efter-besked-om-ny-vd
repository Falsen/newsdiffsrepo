Technichus stängt efter besked om ny vd
Anna Beijron

Enligt styrelseordföranden tillika kommunalrådet i Härnösand, Fred Nilsson (S) är orsaken att en del medarbetare reagerade på utnämningen av ny vd.

– Det var därför att flera medarbetare tyckte att det var ett jobbigt besked. Flera valde att gå hem, säger han.

Technichus har haft en turbulent tid i år. I vintras fick dåvarande vd:n Sigge Jungell sparken och i våras tilsattes en tillförordnad vd, Lina Dahlbom som då var verksamhetschef i huset. Men en enig styrelse valde nu en annan kandidat, Marcus Claesson till vd-posten.

– Det har varit en process som pågått en tid och det har varit en tid av osäkerhet för personalen, säger Fred Nilsson som framhåller att tre av fyra fackliga organisationer inte hade något att anmärka på rekryteringen.

Han säger också att han inte uppfattar att personalen har något emot den nye vd:n.

– Det tror jag inte. Vi ska försöka att skyndsamt få till ett möte mellan honom och personalen.

Marcus Claesson tillträder tjänsten inom några månader, uppger Fred Nilsson.

SVT: Hur länge kommer Technichus att vara stängt?

– Den frågan måste ställas till den som har ansvaret för verksamheten och personalen idag, det vill säga nuvarande vd:n, säger han.

Technichus kämpar också med ekonomiska bekymmer. Och styrelseordföranden aviserar förändringar av organisationen. Budgetarbetet pågår just nu.

– Det kommer att bli justeringar. Men jag kan inte svara på exakt hur stort underskottet är, säger Fred Nilsson.

En anställd vi pratat med menar att processen inte skötts snyggt men förväntar sig att man anställt en bra vd.
