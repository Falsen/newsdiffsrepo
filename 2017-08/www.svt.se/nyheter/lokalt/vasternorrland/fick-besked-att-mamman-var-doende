Fick besked att mamman var döende
Barbro Sellin

Fredagen den 26 maj i år får Rose-Marie Andersson och hennes syster ett telefonsamtal från en läkare på Sollefteå sjukhus, om att deras 81-åriga mamma fått en stroke.

– Vi fick ett besked från en läkare till oss i Göteborg att hon var palliativ och var döende inom några dagar. Så vi bad att han skulle sätta in vätskedropp tills vi kunde anlända inom denna helg för vi ville genast säga hejdå till våran mamma, berättar dottern Rose-Marie Andersson.

Rose-Marie ringer till avdelningen samma kväll för att kontrollera att läkaren satt in vätskedropp.

– Det hade han inte gjort utan att i journalen stod det enligt sköterskan att vi var underrättade så det fanns det inget vätskedropp, ingenting insatt, berättar Rose-Marie Andersson.

På lördag dagen efter beskedet om att mamman var döende lyckades Rose-Marie få kontakt med jourhavande läkare som genast sätter in dropp på hennes 81-åriga mamma. På söndag kommer Rose-Marie från Göteborg till Sollefteå Sjukhus.

– Mamma var ju lite trött och så där. Men ändå så bad hon mig om att få o&#x27;boy och hon ville ha kaffe.

Personalen på avdelningen sa att det var ett mirakel eftersom läkaren sagt att mamman var döende berättar Rose-Marie.

– Jag var ju där i många dagar då. Vi hade ju samtal hela tiden och hon ville grilla på tomten. Det var det som var hennes dröm att komma till huset och grilla.

SVT: Vad tänkte du när hon sade så?

– Jag tänkte att det här är fruktansvärt vad åldringar kan bli utsatta för inom vården. Har de inga anhöriga på plats så kan vad som helst hända, säger Rose-Marie Andersson.

Rose-Marie och hennes syster är nu tillbaka i Sollefteå för att få vara med sin mamma. Hon är utskriven från sjukhuset och bor på ett äldreboende.

– Idag är hon på bättringsvägen. Det är en lång sträcka  för en åldring att repa sig efter en hjärnstroke. Det måste man förstå. Jag menar att det kan ta tid för henne att ta till sig vätska och näring men idag äter hon rejäla portioner. Så det här är en kvinna som aldrig ger upp. Så det finns ingen person i världen som ska säga till mig att hon vill dö, säger Rose-Marie Andersson.

Nu anmäler 81-åringens anhöriga Sollefteå sjukhus till Inspektionen för vård och omsorg, IVO.

Karin Dunberg som är länsverksamhetschef säger att landstinget väljer att i detta läge inte uttala sig, utan väljer att invänta resultatet av IVO:s utredning.

Deras ställningstagande bygger på att de i denna situation vill skydda såväl berörd vårdtagare, dess anhöriga samt sina medarbetare.
