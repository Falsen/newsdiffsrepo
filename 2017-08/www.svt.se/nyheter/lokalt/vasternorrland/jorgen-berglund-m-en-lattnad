Jörgen Berglund (M): ”En lättnad”
Anna Beijron

På fredagsförmiddagen kallade Anna Kinberg Batra(M) till presskonferens för att berätta att hon nu lämnar sitt uppdrag som partiledare hos Moderaterna. Jörgen Berglund(M), förbundsordförande i Moderaterna i Västernorrland är inte förvånad över beskedet.

– Det känns som en lättnad men absolut ingen glädje. Nu kan vi som parti gå vidare och det tror jag också att väljarna förväntar sig av oss, säger Jörgen Berglund förbundsordförande för Moderaterna i Västernorrland.

SVT: men det var väntat?

– Det var nog min förhoppning. Jag såg nog ingen annan väg tillbaka, säger han.

Så sent som i förrgår uttalade Jörgen Berglund förtroende för Kinberg Batra. Något han förklarar så här.

– Det är ju så att som ordförande för en styrelse så representerar man den uppfattning som finns. Vi hade inte prövat den här frågan tidigare och jag kan inte säga något annat än innan jag lyssnat med hela styrelsen och det gjorde vi igår (läs: torsdag)

Det var en oenig förbundsstyrelse som fattade beslutet om att rikta misstroendeförklaring mot partiledaren. Men en majoritet tyckte att hon skulle avgå.

TV: Därför kritiserades Anna Kinberg Batra

SVT: Vad tyckte du själv?

– Det behåller jag för styrelsen. Jag företräder styrelsens majoritet oavsett vad vi kommer fram till, säger Jörgen Berglund (M).

Han säger att det tuffa opinionsläget förmodligen spelat stor roll för avgången. Men nämner fler parametrar.

– Man ska också komma ihåg att Anna hade väldigt låga siffror som statsministerkandidat hos väljarna. Hon har haft problem att nå ut med våra budskap i media och har uppfattats som väldigt otydlig.

LÄS MER: De kan ta över efter Anna Kinberg Batra

SVT: Vem vill du se som efterträdare?

– Det kommer jag att meddela internt i de diskussioner vi har i vår förbundsstyrelse.
