Publicerad:19 augusti 2017 11.42Uppdaterad:19 augusti 2017 13.54
SVT Nyheter
Anna H Svensson

Det började redan på den allra första utlandsresan. Jennie Olsson Qvist var 17 år och hade åkt till Kreta för att semestra på en vacker ö, men istället blev hon ledsen av det hon såg.

– Jag såg sorgen i lokalbefolkningens ögon när de plockade skräp efter turisterna på stranden om kvällarna. Jag kände mig illa till mods, och ville inte åka utomlands igen om det skulle vara på det viset, berättar hon för SVT Nyheter.

Nästa gång hon skulle resa bestämde hon sig för att göra något åt det hon såg. Nu har hon plockat skräp runt om i hela världen, bland annat i Indonesien, Thailand, Österrike, Vietnam, Grekland, Svalbard och i norska och svenska fjällen.

LÄS MER: Högar av plast – på öar där ingen bor

Framförallt har hon städat på eget initiativ men hon har också följt med på en skräpplockarresa arrangerad av myndigheten på Svalbard.

Hon berättar att hennes vänner ibland retas med henne och kallar henne för ”garbagegirl” men annars får hon oftast positiva reaktioner.

– Det händer att folk sneglar på mig och undrar vad jag håller på med egentligen. För mig är det en självklarhet att göra det jag kan och skräpet gör mig inte ledsen utan snarare motiverad att jobba hårdare och få med fler folk i kampen mot skräpet.

Hon tror att fler kan komma att välja städning som semesteraktivitet i framtiden.

– Vi väljer att sätta av semester, tid och pengar på att städa på platser vi kanske aldrig mer kommer besöka. Att sådana typer av resor säljer, visar på en allt större medvetenhet hos oss människor. Jag tror absolut att det kan bli större i framtiden, speciellt på exotiska platser som många kanske känner har ett större behov för att beskyddas.

LÄS MER: Nya trenden? Städa på semestern!

Jennie Olsson Qvist hoppas kunna ge dem som ser henne städa i naturen en tankeställare.

– Jag förstår ju att inte alla vill plocka skräp, men den som ser på kanske blir påverkad på annat vis. Kanske den väljer att inte kasta skräp i naturen nästa gång?

LÄS MER: Jennies fem enkla knep för att göra nytta på resan!
