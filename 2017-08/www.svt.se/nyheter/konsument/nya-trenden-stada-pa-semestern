Publicerad:19 augusti 2017 11.42Uppdaterad:19 augusti 2017 16.01
SVT Nyheter
Anna H Svensson

Många älskar att resa. Det märks i resestatistiken och i turistorternas ekonomi, men också på betydligt tråkigare sätt. Miljön tycker till exempel inte att vårt resande är lika festligt. Förutom vårt omdiskuterade flygande så innebär fler turister mer skräp, inte minst i haven och på stränderna.

LÄS MER: Resboom i sommar – så mår klimatet

Att vårt resande inte är helt okomplicerat är något som flera researrangörer och frivilligorganisationer tagit fasta på. Flera organisationer har märkt ett ökande intresse för att göra nytta på semestern.

Frivilliginitiativet Heal the bay anordnar över 300 strandstädningar varje år i Santa Monica, Kalifornien.

– Intresset ökar definitivt, vi ser mer och mer folk för varje år. Jag tror att fler ser miljöproblemen och känner att de vill göra något för att hjälpa till, säger Matthew King på Heal the bay.

LÄS MER: Allt fler européer sura på turister

Deltagarna är både lokalbefolkning och turister från olika delar av världen.

På de 30 år som organisationen har städat stränderna i Santa Monica har totalt nästan 1000 ton skräp samlats in, enligt Heal the bay. Det motsvarar vikten av två fullastade jumbojet-plan.

Ironiskt nog kan skräpproblemet, som förvärras av den växande turismen, på sikt hämma turismen.

– Skräpet är ett enormt problem. Det kan skada livet i havet och det är väldigt fult att se på. Men såklart vet vi att en dags städande inte kommer att få bort allt skräp, det är ännu viktigare att utbilda människor så att folk lär sig hur de ska hindra skräp från att komma till stränderna överhuvudtaget.

Nederländska Oceanwide expeditions har ordnat turistresor till norska Svalbard sedan 1981 och har under åren sett skräphögarna växa på stränderna. Svalbard är visserligen ett populärt turistmål men att skräphögarna växer beror till största delen av att havsströmmarna för med sig skräp från andra delar av världen norrut.

– Skräpet förtar upplevelsen av den vackra naturen och dessutom blir det tydligt hur djurlivet drabbas. Vi har sett sälar, fåglar och isbjörnar som fastnat i fiskenät och även äta skräpet, säger Ko de Korte, koordinator på företaget.

LÄS MER: Högar av plast – på öar där ingen bor

Till slut bestämde sig bolaget för att göra något åt problemet. Svaret blev att engagera turisterna i att plocka skräp och sedan 15 år tillbaka arrangerar man nu städresor. Vissa med tydligt städfokus medan andra har innehållit mer avgränsade och tillfälliga inslag av städning.

Men inte helt oväntat så är inte städintresset helt ovillkorat hos de flesta turister. Få vill lägga för stor del av semestern och semesterkassan på att städa.

– Reaktionerna efter våra resor har varit väldigt positiva, men vi har haft problem med att sälja de ”rena” städresorna och därför gått tillbaka till att ha resor med städinslag istället, säger Ko de Korte.
