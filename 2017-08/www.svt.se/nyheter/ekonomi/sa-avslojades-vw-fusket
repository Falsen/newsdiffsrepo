Så avslöjades VW-fusket
Andreas  Liebermann

Det som började med misstankar hos några forskare har utvecklats till en monumental kris för världens största fordonstillverkare.

I fredags larmade det amerikanska naturvårdsverket EPA om att vissa Volkswagenmodeller i verkligheten släpper ut 40 gånger mer kväveoxid än vad tillverkaren uppger.

Volkswagen har tidigare kritiserats i amerikansk motorpress för att flera dieselmodeller i verkligheten drar betydligt mer bränsle än vad tillverkaren uppger och det var en av orsakerna till att en grupp forskare på West Virginia University ifjol började titta närmare på utsläppen från moderna dieselmotorer.

En annan anledning att man satte Volkswagen under luppen är att vissa av deras fyrcylindriga dieselmotorer saknat så kallad SCR–rening. De allra flesta moderna dieselmotorer använder selektiv katalytisk reduktion, SCR, för att minska halten kväveoxider.

Med SCR–rening tillsätts ammoniak för att minska halten kväveoxid genom en kemisk process. SCR–infördes på de Volkswagen Passat som sålts i USA från 2012 och framåt.

Omkring 480.000 Volkswagen och Audi–bilar som sålts i USA mellan 2009 och 2015 har en programvara i motorns styrdator som känner av om bilen genomgår ett avgasprov. När bilen utsätts för avgasprov aktiveras ett program som gör att motorns inställningar ändras, så att de ger maximal avgasrening.

Vid ”vanlig” körning ändras återigen programvaran, så att bilen ger bättre prestanda men sämre avgasrening.

De aktuella motorerna är raka fyrcylindriga turbodieselmotorer på två liter. Intern inom Volkswagenkoncernen kallas de EA188/189 och EA288.

Motorerna återfinns ibland annat dieselversionerna av de Volkswagen Passat, Beetle, Golf och Jetta, samt Audi A3 som sålts på den amerikanska marknaden.

Forskarnas slutsats var att Volkswagen helt enkelt bluffat med utsläppen på några av deras mest populära modeller, vilket fick myndigheterna att agera.

Volkswagen riskerar nu dryga böter eftersom myndigheterna anser att man medvetet manipulerat utsläppen och på så sätt kringgått de lagkrav som ställs på nya bilar i USA.

Elva miljoner exemplar av motortypen har sålts globalt och kan ha samma typ av mjukvara som de som avslöjats i USA. Nu undersöks det om Volkswagen fuskat på andra marknader.

Det är i nuläget oklart varför motorstyrningen manipulerats och vem eller vilka som fattat beslutet. Volkswagenkoncernen medger i ett pressmeddelande att man upptäckt skillnader mellan laboratorietester och verklig körning och att man nu ska utreda orsaken.

Krisen spiller nu också över på den tyska elektronikjätten Bosch, som är en viktig underleverantör till bilindustrin. Bosch har levererat delar till de aktuella motorernas insprutningssystem.

I ett uttalande från Bosch på tisdagen hette det att ”Ansvaret för att integrera våra produkter ligger hos Volkswagen”

Volkswagenkoncernen har de senaste 20 åren satsat stort på att utveckla moderna turbodieselmotorer, som kombinerar låga utsläpp med bra prestanda. Volkswagen, som också äger Audi, Skoda och Seat använder ofta samma komponenter i koncernens olika märken.

Något som visserligen inte är unikt för Volkswagen utan för alla tillverkare som ingår i samma koncern, eftersom detta sparar pengar både under utvecklingen och tillverkningen.
