Så tar du hand om din privatekonomi efter semestern
Lisa Andersson

Så hur ska man tänka kring sin privatekonomi nu när sommaren går mot sitt slut. SVT Nyheter har ställt frågan till Annika Creutzer, expert på privatekonomi.

Hon tycker att man ska satsa på ett månadssparande, att en viss del av lönen går raka vägen in på sparkontot för att om möjligt skaffa sig en buffert.

– Ta inte i för mycket, då är det lätt att man börjar nalla på sitt sparkonto, säger Annika Creutzer.

Se över kostnader

Sparandet är lite som att börja gå på gym, blir det för jobbigt så är det lätt att lägga av innan träningen gett några egentliga resultat. Och apropå gym, medlemsavgifter och avtal, nu är det ett ypperligt tillfälle att se över sina kostnader.

– Tecknar man ett avtal med exempelvis ett gym så kan det vara lockande att betala månadsvis, men i längden kan det bli dyrare. En engångsavgift kan vara billigare, säger Annika Creutzer.

LÄS MER: Jobbet avgörande för ekonomin

Se över dina nättjänster

Experten tycker att det är bra om man sätter sig och går igenom vad man faktiskt betalar för varje månad. Kanske har man nättjänster man inte behöver, eller avtal som blir dyra i längden.

– Många väljer att privatleasa bilar, men ibland blir det dyrare än att äga en bil, även om det är bekvämt, säger Annika Creutzer.

LÄS MER: Privatleasing – en dyr historia

Träden har ännu inte skiftat färg på löven, men det är faktiskt bara fyra månader kvar till jul. Annika Creutzer tycker att man bör tänka över vilken typ av jul man vill ha.

– Jag tycker man ska tänka över sin ambitionsnivå. Det kanske är bättre att en lite lättare vardag med hämtpizza när man är som mest stressad i november än att spara hela året för att ha råd med en Fanny och Alexander-jul och en dyr semesterresa på sommaren, säger hon.

LÄS MER: Träna istället för att pensionsspara
