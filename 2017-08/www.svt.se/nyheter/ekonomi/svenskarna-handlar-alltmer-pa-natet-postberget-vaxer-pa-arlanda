Svenskarna handlar alltmer på nätet – postberget växer på Arlanda
Gunilla Fritze

Paketen transporteras i passagerarplan i reguljär trafik och personalen hos PostNord får dålig information om hur mycket som är på väg in till Sverige.

– Det kommer stötvis och det kommer väldigt mycket på en gång och vi vet knappt om att de här paketen kommer, säger Arne Andersson, e-handelsexpert hos PostNord.

I snitt kommer 100.000 försändelser till Arlandaterminalen varje dygn. Ibland betydligt fler. Vissa dagar har det kommit runt 130 000 paket.

– Det är en fördubbling jämfört med samma tid förra året, säger Dovile Radzeviciute, tillförordnad chef för det svenska teminalnätet.

Det ojämna flödet gör att PostNord har svårt att hinna med att snabbt få ut paketen till kunderna i Sverige.

– Förr kom det några hundra paket på en dag. Nu kan det komma sextusen, säger Safia Abdi Osman som har arbetat som terminalarbetare på Arlanda i tre år.

Hon tycker ibland att det är stressigt. Hon och hennes kolleger hanterar stora postmängder manuellt.

– De borde anställa fler som jobbar här, säger Safia Abdi.

Arne Andersson håller med om att det är ett bekymmer att PostNord inte vet vilka mängder av post som kommer och när.

– När det kommer stora volymer samtidigt kostar det oss mer att ta hand om posten eftersom vi måste ta in extra personal.

Han önskar att flygbolagen skulle informera om när de är på väg till Sverige med paket och andra försändelser. Detta sker inte på ett bra sätt idag, anser han.

– Vi räknar att e-handeln kommer att öka med 15 till 20 procent per år de närmaste åren. Vi ser ingen hejd på det hela när det gäller den gränsöverskridande handeln, säger Arne Andersson.

PostNord bygger två nya anläggningar, en i Örebro och en Växjö, för att kunna hantera den stora volymen av post.

Kina är klar etta på e-handelstoppen i Sverige och har varit det sedan mitten på 2016. På andra plats kommer Storbritannien, på tredje Tyskland och på fjärde USA.

PostNord tror att trenden kommer att hålla i sig.

De som handlar på nätet uppger i e-barometern att det är låga priser och ett stort utbud som tilltalar dem. Många uppger också att det är bekvämt att sitta hemma och beställa och slippa åka till en butik.

– Man blir väldigt bekväm så det blir att man letar efter reavaror på nätet, säger Per Johansson från Varberg.

Han och sambon har nyss fått barn och säger att de köper en hel del kläder via webbutiker.

– Det är enkelt och lätt tillgängligt När man bor i en liten stad finns inte grejerna där och då måste man åka iväg. Då är det lättare att köpa på nätet, säger sambon Emma Carlfjord.
