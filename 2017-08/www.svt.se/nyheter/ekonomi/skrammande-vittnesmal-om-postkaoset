Starka vittnesmål om postkaoset
Jan NylanderEkonomireporter

Anders från Värnamo skriver:

”Allt var inte bättre förr men POSTEN var det !! Jag köper många färdigfrankerade påsar från Postnord. A-brev som enligt produktbeskrivningen ska levereras vardagen efter att man postat det. Det handlar framförallt om vattenprover där mottagaren noterar datum för ankomst samt lite annat till anhöriga som också har koll på när det kommer fram.

Läs mer: Brevbärarna bröt mot lagen – struntade i att dela ut post

Typ var tredje försändelse kommer fram minst en dag senare än utlovat. Ofta postar jag flera försändelser i samma låda vid samma tillfälle, de ligger sida vid sida i samma postsäck !! Ändå lyckas Postnord med konststycket att dela på dem så att en försändelse kommer fram senare än de andra. Postnord håller inte sitt leveransåtagande för produkten ur rent allmän synvinkel. Jag betalar för att det ska levereras dagen efter men så blir inte fallet alltid.

I många andra sammanhang kan man reklamera förseningar men reklamationer till Postnord är som vatten på en gås. Man får ett autogenererat svar att brev inte är spårbara och att utredningen avslutats !!  Ingen bryr sig.”

Elin från Hägersten:

”I vår bostadsrättsförening fick vi ingen post från Postnord på flera veckor. När vi kontaktade dem sa de att brevbäraren tappat bort nyckeln till fastigheten för ett par veckor sedan men att de inte gjort något åt det! De hade inte kontaktat någon (t ex HSB) eller informerat oss boende, utan helt sonika struntat i problemet genom att blunda för det!

När jag bad dem rätta till det sa de att det inte är deras problem. Jag frågade vad de menade, poänterade att de måste dela ut posten, och fick till svar: ”Det är väl ert eller fastighetsägarens problem att vi inte kommer in, oavsett varför.”

Efter tredje samtalet, ett hot om media, samt ett samtal från HSB så fick vi en halvhjärtad ursäkt. Dock ingen ersättning för all post och paket som returnerats (och därmed inneburit extra avgifter).

Vi har inte lyckats få något besked från Postnord om det är så att någon obehörig nu kan komma in i fastigheten med hjälp av den nyckel som brevbäraren tappat bort....”

LÄS MER:  Postjätten kan ha tappat bort miljontals brev

Robert från Västerbotten:

”Fick ett brev från Kronofogdemyndigheten med uppmaning att betala ett krav på en medlemsavgift som jag helt hade glömt bort. Tillagt var myndighetens avgift om totalt 600:- och vid kontakt fick jag bara till svar att man utgick ifrån att inkassobolagets brev kommit mig tillhanda.

Det var bara att betala, men som tur var slapp jag betalningsanmärkning då jag betalade inom 10 dagar. Tycker att inkasso borde tvingas skicka rekommenderat igen för att undvika anmärkningar, vad hade hänt om brevet från kronofogden också kommit på avvägar?!”

David skriver:

”Jag är lärare och kommer i kontakt med asylsökande via jobbet. Flera av dessa har inte fått kallelser till diverse viktiga möten. En missade sin chans att få framföra sina asylskäl muntligt i Migrationsdomstolen. De skrev att han aldrig dök upp och gav honom ett avslag. Problemet var att han aldrig fick någon kallelse. Hans liv kan ha avgjorts av postgången.

Andra har missat ett återvändandesamtal vilket fått Migrationsverket att tro att de gått under jorden och lämna ärendet till gränspolisen. Hela systemet blir rättsosäkert gällande asyl när det enda sättet som Migrationsverket kommunicerar med är post. Att inte kunna lita på att posten når dig för asylintervju, migrationsdomstol och återvändandesamtal – när detta papper avgör ditt liv – känns osäkert.

Finns många andra aspekter i asylprocessen som även de är rättsosäkra, men detta beror på posten och inte på Migrationsverket.”

Helena från Göteborg:

”På Ögärdesvägen i Partille sitter det två brevlådor som vi brukar lägga företagets post i. Den här dagen när jag just lagt på breven kör en av Postnords bilar upp bakom mig och ut hoppar deras brevbärare. Han ropar följande till mig: ”Vilken tur att du inte valde den andra lådan (lådorna står bredvid varandra) för låset på den är så trögt så den har jag inte kunnat öppna på flera veckor!!! ”

Det var sista gången jag postade något på Ögärdesvägen. Där brukade vi posta våra offerter som oftast behövde komma fram nästa dag för att inte ogiltigförklaras.

Varför i hela fridens namn bryr man sig inte ens om att sätta upp en lapp eller klistra igen lådan om man nu inte har någon plan för att kunna tömma den??? Förstod då också varför många av breven till företaget och även till hemadressen (Lindome) enligt dateringen skickats redan 7-10 dagar innan vi mottagare får dem.

Inte konstigt med en så extremt låg ambitionsnivå hos deras brevbärare!”

Anders från Värnamo:

”Jag har fått tre paket, papplådor, den senaste tiden, leverans genom Postnord. Samtliga såg ut som dragspel i ena änden och i ett fall var lådan öppen, uppsprucken, och två av tre produkter saknades !! Tjejen som kom med paketet höll det i handen i ena öppna fliken, ja lådan gapade öppen… Hon brydde sig inte ett dugg utan hivade bara fram signerings-mojjen. Fullständigt utan engagemang eller att se på lådan och upptäcka att något är fel när den gapar på vid gavel..

Hon hade bara ett för ögonen – att få en kvittering!

TV: Här kastar chauffören in paketen i postbilen

NÄR ska nån ansvarig ta tag i detta elände? Staten som ägare och ytterst ansvarig verkar ju inte bry sig…. Men när ett brev med faktura sumpas bort av Postnords slarv så är det jag som åker på förseningsavgift, dröjsmålsränta och påminnelseavgift… därför att praxis är att när ett brev är postat anses det att det alltid och spiksäkert kommer fram.

Man kan aldrig bestrida en påminnelse genom att hävda att man inte fått en faktura som är skickad som brev. Ja, det fungerade väl förr… innan Postnord tog över. Nu får jag fakturapåminnelser för fakturor jag inte sett röken av och omvänt grannarnas fakturor hamnar i min låda ibland. Tur för dem att jag bryr mig och går till dem med brevet.

Ovan har jag bara listat de problem vi har pratat med Postnord om… orkar inte varje gång.

Alexander skriver:

”Jag kan meddela att för två veckor sedan gick jag och frun utan post i över 7 dagar. När vi ringde och frågade vad det berodde på fick vi, av kundtjänst, veta att det berodde på sjukfrånvaro och att någon vikarie inte var planerad.

Att de inte tänkte ordna med en vikarie fann vi märkligt och lyckades till slut få tag på en person med mer övergripande koll på den aktuella avdelningen. Han meddelade att det inte fanns någon rapporterad sjukfrånvaro och fann det mycket märkligt att kundtjänst sagt detta till oss.

Historien är förstås längre än så här, men i korta drag. Det tog flera dagar att få tag på en ansvarig och kundtjänsten ljög för oss flera gånger så det var ytterst svårt att komma fram och prata med någon annan.”
