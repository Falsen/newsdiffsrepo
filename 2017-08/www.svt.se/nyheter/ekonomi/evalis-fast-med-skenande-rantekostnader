Evalis fast med skenande räntekostnader
Hanna Malmodin

När Evalis Åhlenius behövde låna pengar till bland annat en renovering bad hon banken om att få höja sitt bolån. Lägenheten hade stigit i värde och värderades till betydligt mer än lånet. Men det blev tvärstopp. Förklaringen var att hon är egenföretagare och att inkomsten var för liten. Istället vände hon sig till en av de många mindre långivare som har specialiserat sig på att erbjuda lån utan säkerhet.

– Det var bara att gå in på nätet och göra en ansökan. Det tog ungefär två dagar, sedan hade jag pengarna, berättar hon.

Men lånet på 190.000 kronor visade sig snabbt bli en mycket dyr affär.

Den effektiva räntan ligger på drygt 17 procent och under 15 års tid ska hon betala över 3.000 kronor i ränta varje månad. När lånetiden har gått ut kommer hon att ha betalat en bra bit över 500.000 kronor bara i räntor.

– Jag tycker att det är jättekonstigt att jag inte fick höja bolånet hos banken på grund av hårdare regler från Finansinspektionen, samtidigt som låneinstituten inte verkar behöva följa några regler alls. Där var det lätt som en plätt att få lån, säger Evalis Åhlenius.

Hon berättar att hon såg lånet som den bästa lösningen för att klara de omständigheter och den situation som hon befann sig i då.

Hade du tagit det här lånet om du hade förstått konsekvenserna?

– Nej absolut inte, säger hon, och fortsätter:

– Det känns för jäkligt. Nu sitter jag där med mitt lån som jag inte kan bli av med och den enda utvägen verkar vara att sälja lägenheten. Jag förstår om det finns de som tycker att jag får skylla mig själv. Jag känner så själv ibland. Men då behövde jag verkligen pengarna.
