Eva drabbas hårt av postkaoset
Jan NylanderEkonomireporter

I Tullinge söder om Stockholm har många människor blivit drabbade av att Postnords brevbärare under flera veckor struntade i att dela ut posten. Påminnelseavgifter och paket som inte kommit fram är bara några av klagomålen.

På sociala medier finns det en speciell grupp som gäller för Tullinge och där har problemen med posthantering blivit en stor fråga:

”Är det någon som fått post i dag på Nordanvägen?”

Inlägget besvaras med följande kommentarer:

”Vi på Sunnanvägen har inte fått post i alla fall.”

”Inte vi på Ekelidsvägen heller”.

”Här i Rikssten har vi fått post en gång i år”.

En av de drabbade är Christoffer Rippling som bor i Riksten.

– Min fru väntade på ett paket som hon skulle hämta. När det inte kom fram ringde hon företaget och fick då beskedet att det hade sänts tillbaka eftersom vi inte hade hämtat ut det. Men vi hade inte fått någon avisering eller någon påminnelse, säger han till SVT Nyheter.

LÄS MER: Postnord kan ha tappat bort miljontals brev

– Det största problemet är räkningarna. Jag har fått räkningar som varit stämplade för över tre veckor sedan. Och istället för att betala 26 kronor för trängselavgift blev det 526 kronor, för jag fick ingen räkning och åkte då på påminnelseavgiften.

Christoffer Rippling tycker också att det är svårt att få klarhet i vem det är som bär ansvaret:

– Vi har ju både Postnord, Bring och tidningsutbärarna som delar ut på post, så jag vet inte vems felet är när det inte kommer någon post.

En som däremot har följt Postnords verksamhet är Eva Elgie. För hon prenumererar på en dagstidning som Postnord ska dela ut.

– Den kommer aldrig på den dag den ska komma utan den kommer en, två eller tre dagar för sent. Och en dagstidning är ju något man vill ha för den dag det gäller för sen är det inte en dagstidning längre!

Enligt Eva Elgie har problemen bara blivit värre med tiden och under de år som hon klagat har hon bemötts med en rad olika undanflykter.

– De har kommit med en rad olika förklaringar: De har haft ont om personal eller så har personalen varit sjuk. Det har snöat för mycket eller så har det regnat för mycket.

I somras när det var som värst fick hon nog och anmälde Postnord till den ansvariga myndigheten: Post- och telestyrelsen. Och Eva Elgie var inte ensam. Flera andra från Tullinge gjorde också anmälningar. Det var dessa anmälningar som gjorde att Postnord reagerade. En av bolagets chefer ringde upp henne och lovade bot och bättring.

Men för Eva är förtroendet för Postnord förbrukat.

– Jag har meddelat några av mina vänner att det inte är någon idé att skicka saker som ska fram snabbt med posten, utan att de i så fall får skicka det med mejl. Och jag går själv in och kollar om jag är skyldig ett företag som jag handlar av. För jag får inte alltid en faktura.
