SVT Nyheter avslöjar: Så bröt Postnord mot lagen
Jan NylanderEkonomireporter

För en vecka sedan rapporterade Svenska dagbladet om nya bottensiffror då det gäller kvaliteten. För i juli sjönk utdelningen av brev som skulle förmedlas över natten till under 90 procent. Och det kom många klagomål till den ansvariga myndigheten Post- och Telestyrelsen, PTS.

När SVT Nyheter först kontaktar ledningen för Postnord uppger man sig vara medveten om problemet och säger att det beror på sjukdom och strul med semestervikarier. Det har gjort att det blivit brist på personal och att man tvingats ställa in postturer under enstaka dagar.

LÄS MER: Eva drabbades av postkaoset

Men när SVT Nyheter begär ut alla klagomål som kommit in till PTS under sommaren framkommer en annan bild. Där framhåller många att postutdelningen inte fungerar, och speciellt från Tullinge söder om Stockholm kommer många klagomål.

När SVT Nyheter frågar ledningen i Postnord om vad som hänt i Tullinge, ger företaget först följande svar i ett mejl:

”PostNord hann under några dager i slutet av juli inte dela ut all post i Tullinge till följd av semesterbemanning och sjukdom. Sedan den första augusti är vår ordinarie personal tillbaka och utdelningen har fungerat som den ska. ”

Men detta stämmer inte.

Flera personer som SVT Nyheter varit i kontakt med uppger att det har varit problem under lång tid och att situationen förvärrats under sommaren. De säger också att de kontaktat Postnord men inte fått någon respons.

Enligt uppgifter till SVT var det först när den statliga myndigheten Post- och telestyrelsen började ställa frågor som PostNord reagerade. Då visade det sig att bolaget anställt några sommarvikarier som inte delat ut posten i flera veckor till ett antal kunder.

Och när SVT gör en intervju med Postnords distributionschef Erika Ahlqvist beskriver hon situationen så här:

– Vi hade ont om personal som hade tillräckligt med kompetens för att förmedla alla brev varje dag.

När hon får frågan om Postnord anställt brevbärare som inte delat ut post svarar hon:

– Som sagt otillräcklig kompetens om vad korrekt hantering av vad försändelser är. Enskilda brevbärare har inte agerat korrekt i Tullinge

Vad betyder det? Har de inte delat ut breven?

– Precis.

Men det stora problemet för Postnord är inte att några brevbärare fuskat, utan att det tog två veckor innan Postnord gjorde något åt fusket. Det menar man på Post- och telestyrelsen:

LÄS MER: Postnord har aldrig fungerat sämre

– Det är faktiskt viktigt att de lokala cheferna har koll på att de anställda ser till att göra sitt uppdrag på ett korrekt sätt. Tillförlitligheten är mycket viktig i postutdelningen. Det står till och med inskrivet i postlagen att postbefordran måste ske på ett tillförlitligt sätt, säger Joakim Levin som är sakkunnig vid PTS.

Men Postnords ledning anser inte att det som inträffat i Tullinge betyder att bolaget måste ändra sina rutiner.

– Vi har rutiner för att upptäcka sådana här saker snabbt, säger distributionschef Erika Ahlqvist.

– Vi hittade inte anledningen till varför att det blev så här. Det tog lite tid för oss att leta oss ner till grundproblemet.

Om det tog två veckor för er att hitta problemet, då har ni väl inte några bra rutiner?

– Vi fick signaler från kundservice om synpunkterna i Tullinge. Sedan hanterade den lokala chefen och tittade ner på vad är det som gått tokigt. Vi fick sedan nya synpunkter och fortsatte att leta och då hittade vi enskilda medarbetare som inte följde processer och rutiner som man ska, säger Erika Ahlqvist.

Hon vill inte spekulera om liknande problem kan dyka upp på andra håll i landet.

Genom att inte dela ut post regelbundet har Postnord brutit mot postlagen men enligt gällande lagstiftning går det inte att utdöma böter.

– Postlagen är inte utformad så att det är en straffrättslig lagstiftning, säger Joakim Levin på PTS.
