Publicerad:21 augusti 2017 09.37Uppdaterad:21 augusti 2017 14.19
Jakten utökas: 22-åring söks i hela Europa
Johan Juhlin

Katalanska myndigheter bekräftar nu att det är den 22-årige marockanen Yones Abouyaaqoub som utförde torsdagens terrordåd i Barcelona. Uppgiften kommer från en officiell källa till Catalunya Radio, rapporterar AP.

-Allt pekar mot det, säger Joaquim Forn, Kataloniens inrikesminister.

En intensiv jakt bedrivs nu efter den man som körde en skåpbil längs gågatan La Rambla där han dödade tretton människor och skadade närmare 130.

Enligt den spanska tidningen El País så ska han ha flytt från platsen till fots och publicerar bilder av en man i solglasögon som promenerar över marknadsplatsen La Boqueria, inte långt från Ramblan. Han tros vara den efterspanade Yones Abouyaaqoub.

Mer än 800 kontrollplatser har upprättats längs vägarna och antalet poliser som arbetar med terrorförebyggande verksamhet har tillfälligt tredubblats. I gryningen gjorde polisen också nya räder i staden Rapoll, hemvist för flera av de misstänkta medlemmarna i terrorcellen.

LÄS MER: Sjuårige Julian ett av offren

Insatserna i Katalonien och vid den franska gränsen, där polisen sökt efter 22-åringen, har nu utökas till fler länder i Europa. Man misstänker att han kan ha tagit sig över gränsen till Frankrike och sedan vidare.

-Vi har ingen specifik information om detta, men det kan inte uteslutas, säger Kataloniens polischef Josep Lluis Trapero vid en presskonferens i Barcelona.

22-åringens familj uppger att han blivit mer religiöst konservativ det senaste året. Hans mor har uppmanat sonen att överlämna sig till polisen.

De övriga elva personer som misstänks för inblandning i attacken har antingen gripits, skjutits av polis eller dödats i en explosion i ett hus i staden Alcanar dagen före attacken. Polisen misstänker att huset användes till att tillverka bomber och att man planerat att utföra ett betydligt grövre terrordåd.

Allt mer pekar mot att de misstänkta också haft kopplingar till andra islamister i flera europeiska länder. Några av de numera döda medlemmarna i den katalanska terrorcellen har bevisligen rest till andra europeiska länder. Bland annat ska en den imam som misstänks för att ha radikaliserat de unga gärningsmännen ha sökt jobb i Belgien förra året.

LÄS MER: Så har terrorn drabbat Europa

-Vi vet med säkerhet att han tillbringat tid här mellan januari och mars 2016, i Diegem, Vilvoorde och Bryssel. Vår lokala polis granskade honom noga, säger Hans Bonte, borgmästare i Vilvoorde till tv-kanalen VRT.

Den Audi A3 som användes vid attacken på strandpromenaden i Cambrils, där minst sex människor skadades, fångades veckan innan av en fartkamera i Paris, rapporterar tidningen Le Parisien. Den schweiziska tidningen Tages-Anzeiger skriver att landets myndigheter utreder ett tillfälle i  december då minst en av de misstänkta för dådet i Barcelona besökte Zürich.
