Publicerad:21 augusti 2017 09.37Uppdaterad:21 augusti 2017 09.57
SVT Nyheter
Johan Juhlin

Spanska myndigheter bekräftar nu att det är den 22-årige marockanen Yones Abouyaaqoub som utförde torsdagens terrordåd i Barcelona. Uppgiften kommer från en officiell källa till Catalunya Radio, rapporterar AP.

En intensiv jakt bedrivs nu efter den man som körde en skåpbil längs gågatan La Rambla och dödade tretton människor och skadade närmare 130.

LÄS MER: Sjuårige Julian ett av offren

Insatser pågår i Katalonien och vid den franska gränsen, där polisen söker efter 22-åringen. Han kan ha tagit sig över gränsen till Frankrike.

-Vi har ingen specifik information om detta, men det kan inte uteslutas, säger Kataloniens polischef Josep Lluis Trapero vid en presskonferens i Barcelona.

22-åringens familj uppger att mannen blivit mer religiöst konservativ det senaste året. Hans mor har uppmanat sonen att överlämna sig till polisen.De övriga elva personer som misstänks för inblandning i attacken har gripits, skjutits av polis eller dödats i en explosion i ett hus i Katalonien dagen före attacken på den turisttäta gatan La Rambla i Barcelona. Polisen misstänker att huset användes till att tillverka bomber.

Allt mer pekar mot att de  misstänkta haft kopplingar till flera europeiska länder.  Flera av de numera döda medlemmarna i den katalanska terrorcellen har bevisligen rest till andra europeiska länder. Bland annat ska en imam som misstänks för inblandning ha sökt jobb i Belgien förra året.

LÄS MER: Så har terrorn drabbat Europa

-Vi vet med säkerhet att han tillbringat tid här mellan januari och mars 2016, i Diegem, Vilvoorde och Bryssel. Vår lokala polis granskade honom noga, säger Hans Bonte, borgmästare i Vilvoorde till tv-kanalen VRT.

Den Audi A3 som användes vid attacken på strandpromenaden i Cambrils, där minst sex människor skadades, fångades veckan innan av en fartkamera i Paris, rapporterar tidningen Le Parisien. Den schweiziska tidningen Tages-Anzeiger skriver att landets myndigheter utreder ett tillfälle i  december då minst en av de misstänkta för dådet i Barcelona besökte Zürich.
