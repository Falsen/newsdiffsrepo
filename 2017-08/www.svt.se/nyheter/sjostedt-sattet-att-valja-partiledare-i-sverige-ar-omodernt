Sjöstedt: ”Sättet att välja partiledare i Sverige är omodernt”
Erik Wikén

Det var under torsdagens avsnitt av Opinion live som Vänsterpartiets ledare kommenterade de senaste dagarnas avgångskrav som riktats mot Moderaternas partiledare, Anna Kinberg Batra.

– Jag tycker sättet att välja partiledare är omodernt i Sverige. Jag tycker att man ska ha mer öppna processer där människor faktiskt säger att man vill bli partiledare och att man presenterar vad man tycker och sen får partiet välja, sa Jonas Sjöstedt (V).

LÄS MER: Anna Kinberg Batra avgår

- När det blir sådana här maktstrider blir det liksom de långa knivarnas natt. Man ringer varandra, man angriper varandra, det blir fördolt. Det är bättre att man säger: ”jag vill kandidera”, man säger det öppet och sen har man ett demokratiskt val. Många partier har fastnat i ett väldigt gammaldags sätt att utse ledare som är mindre demokratiskt, fortsatte han.

Jonas Sjöstedt befann sig i Opinion lives studio tillsammans med Kristdemokraternas partiledare Ebba Busch Thor för att debattera förlossningsvården när de båda partiledarna fick frågor om de avgångskrav som flera moderata länsförbund riktat mot Anna Kinberg Batra (M).

De fick bland annat frågan om de tror att moderatledaren behandlats annorlunda för att hon är kvinna.

Gudrun Schyman säger till SVT Nyheter att hon [Kinberg Batra] behandlas annorlunda som kvinna. Att det blir mycket mer kritik mot hur hon är än för den förda politiken, vad säger ni om det?

– Jag tror att det har varit ovant att höra en borgerlig statsministerkandidat som är kvinna och som med pondus kliver in i debatter och tar dem på ett annat sätt än vad vi är vana att höra manliga statsministerkandidater göra, sa Ebba Busch Thor (KD).

– Jag håller med om det, det finns en respektlöshet mot kvinnor som inte finns mot män. Man kommenterar utseende, man kommenterar hur man beter sig på ett annat sätt. Om någon tror att vi är jämställda så är vi inte det, vi har en lång väg kvar att gå, sa Jonas Sjöstedt (V).
