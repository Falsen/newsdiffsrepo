Kristersson: Har inget svar på vilken roll jag kan komma att spela i Moderaterna
Linnea Carlén

Redan innan Moderatledaren Anna Kinberg Batra under fredagsmorgonen meddelade att hon kliver ner från sin post hade spekulationerna börjat kring vem som skulle kunna efterträda henne om hon bestämmer sig för att avgå.

Två möjliga efterträdare som pekats ut redan innan är de tidigare ministrarna Ulf Kristersson, i dag ekonomiskpolitisk talesperson, och partiets vice ordförande Elisabeth Svantesson.

LÄS MER: De kan ta över efter Kinberg Batra

Kristersson skriver vid lunchtid på Facebook att han nu får ”många frågor med anledning av dagens dramatiska besked”, och redogör sedan för sina tankar:

”Moderaterna befinner sig i en allvarlig situation, som har lett fram till att Anna Kinberg Batra har fattat det svåra beslutet att avgå bara ett år före valet. Jag uppskattar sedan många år Anna både som vän och som kollega, och känner djupt med henne idag. Även i politiken är det mycket bättre att prata med varandra, än om varandra.”

Vidare manar Kristersson till enighet inom det moderata partiet i en svår tid.

Han har tidigare sagt att han inte vill bli partiledare, men i dagens inlägg vill han varken säga bu eller bä om hur hans roll inom partiet kan komma att se ut i framtiden.

”Den diskussionen kommer jag föra i våra interna samtal, och bara där.”

Även Elisabeth Svantesson skriver på Facebook om det rådande läget inom partiet, som hon beskriver som ”mycket ansträngt”. Men inte heller hon säger något om den nu vakanta partiledarposten utan uttalar sig i bredare termer:

”Anna Kinberg Batra visade stor styrka under dagens pressträff. Det är nu viktigt att vi moderater tar lärdom av den här perioden och för en ärlig diskussion, med varandra, om vägen framåt för partiet.

Sverige behöver mer än någonsin moderaterna och de värderingar vi tillsammans tror på.”

Högoddsare som tidigare nämnts i spekulationerna kring vem som skulle kunna ta över är den tidigare försvarsministern Mikael Odenberg, riksdagsledamoten Johan Forsell, för detta Muf-ordföranden Niklas Wykman och Stockholms handelskammarens vd Maria Rankka.

Odenberg kommer att ställa upp om han får frågan, erfar SVT Nyheter.

TV: Här meddelar Anna Kinberg Batra sin avgång
