Facebooks grundare Mark Zuckerberg har fått barn igen
Linnea Carlén

I mars gick Facebook-grundaren ut och berättade att han och hustrun Priscilla Chan väntar sitt andra barn. Och i kväll skrev Mark Zuckerberg ett inlägg där han välkomnar deras nyfödda dotter – tillsammans med en bild på familjen som nu har gått från tre till fyra.

”Kära August, välkommen till världen! Din mamma och jag är glada över att se vem du kommer att bli” skriver Zuckerberg.

Han skriver vidare i brevform till dottern om vilken värld de hoppas att hon kommer att växa upp i, precis som de gjorde när dottern Maxima Chan Zuckerberg, även kallad Max, föddes 2015.

LÄS MER: Facebooks hemliga riktlinjer läckta

Inte helt oväntat har inlägget snabbt väckt engagemang på Facebook. En dryg timme efter att det publicerats hade det gillats av långt över 600.000 användare, delats mer än 12.000 gånger och fått tiotusentals kommentarer.

”Välkommen, August”, ”Du har en fantastisk familj” och ”August född i augusti – cool!” är några av kommentarerna.

Häromveckan meddelade Mark Zuckerberg också att han kommer att ta två månaders föräldraledigt efter att hans andra dotter fötts, lika lång ledighet som han tog som nybliven pappa.

”Jag kommer att ta en månads ledighet för att vara med Priscilla och flickorna i början och sen kommer vi också att tillbringa hela december månad tillsammans” skrev Zuckerberg i ett Facebook-inlägg enligt Reuters.

LÄS MER: Se när en ung Mark Zuckerberg blir antagen till Harvard
