Stockholmspolitiker missnöjd med flaggkonst
Lydia Farran-LeeReporter

Erik Slottner (KD) skickade ut ett pressmeddelande i samband med att verket invigdes.

”Den konstnärliga friheten är viktig och politiker ska naturligtvis inte lägga sig i den enskilde konstutövarens profession. Men politiker har också ett ansvar för det offentliga rummet. Sergels torg är Stockholms mest centrala plats”, skriver KD:s gruppledare Erik Slottner i sitt pressmeddelande.

Det handlar alltså om konstverket ”Du gamla du fria”  en flagga vars stång ser ut som den vissnat. Verket invigdes på Sergels torg under tisdagsförmiddagen.

– Jag är inte ute efter att provocera. Verket är en hyllning – jag älskar Sverige, säger konstnären Mattias Norström till Dagens Nyheter Sthlm.

Erik Slottner (KD) säger till SVT:s Kulturnyheterna att han står bakom principen om armlängds avstånd  att politiker inte ska lägga sig i konstnärers arbete – men att man inte alltid kan hålla sig till den.

Enligt Slottner är det den centrala placeringen som gör verket olämpligt och det faktum att kommunen äger marken gör att han anser att politikerna ska få säga sitt.
