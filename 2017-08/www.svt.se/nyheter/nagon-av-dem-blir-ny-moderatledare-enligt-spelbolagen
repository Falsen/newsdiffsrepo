Någon av dem blir ny moderatledare – enligt spelbolagen
Jonas OhlinReporter

Det går att tippa på svensk politik och bland spelarna finns en favorit till att bli ny partiledare för Moderaterna: Ulf Kristersson, partiets nuvarande ekonomisk-politiske talesperson.

– Ulf Kristersson är spelarnas favorit. Vi satte låga odds på honom från början och eftersom många har spelat på honom redan så har vi sänkt oddsen ytterligare, säger Robin Olenius, på spelbolaget Betsson.

Lite överraskande är att före detta statsminister och utrikesminister Carl Bildt är den person som näst flest valt att spela pengar på, hos Betsson. Kanske för att spelarna hoppas på Bildt, kanske för att oddsen är höga.

Både hos Unibet och Betsson är Ulf Kristersson den person som har allra lägst odds. Elisabeth Svantesson, partiets andre vice ordförande och före detta arbetsmarknadsminister, är den kandidat som har näst lägst odds.

Och får man tro spelbolagen finns det ytterligare fyra troliga kandidater: Gunilla Carlsson, Mikael Odenberg, Johan Forsell och Hanif Bali. Alla har relativt låga odds.

Längre ner i oddslistorna syns bland annat Beatrice Ask, Christofer Fjellner, Tomas Tobé och Hans Wallmark.

– Vi har sett en väldig ökning av spel på politik de senaste fem åren och nästa år när det är val i Sverige räknar vi med att det kommer bli ännu vanligare, säger Henrik Holm på spelbolaget Unibet.

Grundoddsen sätter spelbolagen själva och sedan justeras oddsen efter hand, till exempel om väldigt många väljer att spela på en viss kandidat.

Sedan finns det såklart också några riktiga högoddsare. Att Fredrik Reinfeldt skulle göra comeback som moderatledare ger till exempel omkring 75 gånger pengarna. Andra högoddsare hos spelbolagen är Sven Otto Littorin, Anna Maria Corazza Bildt, Filippa Reinfeldt och Gunnar Hökmark.
