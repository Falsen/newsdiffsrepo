Wall Street återhämtade sig efter orolig inledning


Nina Latvala


Nordkoreas robottest präglade som väntat handeln på Wall Street på tisdagen, i linje med övriga handelsplatser i världen. Dow Jones industriindex backade 100 punkter redan från start och låg efter omkring en kvarts handel på minus 0,3 procent. Därefter återhämtade sig marknaden något.

Vid stängning hade både Dow Jones industriindex och Nasdaqs kompositindex ökat 0,3 procent och S&P 500 gått upp 0,1 procent.

Trots att oljepriset fortsatte att backa gick de stora oljebolagen bättre än i måndags. Chevron steg 0,1 procent medan Exxon tappade 0,1 procent.

Det så kallade skräckindexet Vix steg först nästan 16 procent men hade strax före sju fallit tillbaka till en uppgång på drygt 4 procent.
