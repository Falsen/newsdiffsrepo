Krönika: ”Vad är det som händer – inte riktigt klokt”


Michelle Muntau


Östersund FK blev klara för Europa League i går kväll, efter att ha slagit Paok med 2–0. Matchhjälten – som stod för båda målen – heter Saman Ghoddos, skriver Sportbladets Fredrik Jönsson i en krönika. Han har inte fått spela i landslaget, men Östersund vet vad han är värd och nu vill flera utländska klubbar ha honom. ”Det förvånar mig oerhört om han är kvar i allsvenskan när säsongen drar igång 2018”, skriver Jönsson. Han menar att spelarna som tidigare har ratats av andra klubbar hittat rätt i laget och hoppas på att klubben fortsätter på samma väg med samma mix. ”Inga storvärvningar, utan behåll samma tänk.”

Vad är det som händer? undrar Expressens Noa Bachner om bragden. Östersund är ett av Sveriges mest framåtsträvande fotbollsnästen, menar han. Laget har vänt upp och ned på allt och det går egentligen inte att vinkla om detta som något vardagligt, för det ”är inte riktigt klokt”, skriver Bachner. ”Plötsligt hade hemmalaget allt på sin sida, plötsligt gapade hela allén in i gruppspelet öppen och inbjudande, plötsligt sköt Saman Ghoddos och ingen hängde med.”
