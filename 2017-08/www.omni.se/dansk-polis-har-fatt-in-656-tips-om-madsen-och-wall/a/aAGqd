Dansk polis har fått in 656 tips om Madsen och Wall


Nina Latvala


Polisen i Danmark hade på fredagsmorgonen fått in totalt 656 tips rörande den danske uppfinnaren Peter Madsen och den svenska journalisten Kim Wall, skriver Ekstrabladet.

Två vittnen har bland annat hört av sig och berättat att de sett en tredje person tillsammans med Madsen och Wall vid Madsens verkstad några timmar innan de två åkte ut med ubåten. Kim Wall ska då ha intervjuat Madsen, medan den tredje personen filmade dem.

Köpenhamnspolisen vill inte kommentera uppgifterna, men säger till tidningen att man är i färd med att följa upp alla tips och vittnesmål.

”Vi vill fortsättningsvis gärna höra från personer som kan ge oss upplysningar om de involverade personerna och deras avfärd”, skriver polisen enligt tidningen.
