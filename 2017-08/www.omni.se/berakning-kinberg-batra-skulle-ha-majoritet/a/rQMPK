Beräkning: Kinberg Batra skulle ha majoritet


Samuel Inghammar


M-ledare Anna Kinberg Batra skulle ha stöd av en svag majoritet av ombuden vid en eventuell omröstning om hennes framtid som partiledare. Det enligt en sammanräkning som Aftonbladet gjort utifrån vad som var känt på torsdagskvällen.

De elva förbund som sagt att de inte har förtroende för Kinberg Batra skulle samla 94 röster, medan de 10 förbund som sagt att de har förtroende för henne har 102 röster. Siffrorna bygger på den röstlängd som upprättades till partistämman 2015, och det kan skilja jämfört med en ny röstlängd, skriver tidningen. Kronobergs förbund har ännu inte gett besked.

En av dem som ställt sig bakom Kinberg Batra är Johnny Magnusson från Västra Götaland.

– Jag är bedrövad över att man i vårt parti använder någon sorts mobbing för att bli av med en partiledare, säger han till DN.
