”En tjur mot en matador – men ibland vinner tjuren”


Nina Latvala


Det anses generellt nästan självklart att den meriterade boxaren Floyd Mayweather Jr kommer att stå som segrare efter kvällens match mot MMA-fightern Conor McGregor. Men tänk om det inte blir så? Det är en tanke som både Newstalks Simon Maguire och The Guardians Les Carpenter leker med. Enligt Maguire kan McGregors brist på erfarenhet i boxningsringen bli hans styrka när han möter den obesegrade mästaren Mayweather. ”Mayweather är matadoren och McGregor är tjuren. Men nu och då är det tjuren som vinner”, skriver han.

Carpenter noterar att McGregor är yngre och lättare än Mayweather, men att få experter tror att han egentligen har någon chans. Men, noterar han, ”det var skralt med experter som trodde att Donald Trump skulle slå Hillary Clinton.”

Sherdogs Joseph Santoliquito konstaterar att eliten i boxningsvärlden inte är tillnärmelsevis lika exalterad över matchen som resten av världen verkar vara. Anledningen, menar han, är att nybörjaren McGregor inte är något motstånd för den erfarne Mayweather. Han citerar boxningstränaren Naazim Richardson: ”Om Floyd kan göra det han gör mot de bästa i världen, hur länge kan då någon som McGregor hålla ihop?”
