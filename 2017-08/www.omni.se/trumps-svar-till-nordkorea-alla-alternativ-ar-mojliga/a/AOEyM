Trumps svar till Nordkorea: Alla alternativ är möjliga


Malin Rising


USA:s president Donald Trump säger att ”alla alternativ” är möjliga efter att Nordkorea skickat en robot mot Japan. Det skriver Vita huset i ett pressmeddelande, enligt AFP.

”Världen har tagit emot Nordkoreas senaste väldigt tydliga meddelande: Den här regimen har signalerat sitt förakt för sina grannar, för alla medlemmar i FN och för minimistandarden för vad som är accepterat internationellt beteende,” skriver Trump i uttalandet, enligt Washington Post.
