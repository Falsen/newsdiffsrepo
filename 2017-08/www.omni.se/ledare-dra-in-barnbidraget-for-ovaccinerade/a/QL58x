Ledare: Dra in barnbidraget för ovaccinerade


Ines Micanovic


Sverige borde göra som Italien och utfärda böter för de föräldrar som vägrar att vaccinera sina barn, skriver Correns ledarskribent Antonia Jaksic. Ett annat alternativ är att dra in barnbidraget, tycker hon.

Även om smittorisken är lägre här är det ändå ett faktum att Sverige kämpar mot ett mässlingutbrott. I invandrartäta områden, exempelvis Rinkeby och Tensta, har endast runt 70 procent tagit MPR-vaccinet som skyddar mot mässling, påssjuka och röda hund, skriver Jaksic. Siffrorna kommer från Folkhälsomyndighetens rapport.

Vaccinmotståndet i Stockholms län är främst stort bland antroposoferna i Järna och bland personer som kommit från Somalia till Sverige, enligt rapporten.

”Att av vidskepelse eller ren dumhet utsätta egna och andras barn för livsfara är inget som kan accepteras. Det behöver få konsekvenser som är tillräckliga för att situationens allvar ska framgå”, skriver Jaksic.
