Anna Kinberg Batra avgår: Förutsättningarna saknas


Samuel Inghammar


Anna Kinberg Batra avgår som partiledare för Moderaterna. Det meddelade hon på en pressträff. Hon säger att förutsättningarna för henne att sitta kvar inte längre finns, och att beslutet togs i går kväll.

–  Jag har meddelat valberedningens ordförande att jag lämnar uppdraget.

Nu väntar en extra stämma för att välja ny partiledare.

Pressträffen inleddes med att Kinberg Batra riktade kritik mot kollegor i partiet.

– Det är för många moderater som nu ägnar sig åt det som bara kan beskrivas som självskadebeteende.

Senare under presskonferensen utvecklar hon sitt resonemang.

– Problemen upphör inte när jag går ut genom den här dörren. Problemen började inte efter 2015 när jag valdes. Under lång tid har Moderaterna haft brister, som nu syns. Och vi har diskuterat för mycket om dem, och för lite om hur de ska lösas.
