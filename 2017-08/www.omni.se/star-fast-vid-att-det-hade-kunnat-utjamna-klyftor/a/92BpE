”Står fast vid att det hade kunnat utjämna klyftor”


Samuel Inghammar


Ffinansminister Magdalena Andersson och bistånds- och klimatminister Isabella Lövin (MP) höll under morgonen en presskonferens där de berättade om regeringens skatteförslag. Inför presskonferensen bekräftade regeringen och Vänsterpartiet att man drar tillbaka två skatteförslag efter att alliansen hotat med misstroendevotum. Däremot går man vidare med ett förslag om flygskatt.

Ministrarna kritiserar oppositionen för att de missbrukat misstroendehotet.

– I det här läget och för att inte bidra till den upphetsning som oppositionen verkar ha ryckts med av så har vi bestämt att vi kommer att hörsamma signalerna från riksdagen och vi kommer inte att lägga fram förslagen om förändring av 3:12-regler och av skiktsgränserna, säger Magdalena Andersson.

– Vi står fast vid att det här är förslag som hade kunnat bidra till att utjämna klyftor.

Isabella Lövin säger att flyget är en av de värsta klimatbovarna i dag, men till skillnad från andra transportslag så betalar flyget inte bränsleskatt och andra miljöskatter.

– Det är inte rimligt. Utsläppen från flygen måste bromsas.
