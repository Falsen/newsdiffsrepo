Analyser: Ny strid väntar i M om synen på SD


Josefin Pehrson


Är SD rasister eller en möjlig samarbetspartner? Den frågan måste den eller de som kandiderar till partiledarposten i Moderaterna svara på, skriver DN:s politiske kommentator Ewa Stenberg i en analys.

Svaret på den frågan avgör om Alliansen består – om M väljer SD kommer det borgerliga regeringsalternativet sprängas. Stenberg skriver att det inom M funnits en förhoppning att slippa ge besked om regeringsfrågan tills dess att valresultatet är klart – men det kommer väljarna troligen inte acceptera i nuläget.

Huvudförklaringen till vårens väljarflykt från M tills C tycks vara den dörr som öppnades på glänt mot SD, skriver SvD:s Göran Eriksson i en analys. Den som tillträder som M-ledare och vill göra något radikalt kan göra ett tydligt val ”genom att stänga dörren till SD – eller öppna den på riktigt”.

Även statsvetaren Stig-Björn Ljunggren menar att en ny M-ledare måste ta tydligt ställning gentemot SD.

– Det är det som det kokar ned till, och oavsett vem som tar det beslutet kommer de att få en stor klagokör mot sig, säger han i en intervju med Expressen.
