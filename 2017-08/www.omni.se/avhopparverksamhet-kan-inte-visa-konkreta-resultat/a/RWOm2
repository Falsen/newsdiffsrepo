Avhopparverksamhet kan inte visa konkreta resultat


Malin Rising


Avhopparverksamheten på Kunskapscentrum mot organiserad brottslighet i Göteborg startades för sex år sedan, men fortfarande kan man inte peka ut ett enda exempel där de hjälpt någon att lämna gängkriminaliteten. Det rapporterar SVT:s Uppdrag granskning.

Planeringsledaren Sören Rafstedt säger att man haft kontakt med runt 100 personer, men kan inte ge några siffror på hur många av dem som fått hjälp att lämna kriminaliteten.

– Det har vi inte följt upp, det har inte gått så lång tid att vi har hunnit utvärdera det än, säger han till SVT Väst.

Trots bristerna inom verksamheten säger många i det värst drabbade området, Biskopsgården, att de upplever att situationen blivit bättre på senare tid. Detta eftersom många av gängledarna sitter i fängelse, eller har dödats.
