Gelin: Skapade grundplåten för Trumps vision


Jakob Rickardsson


Att president Donald Trump har benådat den kontroversiella sheriffen Joe Arpaio, som dömts för att ha trotsat en domstolsorder om att upphöra med så kallad rasprofilering, kommer att ”älskas av presidentens väljarbas”. Det säger Fox News politiske kommentator Ed Henry. Och tillägger att det kommer chocka etablissemanget i Washington.

I en ledare i The Economists ifrågasätts Trumps beslut. Skribenten menar att den underliggande idén med presidentens möjlighet att benåda dömda brottslingar är att mildra de hårda som kan följa av rättsstatens principer. Men att benåda en sheriff för att han, i ”patrioternas” perspektiv, inte gjorde något fel är inte en nådehandling. Det är att ”i smyg upphäva” den amerikanska maktdelningsprincipen, menar ledarskribenten.

DN:s Martin Gelin menar att sheriff Joe Arpaios arbete i Phoenix skapade ”grundplåten för Donald Trumps auktoritära vision”. Arpaio lät arrestera papperslösa och skapa stora fångläger, som han skämtsamt kallade ”koncentrationsläger”. Att han nu benådas är ytterligare ett tecken på att Trump ”omfamnar öppen främlingsfientlighet”, skriver Gelin. Agerandet går i linje med hur presidenten tidigare har försvarat rasister och högerextremister. ”Det är dags att inse att det inte bara är en politisk taktik, utan att det bygger på hans egna personliga övertygelser.”
