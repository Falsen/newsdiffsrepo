Priset i hajpade matchen: Bälte med 3 360 diamanter


Nina Latvala


Förutom ett antal hundra miljoner dollar slåss boxarna Floyd Mayweather Jr och Conor McGregor i kväll om ytterligare en statussymbol: Ett titelbälte med 1,5 kilo 24 karats guld, 3 360 diamanter, 600 safirer och 160 smaragder. Bältet, som är gjort i italienskt alligatorläder, har både Mayweathers och McGregors namn inpräntat, skriver The Sportster.

Bältet har tagits fram för att ”fira” matchen mellan boxningsmästaren Mayweather Jr och MMA-fightern McGregor, säger Mauricio Sulaiman, ordförande för den internationella boxningsorganisationen WBC, till brittiska The Telegraph.

Djurrättsorganisationen Peta har kritiserat det faktum att bältet är gjort av alligatorläder. ”Ingen krokodil borde bli ihjälslagen, uppskuren eller levande flådd för att hänga i en boxares troférum”, skriver organisationen enligt sajten The Boxingscene.
