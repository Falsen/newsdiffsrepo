M:s valberedning i första möte i dag


Josefin Pehrson


Moderaternas valberedning har i dag ett extrainsatt möte efter Anna Kinberg Batras besked att hon avgår. Med ett drygt år kvar till val brådskar det att tillsätta en ny partiledare men något namn kommer inte bli klart under mötet.

– Det här är första gången vi träffas och vi kommer inte att ha bestämt någonting i morgon, säger valberedningens ordförande Lars-Ingvar Ljungman till TT på lördagskvällen.

De personer som nämnts oftast i spekulationerna är den ekonomisk-politiske talespersonen Ulf Kristersson och den arbetsmarknadspolitiska talespersonen och andre vice ordföranden i partiet, Elisabeth Svantesson.
