Analyser: Önsketänkande att Kim skulle ha mjuknat


Linnea Järkstig


Varje robot som diktator Kim Jong-un avfyrar kommer till ett högt pris – Nordkorea har inte ett obegränsat lager och robotar är inte enkla eller billiga att bygga, skriver AP:s Eric Talmadge i en analys.

Enligt Talmadge har Kim en strategi vid varje test. En strategi kan vara att genomföra avfyrningar för att visa omvärlden sin styrka och att om Nordkorea inte överlever, så ska inte heller Sydkorea, USA eller Japan göra det. En annan taktik kan vara att visa motståndarna att vid en konfrontation är det bäst att inte gå över gränsen.

DN:s Michael Winiarski skriver i en analys att förhoppningarna om att Nordkoreas motstånd mjukats upp och nära förestående förhandlingar bara var ett önsketänkande.

”Uppskjutningen är ett sätt av Nordkorea att visa sin förmåga att leva upp till hotet att nå Guam, men också andra amerikanska baser i östra Asien och militära mål i Sydkorea och Japan.”

Enligt Winiarski visar Pyongyangs agerande på att Donald Trumps krigshot inte ger någon effekt och därför ligger makten nu i Nordkoreas händer.
