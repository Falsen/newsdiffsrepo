Analyser: Ny M-ledare måste lösa en svår ekvation


Samuel Inghammar


Anna Kinberg Batras avgångstal var inte ett försök att försona, utan den avgående partiledaren använde strålkastarljuset till att attackera sina kritiker. Det skriver Ekots inrikespolitiska kommentator Tomas Ramberg i en analys på Ekots hemsida.

Utspelet i januari om en ny linje i regeringsfrågan och förhållandet till SD påskyndade partiets kris, men samtidigt är det svårt att se vilka andra handlingsalternativ som fanns, enligt Ramberg. Kinberg Batra och partiledningen var klämda mellan dem som ville se ett SD-samarbete för att fälla regeringen, och allianspartierna som då skulle ha spräckt alliansen, skriver han.

SVT:s Mats Knutson för ett liknande resonemang. Moderaternas politik har länge förts i skärningspunkten mellan liberalism och konservatism. Många konservativa väljare har valt att gå till SD i stället och när Kinberg Batra la om flyktingpolitiken och närmade sig SD gick liberala väljare till Centern.

”Att lösa denna svåra ekvation blir en huvudutmaning för en ny moderat partiordförande.”
