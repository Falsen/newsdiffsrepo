Bris: Vi har aldrig mött så många som mår dåligt


Ines Micanovic


Stoppa utvisningarna av barn och unga till Afghanistan omedelbart, skriver generalsekreterarna för Bris och Individuell Människohjälp (IM) i en debattartikel på ETC.

Uppemot en tredjedel av de barn och unga som fått utvisningsbeslut lider av självmordstankar, skriver Bris Magnus Jägerskog och IM:s Ann Svensén. De behöver vård, stöd och trygghet, inte en ”omänsklig fortsättning på mardrömmen”.

”Vi har mött barn med svåra trauman, men aldrig tidigare har vi mött så många barn som mår så dåligt som de barn som nu lever i skräck för att skickas tillbaka”, skriver generalsekreterarna.

De menar att utvisningar dessutom strider mot FN:s barnkonvention, som säger att barnens bästa ska komma i främsta rum.
