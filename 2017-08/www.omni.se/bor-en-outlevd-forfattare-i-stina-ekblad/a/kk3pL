”Bor en outlevd författare i Stina Ekblad”


Jakob Rickardsson


Stina Ekblad satte i dag punkt för årets upplaga av Sommar i P1. Ett sommarprat som inleds med en reflektion över just sensommaren och en föraning om döden, konstaterar DN:s Johan Hilton.

Det är allvaret som står i centrum med stillsamma reflektioner, långt från den ”schematiska dramaturgi” som Hilton menar att många sommarvärdar använder sig av. Han anar en ”outlevd författare” i Stina Ekblad. ”Bli inte förvånad om hon dyker upp i bokflödet om några år”.

Expressens Maria Brander hyllar Ekblads ”väv av musik, skönhet och död”. Att det är en skådespelare som ges 90 minuter i radion är tydligt. När hon når fram till slutet och Edith Södergrans betraktelse över döden blir det särskilt tydligt. ”Det ilar ett långsamt hugg genom mig, precis som om Ekblad dött där och då. Stor skådespelarkonst är vad det är”, skriver Brander.
