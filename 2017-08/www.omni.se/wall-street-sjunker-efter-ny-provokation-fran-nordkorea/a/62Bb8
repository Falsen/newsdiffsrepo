Wall Street sjunker efter ny provokation från Nordkorea


Nina Latvala


Nordkoreas robottest – där en robot avfyrades mot Japan och landade i japanskt vatten – präglade som väntat handeln på Wall Street på tisdagen, i linje med övriga handelsplatser i världen. Dow Jones industriindex backade 100 punkter redan från start och låg efter omkring en kvarts handel på minus 0,3 procent.

Vid samma tidpunkt låg Nasdaqs kompositindex på minus 0,4 procent, medan S&P 500 var ner 0,4 procent.

– Investerarna håller sig antingen vid sidlinjen och väntar på att dammet ska lägga sig eller så tar de ut sina vinster, säger marknadsanalytikern Naeem Aslam till Reuters.

Det så kallade skräckindexet Vix var vid samma tidpunkt upp nästan 16 procent.

USA:s president Donald Trump framhöll på tisdagen att ”alla alternativ” är möjliga när det gäller hanteringen av Nordkorea.
