Trump: ”Muren ska byggas – om vi så måste stänga ner regeringen”


Josefin Pehrson


Donald Trump avslutade just ett kampanjliknande möte i Phoenix i delstaten Arizona som gränsar mot Mexiko. Han pratade bland annat om den planerade muren mot Mexiko och lovade sina väljare att den ska byggas till vilket pris som helst.

– Tro mig – om vi så måste stänga ner regeringen så ska vi bygga den här muren, säger presidenten.

Han tillägger att de demokrater i kongressen som är emot muren sätter ”USA:s säkerhet på spel”.

Under kampanjmötet försvarade även Trump sin kritiserade reaktion på händelserna i Charlottesville och la fram sina strategier mot illegal invandring.

Vita husets förhoppningar inför mötet var enligt AFP att återuppväcka glöden hos kärnväljarna vars entusiasm svalnat något under Trumps kristunga tid vid makten.
