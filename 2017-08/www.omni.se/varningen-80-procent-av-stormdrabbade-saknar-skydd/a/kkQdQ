Varningen: 80 procent av stormdrabbade saknar skydd


Nina Latvala


Endast ett fåtal av de bostadsägare som drabbats av stormen Harveys framfart i Houston har hemförsäkring, uppger försäkringsexperter för USA Today. Nästan 80 procent av de drabbade uppskattas sakna försäkring, vilket innebär stora privata kostnader när översvämmade och fuktskadade hus ska renoveras.

Enligt sajten innefattar många vanliga hemförsäkringar i Texas inte skydd vid översvämningar och bostadsägarna i delstaten har tidigare kritiserat försäkringsbolagen för att sätta för höga premier.

Robert Hunter, försäkringsdirektör vid Consumer Federation of America, säger till sajten att bara kostnaderna som uppstår efter översvämningarna beräknas uppgå till 35 miljarder dollar. Det är i princip lika mycket som efter orkanen Katrina 2005, men då hade omkring 50 procent av de drabbade bostadsägarna försäkringar som täckte sådana skador.
