Källa: Yingluck har definitivt lämnat Thailand


Michelle Muntau


Thailands tidigare premiärminister Yingluck Shinawatra dök inte upp när hon skulle få sin dom i en rättegång. Enligt källor har hon redan lämnat landet. Det är personer som står nära Yinglucks familj som uppger för Reuters att hon flytt.

– Hon har definitivt lämnat Thailand, säger en källa som vill vara anonym.

Ytterligare en person bekräftar uppgiften för nyhetsbyrån. Ingen av dem gick närmare in på vart hon tagit vägen. HD har utfärdat en arresteringsorder mot henne och gränsbevakningen skärps, skriver TT.

– Det är inte säkerställt om hon flytt eller inte. Men hon är trots allt en tidigare premiärminister, offentliganställda kan ha hjälpt henne, säger landets vice premiärminister Prawit Wongsuwan.
