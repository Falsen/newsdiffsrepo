Chelsea Clinton försvarar Trumps son efter klädhånet


Elin Joleby


Den tidigare presidentdottern Chelsea Clinton rycker ut till försvar för Donald Trumps yngste son Barron Trump, efter att en konservativ webbsida kritiserat 11-åringens klädsel. Det skriver Washington Post.

Det var efter att Barron Trump klivit ombord på Air Force One iklädd t-shirt och shorts i söndags som sajten publicerade en artikel med rubriken: ”Det är hög tid att Barron Trump börjar klä sig som att han tillhör Vita huset”.

Publiceringen fick många att stå upp för 11-åringen. Bland annat Chelsea Clinton, dotter till tidigare presidenten Bill Clinton, som twittrade: ”Det är hög tid att medierna och alla andra lämnar Barron Trump ifred och låter honom ha den privata barndom han förtjänar”.
