”Elefanten i rummet: Vi lärde oss inget av krisen”



Trots att det gått tio år sedan den globala finanskrisen finns fortfarande en elefant i rummet, skriver bankekonomen Antonio Foglia på Project Syndicate. Få är nämligen villiga att erkänna att det var bankernas och tillsynsmyndigheternas fel. Tvärt om har bankerna nu blivit ännu större och myndigheterna ställt till med ännu fler krångliga regler. ”Det felaktiga gensvaret på krisen hotar inte bara den finansiella sektorn utan det öppna samhället i stort”, skriver Antonio Foglia.

Reuters Rob Cox skriver att alla har sin syn på vad det var som utlöste subprimelånekrisen i USA för tio år sedan. Men för att slå hål på illusioner måste man på djupet förstå hur det kollektiva misslyckandet byggdes upp, manar han.

Bloombergs Barry Ritholtz kritiserar dubiösa bedömningsmodeller som experter använder för att förklara vart ekonomin är på väg. Misstaget många gör är att jämföra en normal rekyl efter en recession med att kämpa sig tillbaka från en finanskris. Han menar att de som säger att vi nu nått toppen och är på väg mot sämre tider bör vara försiktiga med sina slutsatser.
