Regeringen satsar 2,1 miljarder på att städa haven


Emma Hedlin


Under en presskonferens på tisdagsmorgonen meddelade klimatminister Isabella Lövin (MP) att regeringen kommer att avsätta totalt 2,1 miljarder kronor till år 2020 för att städa haven.

Isabella Lövin menade att tillståndet i våra hav är så oroande att ”det inte finns någon tid att förlora”.

– Regeringen kommer gå fram med en stor satsning för att städa upp haven för tre år framåt så att vi får rena och levande hav, sa Lövin på presskonferensen.

Budgetsatsningen innebär att regeringen avsätter 600 miljoner kronor 2018, 700 miljoner kronor 2019 och drygt 800 miljoner kronor 2020. Pengarna kommer bland annat gå till sanering av gamla vrak och utsläpp, bättre skydd av marina områden och bekämpning av övergödning.
