Biohösten: Dokumentärer och Solsidan-skilsmässa


Ines Micanovic


Den svenska filmhösten består inte bara av ”The square” och ”Borg”. Under de kommande månaderna går bland annat ”Solsidan” upp på bio – liksom flera musikdokumentärer.

Den 15 september är det biopremiär för dokumentären ”Silvana – väck mig när ni vaknat”. Dokumentären om Lars Winnerbäck, ”Ett slags liv”, har premiär den 6 oktober.

Den 20 oktober följer Helena Bergström upp succén ”En underbar jävla jul” med ”Vilken jävla cirkus” – som utspelar sig på just en cirkus. I december kommer så en annan snackis – ”Solsidan”-filmen. Under filminstitutets pressdag avslöjades det att handlingen kretsar kring att rollfigurerna Alex och Anna bestämt sig för att gå skilda vägar.

– Skilsmässan är huvudspåret. Sedan har vi ett sidospår med Freddes och Mickans son som det blir lite tonårstrubbel med och där Freddes pappa också dras in i storyn, säger Måns Herngren, som har regisserat tillsammans med Felix Herngren.
