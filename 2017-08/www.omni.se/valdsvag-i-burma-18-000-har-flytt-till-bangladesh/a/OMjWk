Våldsvåg i Burma – 18 000 har flytt till Bangladesh


Michelle Muntau


Tiotusentals människor har flytt delstaten Rakhine i Burma efter en ny våldsvåg i delstaten. Drygt 18 000 människor har korsat gränsen över till Bangladesh, skriver Reuters.

Eskaleringen av den redan våldsamma konflikten påbörjades i fredags, då gerillarörelsen Arakan Rohingyas räddningsarmé attackerade ett 30-tal polisposteringar och militärbaser. Minst 109 personer har dödats, skriver TT.

– Situationen är väldigt skrämmande, husen brinner, alla människor har sprungit iväg från sina hus, föräldrar och barn har tappat bort varandra, vissa är försvunna andra döda, säger Abdullah som berättar att han ska fly från byn Mee Chaung Zay.
