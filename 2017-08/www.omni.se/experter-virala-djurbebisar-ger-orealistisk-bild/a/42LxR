Experter: Virala djurbebisar ger orealistisk bild


Ines Micanovic


Flodhästungen Fiona på Cincinnati Zoo i USA har fått människor över hela världen på fall. Men fenomenet med gulliga djur som blir virala är inte alltid av godo, varnar experter.

För många djurparker handlar det främst om pengar, och många letar febrilt efter nästa internetälskling som kan attrahera annonsörer. Lisa Moore, professor vid State University of New York, är kritisk.

– Det är totalt konstgjort. Och det finns en paradox: det här ska göra att vi kommer närmare djuren, men det tar oss längre ifrån dem. Snart behöver vi inte ens lämna hemmet utan bara titta på dem via webbkameror.

Det finns också bra saker med att visa upp djuren på det här sättet, menar Elizabeth Hogan på organisationen World Animal Protection. Men det kan leda till missuppfattningar om hur djuren faktiskt lever i naturen.

– Videofilmer på djur i fångenskap visar upp en orealistisk bild av hur djur lever och beter sig. I verkligheten ska människor generellt sett inte interagera direkt med vilda djur, säger hon.
