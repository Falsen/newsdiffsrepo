Anderssons svar: ”Åkesson ingen seriös politiker”


Elin Joleby


Finansminister Magdalena Andersson (S) ger inte mycket för SD-ledaren Jimmie Åkessons krav på att statsminister Stefan Löfven bör avgå. Åkesson framförde kravet efter uppgifterna om att Löfvens statssekreterare Emma Lennartsson fått information om säkerhetsproblemen vid Transportstyrelsen mycket tidigare än vad hon medgett.

Åkesson ifrågasätter att informationen inte skulle ha nått statsministern och anklagar Löfven för att ”ljuga svenska folket rakt upp i ansiktet”.

– Det här visar att Jimmie Åkesson inte är en seriös politiker, säger Magdalena Andersson till Aftonbladet.

– Jag vet att Stefan Löfven aldrig skulle ljuga svenska folket rakt in i kameran, han är en väldigt hederlig person.
