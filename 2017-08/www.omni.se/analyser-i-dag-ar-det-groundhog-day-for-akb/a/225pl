Analyser: ”I dag är det Groundhog Day för AKB”


Michelle Muntau


Läget för Moderaternas partiledare är allvarligt efter tre M-toppars avgångskrav, skriver DN:s politiska kommentator Ewa Stenberg i en analys. Trots turbulensen inom regeringen efter it-skandalen, och Alliansens misstroendeförklaringar mot tre ministrar, växer ett nytt och starkare revoltförsök mot M-ledaren fram, skriver hon. Kinberg Batra har sagt att hon inte tänker avgå och försöker visa att hon står rak, vilket är hennes bästa chans i striden, menar Stenberg. Samtidigt verkar de moderater som kräver hennes avgång inte ha klart för sig vem som ska ersätta henne, fortsätter hon och tillägger: ”men de tänker att saken kommer att ge sig när det står klart att partiet måste ha en ny ledare.”

SvD:s Göran Eriksson skriver i en analys att Anna Kinberg Batra inte har lyckats tysta upproret. Det här är tredje gången i år som hon tvingas slåss för sin roll i partiet offentligt, skriver han. ”Så i dag är Groundhog Day för AKB, alltså.” Hon har överlevt hittills men denna gång kan hon falla, tror han. Det är nu några av dem som vill fälla M-ledaren kan göra en offensiv, påpekar Eriksson och tillägger: ”Ett träd faller när man har sågat tillräckligt länge.”
