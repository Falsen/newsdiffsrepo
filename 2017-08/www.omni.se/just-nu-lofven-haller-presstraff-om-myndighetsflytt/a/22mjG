Klart: Sju myndigheter flyttas från Stockholm


Elin Joleby


Statsminister Stefan Löfven kritiserade vad han kallade en Stockholmsfixering, när han och civilminister Ardalan Shekarabi (S) på onsdagen presenterade regeringens planer på att flytta sju myndigheter från Stockholm till andra delar av landet.

Bland annat flyttas delar av Strålsäkerhetsmyndigheten till Katrineholm. Det handlar också om Polarforskningssekretariatet som flyttas till Luleå, Myndigheten för kulturanalys som flyttas till Göteborg, Myndigheten för ungdoms- och civilsamhällsfrågor som flyttas till Växjö, delar av ESF-rådet som flyttas till Gävle, delar av Universitets- och högskolerådet som flyttas till Visby och delar av Tillväxtverket som flyttas till Östersund.

Löfven pratade om ett ”Hela Sverige”-perspektiv och vikten av att ta hand om kompetens i hela landet samt öka den statliga närvaron i landet.

– I dag presenterar vi den största omlokaliseringen av statliga myndigheter från Stockholm till andra delar av landet på över ett decennium.
