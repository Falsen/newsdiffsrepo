Pence vill placera antirobotsystem i Estland


Malin Rising


USA:s vicepresident Mike Pence är på besök i Estland och försäkrar de baltiska länderna om USA:s stöd. Regionens ledare har oroat sig för rysk expansionspolitik sedan annekteringen av Krim-halvön.

– President Trump har bett mig att vidarebefordra ett enkelt meddelande: Vi står med er och vid er sida och stöder friheten i området, sa Pence i samband med en fotografering.

Under ett möte med Estlands premiärminister Juri Ratas i går tog Pence upp möjligheten att placera ett antirobotsystem i Estland, enligt Ratas.

– Vi pratade om det i dag, men vi diskuterade inte ett datum eller en tid, sa han till estländsk tv efter mötet.
