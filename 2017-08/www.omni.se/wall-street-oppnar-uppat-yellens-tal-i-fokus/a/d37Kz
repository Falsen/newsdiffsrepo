Wall Street öppnar uppåt – Yellens tal i fokus



New York-börsens index öppnade tydligt uppåt på fredagen i spänd förväntan på vad Federal Reserve-chefen Janet Yellen hade att säga under sitt tal i Jackson Hole. Men börsreaktionen efter talet var sval; Dow Jones föll tillbaka något till 0,2 procent plus, S&P 500 till 0,3 och Nasdaqs kompositindex parkerade strax under nollan efter att tidigare legat på 0,4 procent upp.

Yellen sa bland annat att varje justering av de finansiella regleringar som införts efter finanskrisen bör vara ”blygsam”. Samtidigt uteblev alla ledtrådar om centralbankens framtida penningpolitik, rapporterar amerikanska medier.
