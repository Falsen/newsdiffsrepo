Storbanker varnar: Rallyt är på väg att ta slut



Allt mer tyder på att de långa uppgångarna på de globala finansmarknaderna nu är inne på slutsträckan innan konjunkturen vänder nedåt. Den slutsatsen drar analytiker från storbanker som HSBC, Citigroup och Morgan Stanley, skriver Bloomberg.

Analytikerna pekar bland annat på att de samband som länge funnits mellan priserna på aktier, valutor, obligationer och råvaror nu brutit samman.

– Aktier korrelerar mindre med valutor, valutor korrelerar mindre med räntor och allt har blivit mindre känsligt för oljan, skriver Andrew Sheets, analytiker för Morgan Stanley, enligt Bloomberg.

Sheets konstaterar att prissättningen på tillgångar nu återigen inte tar hänsyn till breda risker – precis som före krisen 2007. Dessutom pekar flera analytiker på att marknaden nu ignorerar faktiska resultat från bolagen.
