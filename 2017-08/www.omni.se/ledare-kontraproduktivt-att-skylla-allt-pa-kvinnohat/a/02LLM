Ledare: Kontraproduktivt att skylla allt på kvinnohat


Ines Micanovic


Att påstå att Anna Kinberg Batra tvingades bort från partiledarposten bara för att hon är kvinna är att göra det enkelt för sig, skriver Naomi Abramowicz, ledarskribent på Expressen. Med den genusanalysen målar man upp den tidigare M-ledaren som en osjälvständig person, utan åsikter eller handlingsutrymme, menar hon.

”Hennes politiska gärning blir en bisak i jämförelse med hennes kön. Med den utgångspunkten kan all kritik skyllas på kvinnohat”, skriver Abramowicz som konstaterar att det är kontraproduktivt om målet är att kvinnliga politiker ska bli bedömda på samma sätt som manliga.

Abramowicz riktar främst kritik mot vilka hon beskriver som vänsterfeminister. Deras ”vevande” om kvinnohat hjälper inte systerskapet, skriver hon.

”Kvinnor kan, precis som män, bli partiledare. De löper därmed risken, precis som män, att kritiseras och avsättas. Det måste även systerskapet inse.”
