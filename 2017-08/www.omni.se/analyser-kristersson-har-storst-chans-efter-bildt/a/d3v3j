Analyser: Kristersson har störst chans – efter Bildt


Andreas Victorzon


Givet att Carl Bildt inte ställer upp har Ulf Kristersson störst chans att ta över partiledarposten i Moderaterna. Det säger SVT:s inrikespolitiske kommentator Mats Knutson.

Den tidigare försvarsministern Mikael Odenberg meddelade tidigare i dag att han står till förfogande, men Knutson ger inte mycket för hans chanser.

– Jag tror att det finns andra kandidater som har större chanser, säger han.

Knutson tillägger brasklappen att han ännu inte vet vilka som står till förfogande, då varken Kristersson eller Elisabeth Svantesson har gett besked i frågan.

SvD:s inrikespolitiske kommentator Göran Eriksson menar att Odenberg är en drömkandidat för L-ledaren Jan Björklund och Centerledaren Annie Lööf. Orsaken är att Odenberg vill stänga dörren till Sverigedemokraterna, skriver han. Samtidigt tvingas partiet nu välja linje om SD. Övriga kandidater som nämns, Ulf Kristersson och Elisabeth Svantesson, stod nämligen bakom Kinberg Batras linje att bryta låsningen mot SD.
