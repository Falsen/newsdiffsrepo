Fler ställer sig bakom avgångskravet mot AKB


Michelle Muntau


Moderaterna i Örebro ställer sig bakom avgångskravet mot M-ledaren Anna Kinberg Batra, rapporterar flera medier. Stockholms stad gör samma sak, enligt SvD.

M:s tyngsta länsförbund, Stockholm, samt Dalarna krävde hennes avgång i går. Samma besked gav sedan Västerbotten, Uppsala, Gotland och ungdomsförbundet MUF.

Länsförbundet i Östergötland ska lämna besked i frågan i morgon. Ett möte ska hållas i kväll meddelar Christian Gustavsson, kommunalråd i Linköping och ordförande för M i Östergötland, på Twitter. Jämtland har ett extrainkallat möte om partiledarfrågan på fredagskvällen.

Västernorrland är ett av de länsförbund som uttrycker förtroende för partiledaren, förbundsstyrelsen uppges diskutera saken imorgon. Även Gävleborgs län står bakom M-ledaren.
