Tackar Chelsea Clinton för stödet till 11-årige sonen


Elin Joleby


När presidentsonen Barron Trump kritiserades för att inte klä sig Vita huset-värdigt av en konservativ webbsajt tog tidigare presidentdottern Chelsea Clinton 11-åringen i försvar. Nu tackas hon av Melania Trump.

I ett inlägg på Twitter skriver presidentfrun: ”Tack Chelsea Clinton – så viktigt att stötta alla barn i att vara sig själva.”

Under maken Donald Trumps presidentvalskampanj sa Melania Trump att arbetet mot nätmobbning är något som särskilt engagerar henne, rapporterar CNN.

”Vi måste hitta ett bättre sätt att prata med varandra”, sa Melania Trump som tillade att arbetet skulle bli ett av hennes huvudfokus om Donald Trump kom till makten.
