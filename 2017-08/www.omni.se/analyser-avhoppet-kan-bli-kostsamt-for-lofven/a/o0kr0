Analyser: Avhoppet kan bli kostsamt för Löfven


Elin Joleby


Att Stefan Löfvens statssekreterare Emma Lennartsson avgick med omedelbar verkan tyder på att partiet handlar akut för att skydda statsministern. Det säger Ekots inrikespolitiske kommentator Fredrik Furtenbach.

Löfvens närmaste medarbetare Emma Lennartsson begärde i söndags förmiddag att få sluta på grund av sin hantering av it-skandalen på Transportstyrelsen. Lennartsson uppgav att hon deltagit vid minst två möten på justitiedepartementet då Säpo nämnt att det pågick en tillsyn mot Transportstyrelsen, utan att förstå allvaret i situationen.

Furtenbach tror inte att Stefan Löfvens position är hotad trots de nya uppgifterna.

– Jag tror ändå att det här kan skydda honom i längden, säger han till Ekot.

SvD:s Claes Lönegård tror däremot att Lennartssons avgång innebär trubbel för Löfven. I en analys skriver han att det ”riskerar att bli mycket kostsamt” för statsministern. ”Det är nämligen svårt att överskatta den betydelse som Emma Lennartsson har haft för Stefan Löfven”, skriver han och påpekar att Löfven stod helt utan erfarenhet av regeringsarbete när han blev statsminister.
