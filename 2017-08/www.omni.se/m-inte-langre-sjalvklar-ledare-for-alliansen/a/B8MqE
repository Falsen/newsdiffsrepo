”M inte längre självklar ledare för Alliansen”


Josefin Pehrson


Resultatet av kuppen mot Anna Kinberg Batra är att Moderaterna inte längre är Alliansens självklara ledare, skriver Sydsvenskans politikreporter Olle Lönnaeus. ”Nu är frågan om inte Annie Lööf har bäst odds på att bli första kvinna att leda Sverige”, skriver han.

Att avgå var det enda möjliga menar Lönnaeus men Kinberg Batra lämnar efter sig ett parti som är ”svårt sargat av inbördeskrig” och dessutom en allians som går en ”osäker framtid till mötes”.

Att vaska fram en efterträdare kommer inte bli lätt konstaterar Lönneus och får medhåll av SvD:s politiske kommentator Göran Eriksson.

Han skriver att de personer som oftast nämns som efterträdare har jobbat nära partiledaren och nästan har samma ansvar som hon för den förda politiken.

Eriksson reagerar på Kinberg Batras hårda beskrivning av tillståndet inom Moderaterna – hon sa bland annat att partiet ägnar sig åt ”självskadebeteende”.

”Ordvalet är kanske ett uttryck för de starka känslor som väcks hos en partiledare som tvingas bort, men det saknar inte helt verklighetsförankring”, skriver Eriksson och tillägger att det varit en brutal process och att arbetet att försonas efter ”inbördeskriget” kommer ta tid.
