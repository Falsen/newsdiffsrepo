Samsung har offentliggjort Galaxy Note 8


Mats Karlsson


Samsung presenterade som väntat sin nya flaggskeppstelefon Galaxy Note 8 i samband med ett event i New York på onsdagskvällen. Enheten har – precis som förhandsuppgifter gjort gällande – en 6,3-tums Super AMOLED-skärm med Quad HD-upplösning, Exynos 8895- eller Snapdragon 835-chipp (beroende på marknad), 6 GB arbetsminne och 64 GB internt lagringsutrymme. Den största nyheten jämfört med årets tidigare flaggskepp S8 och S8 Plus är kameran. Note 8 har en dubbelkameralösning där en av linserna är en telefotolins och den andra en vidvinkellins.

Priset i Sverige landar på 9 995 kronor. Förhandsbokningar kan göras från och med nu och säljstarten sker den 15 september.

Det är förstås oerhört viktigt för Samsung att Galaxy Note 8 blir en väl mottagen enhet, med tanke på att Galaxy Note 7 som släpptes förra året blev ett rejält fiasko.
