Analyser: Harvey visar på Trumps empatiproblem


Michelle Muntau


När USA:s president Donald Trump reste till Texas för att visa sitt stöd för stormen Harveys offer misslyckades han med att visa empati, skriver tre amerikanska medier i sina analyser.

Trump reste snabbt till Austin vilket visade på hans handlingskraft i en krissituation och han fick stöd av folk på plats, skriver CNN:s Stephen Collinson, Jeff Zeleny och Kevin Liptak. Han kallade stormen för ”historisk”, ”episk” och menade att ingen har sett ”så här mycket vatten förut”. Men han lyckades inte besöka en enda drabbad efter stormen, påpekar man. Han skulle kunna lära sig av sin fru Melania Trump som gjorde det tydligt att hon var på plats för att ”erbjuda sin hjälp”, menar man.

The Atlantics David A. Graham säger att presidenter ofta försöker att visa sympati och inspirera befolkningen under en stor kris. Misslyckas man med det förstnämnda kan det skada ens anseende, menar han. Efter stormen Katrina fick George W. Bush allvarlig kritik för att han misslyckats med att visa sin sorg, påpekar Graham. Trump lyckades inspirera med sina uttalanden men misslyckades med att visa empati för Harveys offer. Istället höll han ett tal som liknade ett valkampanjtal på plats i Texas.
