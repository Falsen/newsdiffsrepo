Analyser: Draghis huvudvärk kanske inget han kan bota



Sedan ECB-chefen Mario Draghi signalerade fortsatta lättnader tidigare i sommar har euron och obligationsräntorna i Europa plötsligt gått skilda vägar. Euron har stärkts medan obligationsräntorna dalat. Förvirrande – men kanske förklaringen står att finna utanför Europa? frågar sig Wall Street Journals Richard Barley i en krönika.

Han menar att den starka euron – som bör bekymra Draghi – snarare kan bero på den globala aktiemarknadens nervositet på grund av den politiska turbulensen kring Donald Trump. Samtidigt har den svaga inflationen i USA lett till oro kring att en räntehöjning i landet dröjer, skriver Richard Barley.

Bloombergs Jean-Michel Paul skriver att inte många tänkte på konsekvenserna av centralbankernas lättnader i skuggan av finanskrisen 2008: En kraftig inflation på tillgångar och aktier kopplade till fastigheter.

Men nu när allt fler röster höjs för att avsluta den expansiva penningpolitiken är det kanske dags för eftertanke. I stället för att planlöst sälja av sina uppblåsta tillgångar kan många länder använda vinsterna för att satsa på utbildning och infrastruktur, menar Jean-Michel Paul.
