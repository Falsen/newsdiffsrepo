Sydkorea övade attack mot Kim: ”Kan förgöra fienden”


Linnea Järkstig


Sydkoreas flygvapen har inlett en skarp övning för att simulera en dödlig attack mot Nordkoreas ledarskikt, rapporterar CNN. Övningen startade bara timmar efter att Nordkorea avfyrat en ballistisk medeldistansrobot som flög över Japan innan den slog i Stilla havet.

– Övningen bekräftade att det sydkoreanska flygvapnet har kapacitet att förgöra fiendens ledarskikt i ett nödläge, säger Sydkoreas försvarsdepartement.

Enligt presidentkansliet i Seoul släppte fyra stridsflygplan åtta så kallade MK 84-bomber över mål i den nordöstra Gangwon-provinsen. Bomberna är mycket kraftfulla, väger nästan ett ton och framtagna för att kunna forcera särskilt förstärkta mål.
