USA utfärdar sanktioner mot Ryssland och Kina


Ines Micanovic


USA:s finansdepartement utfärdar i dag sanktioner mot företag och privatpersoner i Kina och Ryssland för samröre med Nordkorea, rapporterar Washington Post.

De tio bolag och sex privatpersoner som sanktionerna riktas mot anklagas ha hjälpt Pyongyang att utveckla sitt kärnvapenprogram. Flera kinesiska bolag förser Nordkorea med både teknik och hårdvara, trots att FN med flera sanktioner försökt stoppa den typen av handel. Dagens sanktioner riktar främst in sig på kinesiska bolag som har köpt råvaror från diktaturen eller har hjälpt dem med banktransaktioner.

– Det är oacceptabelt att privatpersoner eller bolag i Kina eller Ryssland, eller någon annanstans, hjälper Nordkorea med resurser för att kunna utveckla massförstörelsevapen, säger USA:s finansminister Steven Mnuchin i ett uttalande.
