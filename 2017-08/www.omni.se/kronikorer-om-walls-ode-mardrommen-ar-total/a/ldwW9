Krönikörer om Walls öde: Mardrömmen är total


Linnea Järkstig


Den svenska journalisten Kim Walls öde berör flera krönikörer.

”Mardrömmen är total”, skriver Kvällspostens Csaba Bene Perlenberg. Han kan inte låta bli att tänka på hur många journalister som dör i arbetet. Och det som har hänt Kim Wall visar att det ibland är på liv och död, skriver han.

”Värt att påminna om i tider då det finns krafter som försöker utmåla journalister som fega, tystade och mörkande.”

Expressens krönikör Nisha Besara skriver om hur många som far illa av mäns våld. Ubåtsägaren Peter Madsen misstänks ha vållat Kim Walls död. Medierapporteringen har också dominerats av terrordåden i Barcelona, som tolv män misstänks ha planerat, och i Åbo sitter en man häktad för att ha knivhuggit flera personer på ett torg.

”Jag jämför inte psykisk sjukdom med kallsinniga attacker eller män som angriper män, mot män som angriper kvinnor. Jag bara jämför män med kvinnor. Och tänker på hur annorlunda världen kan vara.”
