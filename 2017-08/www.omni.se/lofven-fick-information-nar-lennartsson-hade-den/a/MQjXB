Löfven: ”Fick information när Lennartsson hade den”


Elin Joleby


Statsminister Stefan Löfven anser att han borde ha fått information om säkerhetsbristerna på Transportstyrelsen cirka ett år tidigare än han fick den. Det säger han till TT.

Statssekreteraren Emma Lennartsson fick avgå efter att det framkommit att hon informerats om tillsynen mot myndigheten mycket tidigare än hon tidigare medgett, dock utan att förstå allvaret. Löfven poängterar att det var mycket övergripande information Lennartsson fick.

– Man ska komma ihåg att det är så många ärenden som går runt i regeringskansliet, så jag tror att de flesta hade gjort samma sak som Emma Lennartsson, säger han.

Statsministern säger att han fick informationen av Lennartsson när hon ”hade informationen”, det vill säga i årsskiftet 2016/2017. Däremot borde han ha informerats redan i månadsskiftet januari/februari 2016, då det fanns information om att det som hänt på Transportstyrelsen var allvarligt. Ansvaret för att informera låg dock på närings- och justitiedepartementet, anser Löfven.
