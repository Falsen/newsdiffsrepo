”Ett inbördeskrig när man ligger i fejd med utlandet”


Ines Micanovic


Länsförbund efter länsförbund överger Anna Kinberg Batra. Men tio förbund har fortfarande stöd för partiledaren, bland annat M i Västra Götaland.

– Ska vi tycka annat plötsligt för att vi är rädda för stockholmare? säger förbundets ordförande Johnny Magnusson till TT.

Skåne har också uttalat stöd för Kinberg Batra, men medieuppgifter gör gällande att förbundet börjat vackla av rent taktiska skäl. Kan man fortsätta stödja en partiledare som en så stor del av partiet är emot?

Oavsett hur upproret mot Kinberg Batra slutar innebär det en förlust för partiet som helhet, är Magnusson övertygad om.

– Det blir en karusell. Hur illa det blir vill jag inte spekulera i, men att det blir illa hur det än slutar det vet jag, säger han.

– Startar man inbördeskrig när man ligger i fejd med utrikes nationer så har man inte stärkt läget precis.
