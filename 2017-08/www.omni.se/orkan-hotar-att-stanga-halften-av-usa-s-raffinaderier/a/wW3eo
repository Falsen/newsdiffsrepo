Hotar att stänga hälften av USA:s raffinaderier



I morgon hotar en orkan att dra in över Texas kust och tvinga runt hälften av USA:s raffinaderier att stänga tillfälligt, skriver amerikanska medier. Priset på raffinerade oljeprodukter steg skarpt uppåt på onsdagen, rapporterar CNBC.

Det är den tropiska stormen Harvey, som just nu befinner sig ute på öppet vatten i Mexikanska golfen, som enligt det amerikanska orkancentret NHC troligtvis uppgraderas till en orkan i samband med att den närmar sig land i morgon. Om Harvey utvecklas till en kategori 1-orkan och slår in över Texas är det första gången sedan 2008 som delstaten drabbas av en orkan.

Oljeproducenter som Shell, Anadarko och Exxon Mobil tillkännagav redan i går, onsdag, att de börjar evakuera personal och dra ner på produktionen i de berörda områdena, skriver Market Watch.
