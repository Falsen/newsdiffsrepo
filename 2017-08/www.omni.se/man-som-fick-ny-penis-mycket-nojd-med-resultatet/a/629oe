Man som fick ny penis mycket nöjd med resultatet


Elin Joleby


En man som fått en ny penis donerad rapporterar två år efter den ovanliga transplantationen att han är mycket nöjd med resultatet. Det skriver Dagens Medicin som hänvisar till tidsskriften Lancet.

Den sydafrikanske mannen var 18 år när han tvingades amputera sin penis till följd av en misslyckad rituell omskärelse som ledde till kallbrand. Tre år senare valdes han ut som lämplig patient i ett projekt vid ett universitetssjukhus i Kapstaden, och fick en ny penis donerad från en avliden patient.

Nu, två år senare, konstaterar läkarna att resultatet är lyckat och att mannen fått tillbaka alla fysiologiska funktioner, som exempelvis känsel samt förmåga att urinera och få erektion.
