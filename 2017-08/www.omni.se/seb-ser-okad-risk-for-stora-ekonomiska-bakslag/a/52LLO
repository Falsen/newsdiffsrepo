SEB ser ökad risk för stora ekonomiska bakslag



Sverige går med full fart men en bristande policysamordning ökar riskerna rejält, menar SEB:s ekonomer i den färska rapporten Nordic Outlook. En bredbaserad svensk tillväxt får bränsle av procyklisk finanspolitik, extrem penningpolitik och svag krona.

SEB räknar nu med att Sveriges BNP ökar med 3,2 procent under 2017 och 2,8 procent 2018. Det kan jämföras med bankens prognoser från maj där BNP-tillväxten spåddes bli 3,1 procent under 2017 och 2,6 procent 2018.

Även om inflationen stiger något nås inte målet 2 procent fullt ut trots högkonjunktur, påpekar SEB. Banken spår att Riksbanken höjer räntan i april 2018 och sedan genomför ytterligare fyra räntehöjningar under 2018–2019 och når 0,75 procent. Den starka svenska konjunkturen i kombination med en extrem penningpolitik ger ökad risk för stora ekonomiska bakslag, varnar SEB och pekar på de uppdrivna hushållsskulderna och bopriserna.
