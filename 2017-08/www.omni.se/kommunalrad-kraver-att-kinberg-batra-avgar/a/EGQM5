Kommunalråd kräver att Kinberg Batra avgår


Linnea Järkstig


Pressen på Anna Kinberg Batra ökar. Nu kräver Pehr Granfalk (M), kommunstyrelsens ordförande i Solna, att M-ledaren avgår, rapporterar P4 Stockholm.

– Antingen görs något nu eller så går vi mot en gigantisk valförlust, säger han till Aftonbladet.

Enligt vad Ekot erfar finns ett stort missnöje mot Kinberg Batra, framförallt i de stora länsförbunden i Stockholms län och Stockholms stad.

Utspelet kommer efter att Dagens Nyheter publicerat en mätning som visar att stöder för Moderaterna i Stockholms län rasat ordentligt – från 31 procent till 19 procent senaste året. Det är inte första avgångskravet mot M-ledaren. I maj ville Christian Gustavsson, ordförande i M:s länsförbund i Östergötland, att Kinberg Batra skulle lämna sin post. M-ledaren lovade då att bli tydligare när hon kommunicerar partiets politik och möblerade även om i partiledningen.
