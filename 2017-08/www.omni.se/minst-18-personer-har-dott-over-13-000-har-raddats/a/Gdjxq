Minst 18 personer har dött – över 13 000 har räddats


Michelle Muntau


Stormen Harvey har krävt minst 18 dödsoffer, enligt uppgifter från rättsläkare, skriver nyhetsbyrån AP. Uppgifterna om antalet döda varierar något. The Washington Post skriver att minst 22 dödsoffer har bekräftats, enligt myndigheterna.

13 000 människor har räddats efter att stormen Harvey dragit in i Texas i USA.  Houston har drabbats hårdast och där råder utegångsförbud nattetid tills vidare.

– Det här är det största som hänt i Houston. Den här stormen har effekt på sju miljoner människor, säger Astrid Marklund, honorär generalkonsul för Sverige i Houston till TT.

Stormen Harvey väntas ta nya tag över fastlandet i delstaten Texas på onsdagen. Ytterligare 15–20 centimeter regn väntas fram till torsdag. Det har fallit 132 centimeter regn hittills, rekord för en storm i USA. Dammar i utkanten av Houston är fyllda till bristningsgränsen med regnvatten och har börjat svämma över.
