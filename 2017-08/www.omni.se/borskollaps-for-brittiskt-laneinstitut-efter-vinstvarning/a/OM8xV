Börskollaps för brittiskt låneinstitut efter vinstvarning



FTSE 100-listade låneinstitutet Provident Financial hade en svart dag på börsen efter att de i en ny prognos vänt en tänkt vinst på över 600 miljoner kronor till en förlust på upp till 1,2 miljarder kronor. Dessutom drog bolaget tillbaka sin utdelning och företagets vd avgick. Aktien rasade med 67 procent på Londonbörsen.

Bakgrunden är ett våldsamt ras i återbetalningsgraden på konsumentlån upp till 2 000 pund. På bara ett år har återbetalningarna på den typen av lån minskat från 90 procent till 57 procent. Orsaken kopplas till en omgörning av Provident Financials system med låneagenter. Tidigare har man använt sig av ett nätverk med frilansande agenter som arbetat lokalt med låneprövning och indrivning, men tidigare i år anställde man i stället egna agenter som kommunicerar med kunderna digitalt. Det har fungerat mindre bra, skriver The Guardian.

– Jag måste ta reda på varför i helvete de underpresterar, säger företaget nyinhoppade vd Manjit Wolstenholme till tidningen.
