Sjuksköterska om hoten: De kollade var jag bodde


Malin Rising


Sjuksköterskan Niklas Fernö, som är avdelningschef för ortopeden i Malmö, berättar för SVT Nyheter att han flera gånger utsatts för hot från personer som kommit in på sjukhuset då han vårdat skottskadade män.

– Jag blir rädd när jag möter de här unga killarna som kommer in som anhöriga till de skottskadade. Deras respektlöshet, säger han och berättar att de vid ett tillfälle kollade vad han hette och var han bodde.

Hotfulla situationer uppstår ofta eftersom de anhöriga inte vill följa sjukhusets regler kring besökstider och hur många som kan besöka en patient. I framtiden kan sjukhusets roll som en öppen plats försvinna, tror Fernö.

Enligt en kartläggning som SVT Nyheter gjort ökar antalet hot mot vårdpersonal i samband med vård av skottskador på flera sjukhus runt om i Sverige.
