”Domen återupprättar förtroendet för idrotten”


Linnea Järkstig


Domen mot den norska skidstjärnan Therese Johaug kan tyckas orättvis, men den är korrekt, skriver Anders Hübinette, chefsjurist vid Svenska fotbollsförbundet, på DN Debatt. Hübinette menar att både de utredande och dömande instanserna i Johaugfallet hanterat ärendet seriöst och på ett rättssäkert sätt.

Man ska inte heller glömma bort att den enskilde utövaren har, vilket har framgått i detta fall, ett stort ansvar för de substanser som hittas i kroppen, skriver han. Hübinette poängterar vikten av att ”den som ger sig in i leken, får leken tåla” och menar att idrottsutövare måste acceptera en bestraffning vid överträdelser av regelverket – och det gäller alltifrån ett gult kort till flera års avstängning.

Enligt Hübinette kan domen ”förhoppningsvis vara ett steg på vägen för att återupprätta förtroendet för idrottens antidopningsarbete och rättssystem”.
