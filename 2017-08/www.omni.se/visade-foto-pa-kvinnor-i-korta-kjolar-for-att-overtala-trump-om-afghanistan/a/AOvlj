Visade foto på kvinnor i korta kjolar för att övertala Trump om Afghanistan


Elin Joleby


Tvärt emot tidigare vallöften meddelade Donald Trump i veckan att USA kommer att fortsätta insatsen i Afghanistan. Presidenten sa att militären ska få avgöra hur många soldater som behövs i landet.

Bakom beslutet ligger Vita husets nationella säkerhetsrådgivare H.R. McMaster, som ska ha övertalat Trump genom att bland annat visa en bild på afghanska kvinnor i korta kjolar, skriver Washington Post.

Med det svartvita fotot, föreställande barbenta kvinnor i Kabul 1972, ville McMaster visa att Afghanistan tidigare varit ett land med västerländska ideal och att det åter kan bli ett sådant, enligt tidningen.

Det var under mitten på 90-talet som kjolarna byttes ut mot heltäckande burka när talibanerna tog över makten i landet, förbjöd västerländsk klädsel och drog tillbaka kvinnors rättigheter, skriver Huffington Post.
