”Regeringspakt med S och M det bästa för Sverige”


Elin Joleby


Moderaternas möjligheter och utmaningar är temat för flera av dagens ledarsidor, efter partiledaren Anna Kinberg Batras besked i fredags att hon avgår.

Dagens Industris PM Nilsson skriver att Moderaternas svårigheter är ”betydligt överdrivna” och menar att en ny partiledare har alla chanser att vinna regeringsmakten efter nästa år.

Folkbladet riktar blicken bakåt mot början på 90-talet och hittar exempel på politiskt samarbete som kan ha ”bäring på det nya”. Tidningen skriver att dåvarande moderatledaren Carl Bildt styrde landet med stöd av Ny Demokrati och senare genom ett ”halvformellt samregerande med Socialdemokraterna”. Men det bästa för Sverige, framför ett samarbete med SD, vore ”en regeringspakt med S och M som maktaxel”, menar tidningen.

Nya Wermlandstidningen skriver att Moderaterna behöver ett nytt projekt, liknande arbetslinjen, att samla väljare kring snarare än sänkta skatter för höginkomsttagare. ”Ska man ha en chans att få regera Sverige är det tydligen nödvändigt att stå för en bitvis socialdemokratisk politik.”
