Statsvetare: Partiledarstrid kan skada opinionen


Samuel Inghammar


Anna Kinberg Batra meddelade på fredagen att hon avgår som partiledare för Moderaterna. Innan dess hade hon utsatts för en hård offentlig press att avgå från flera länsförbund.

Statsvetaren Jonas Hinnfors sade innan M-ledarens besked blev känt att om man dömer från tidigare fall så tycks den sortens press vara skadlig i opinionen.

– För några år sedan utmanades KD-ledaren Göran Hägglund av Mats Odell. Även om han lyckades sitta kvar som partiledare hade en stor minoritet röstat på Odell. Efter det präglades KD av två tydliga linjer i partiet och efter det gjorde partiet ett av sina sämsta val 2014, sägar Hinnfors till TT.

Ett äldre exempel är striden i dåvarande Folkpartiet, när Maria Leissner utmanades av Anne Wibble och Bo Könberg 1995. Enligt Peter Esaiasson, professor i statsvetenskap vid Göteborgs universitet, hängde det med ända till valåret 1998.

– Efter att Leissner avgick innan valet hade Folkpartiet en svag politisk ställning och rörde sig mot fyraprocentsstrecket, säger Esaiasson.
