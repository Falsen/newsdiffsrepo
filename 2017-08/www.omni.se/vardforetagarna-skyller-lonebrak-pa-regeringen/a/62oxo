Vårdföretagarna skyller lönebråk på regeringen



Vårdföretagarna menar att Kommunal har fel när de påstår att man bara är ute efter att höja redan höga vinster. Regeringen är boven i dramat, menar arbetsgivarorganisationen, då de sedan flera år inte höjt assistansersättningen i nivå med de kollektivavtalade löneökningarna och andra kostnadsökningar i samhället.

Vårdföretagarna och fackförbundet Kommunal förhandlar just nu om lönen för personliga assistenter. I ett debattinlägg i lördagens SvD menade Kommunal, med ordförande Tobias Baudin i spetsen, att Vårdföretagarna ”utmanar den svenska modellen när de inte vill teckna avtal på märket, trots att branschen går med vinst”.
