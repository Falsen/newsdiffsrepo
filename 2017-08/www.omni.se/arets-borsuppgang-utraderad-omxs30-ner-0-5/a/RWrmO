Publicerad 21 augusti, 16:41


Årets börsuppgång utraderad – OMXS30 ner 0,5



(Direkt) Stockholmsbörsen noterade en tillbakagång på måndagen. Därmed var i princip hela årets uppgång på OMXS30 utraderad, exklusive avskilda utdelningar. Fingerprint tillhörde förlorarna.

Vid Stockholmsbörsens stängning hade storbolagsindex OMXS30 backat 0,5 procent till nivån 1 524 och aktier för 13,1 miljarder kronor hade bytt ägare.

Värmeteknikbolaget Nibe gick mot strömmen och steg drygt 2 procent till 72 kronor. Handelsbanken har höjt sin rekommendation för Nibe till köp från öka. Banken känner sig säker på att Nibe kommer att fortsätta att visa goda marginaler och växa med förvärv som i sin tur kommer att ge bränsle till stark vinsttillväxt. Riktkursen ligger kvar på 98 kronor.

Nilörngruppen fick tummen ned efter morgonens kvartalsrapport. Aktien föll 14 procent. Etikett- och förpackningsbolaget såg en sekventiell inbromsning i tillväxttakten i andra kvartalet.
