Analyser: BOE kan tvingas till nya lättnader vid brexit



USA:s Federal Reserve står först på tur för att avsluta lättnaderna. Sedan ser det ut att vara dags för Bank of England och sist ECB, som fortfarande ökar sin balansräkning. Men det är inte alls säkert att det blir så – den brittiska centralbanken kan tvingas återuppta stödköpen när landet lämnar EU. Det skriver The Streets Antonia Oprita i en analys.

Bakgrunden är att Storbritannien kommer att tvingas till en mer expansiv finanspolitik för att glädja sektorer som jordbruk, fordonsindustri och välfärd. Samtidigt kommer brittiska statsobligationer att få kraftig konkurrens från obligationer i eurozonen när räntorna sakta stiger och investerare blir mer kinkiga, menar Antonia Oprita. Inte heller hjälper det svaga pundet intresset för de brittiska obligationerna, menar hon.

Även Investing.com skriver i en analys om kvantitativa lättnader att Storbritannien är i ett känsligt läge när landet lämnar EU. Även om fastighetsmarknaden hittills stått pall kommer stigande räntor förr eller senare att dämpa marknaden. Lägg därtill att det kommer att svida i konsumentförtroendet i takt med att de disponibla inkomsterna minskar, skriver Investing.com.

Wall Street Journals Richard Barley och Placeras Pekka Kääntä tar fasta på att molnen över Europa nu ser ut att skingra sig.
