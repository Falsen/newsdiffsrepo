Littorin om avgångskraven: ”Skärp er för fan”


Linnea Järkstig


Den som försöker kuppa bort Anna Kinberg Batra med ett år kvar till valet borde bli diskvalificerad att leda partiet. Det skriver Sven Otto Littorin, Moderaternas före detta partisekreterare, på Expressen Debatt.

Littorin menar att det numera finns flera knivslipare inom partiet som gör allt för att få bort partiledaren, men i stället borde man lägga fokusen på innehåll och leverans i sak än på form och person. Det är också det väljarna vill ha, enligt Littorin.

”Skärp er för f-n. Det är viktigare att byta regering än moderat partiledare”, skriver han.

Siri Steijer, tidigare politisk sakkunnig i regeringen Reinfeldt, skriver på Aftonbladet Debatt att Moderaternas problem är större än Kinberg Batra och att krisen egentligen handlar om politikens innehåll. Hon menar att partiet, i stället för att byta ut Kinberg Batra, borde ägna sig åt att utveckla förslag för politiska reformer.

”Det finns många poäng att plocka genom att återta kommandot över klassiskt borgerliga frågor. Där borde partiets fokus ligga”.
