Danska polisen: Metallbitar var fästa på kroppen


Emmelie Wallroth


Danska polisen säger på en presskonferens att de har hittat blod i ubåten som matchar med Kim Wall. De säger också att de hittat skador på Kim Walls torso som hittades i vattnet i måndags.

– Vi letar fortfarande efter resten av delarna av kroppen, säger polisen.

Dna-resultatet offentliggjordes på onsdagsmorgonen och på presskonferensen säger polisen att de tagit dna från en hårborste tillhörande Kim Wall och jämfört det med dna:t på torson. Polisen säger att kroppen har styckats och att man hittat metallbitar fästa vid kroppen, som man misstänker använts för att sänka den.

Kim Wall försvann den 10 augusti efter en ubåtstur med uppfinnaren och ubåtsägaren Peter Madsen. Madsen har i polisförhör sagt att Wall dog i en olycka ombord och att han ”begravt” henne till sjöss.

Madsen är misstänkt för att ha orsakat Kim Walls död, och polisen säger under presskonferensen att det kan bli en annan brottsrubricering, men kommenterar det inte ytterligare.
