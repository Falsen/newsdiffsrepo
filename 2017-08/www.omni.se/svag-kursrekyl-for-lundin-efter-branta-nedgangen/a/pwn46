Dubbla nyheter sänkte Lundin och Volvo på börsen



Lundin Petroleum och AB Volvo var tisdagens förlorare på Stockholmsbörsen och de båda aktierna backade 6,5 respektive 2 procent.

I Lundins fall berodde nedgången på en nyhet under förmiddagen om torrborrning i Barents hav. Aktien backade först 7 procent och återhämtade sig svagt på eftermiddagen.

Volvos tapp beror på en nyhet i Dagens Industri om att Aktivistfonden Cevian har delat upp sitt innehav i lastbilskoncernen, vilket kan vara en indikation på att en försäljning av aktierna förbereds. Viss återhämtning i aktien syntes efter att Christer Gardell uttalat att man inte ska dra några slutsatser av depåflytten.
