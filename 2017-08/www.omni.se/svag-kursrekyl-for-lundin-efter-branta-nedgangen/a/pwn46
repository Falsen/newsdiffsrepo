Svag kursrekyl för Lundin efter branta nedgången



Lundin Petroleum placerar sig fortsatt högst upp på förlorarlistan i Stockholmsbörsens lunchhandel. Aktien tappade nästan 7 procent efter att ha meddelat om en torrborrning i Barents hav på förmiddagen, men återhämtade sig svagt på eftermiddagen till omkring minus 6,1 procent.

Även Volvo fortsatte svagt och backade 2,4 procent som mest omsatta aktie. Aktivistfonden Cevian har delat upp sitt innehav i Volvo på flera olika förvaltarregistrerade depåer hos UBS, vilket kan vara en indikation på att en försäljning av aktierna förbereds, enligt Dagens Industri. Viss återhämtning i aktien syntes efter att Christer Gardell uttalat att man inte ska dra några slutsatser av depåflytten.

Nedgången var bred genom sektorerna. De fyra indextunga storbankerna hade dock en mildare nedgång än börsen i stort.
