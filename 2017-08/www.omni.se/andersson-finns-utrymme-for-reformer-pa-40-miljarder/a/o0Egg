Andersson: Finns utrymme för reformer på 40 miljarder



Den svenska ekonomin går ”urstarkt”, säger finansminister Magdalena Andersson (S) vid en presskonferens på Harpsund.

– Vi har en fortsatt mycket stark tillväxt i Sverige, den är alltså uppreviderad ... och för innevarande år ganska rejält, säger hon.

Stark konsumtionstillväxt och en byggmarknad som går på högvarv driver tillväxten.

– Inte sett något liknande sedan miljonprogrammets dagar, säger Andersson.

Andersson säger också att regeringen har ett reformutrymme på 40 miljarder. Det innebär att regeringen kommer att presentera en rad nya förslag för att stärka tillväxten och minska arbetslösheten framöver, säger Andersson.

Hon noterar också att arbetslösheten har minskat och menar att hälften av detta beror på regeringens politik.

Samtidigt som det så kallade finansiella sparandet i den offentliga sektorn väntas uppgå 1,0 procent av BNP i år, 1,0 procent nästa år och 1,1 procent 2019. Den tidigare prognosen var 0,8, 1,0 respektive 1,8 procent av BNP.

– Vi kommer med råge att klara överskottsmålet, säger hon.

Andersson understryker att man alltså inte kommer att gå ner till det nya överskottsmålet på 0,33 procent redan nästa år.

Hon noterar också att de svenska hushållens skuldsättning är hög och säger att man följer utvecklingen på området.
