Misstänkt erkänner: Planerade ett större dåd


Ines Micanovic


Enligt Mohamed Houli Chemlal, en av medlemmarna av den terrorcell som låg bakom terrordåden i Spanien, planerade gruppen ett större dåd. Det sa han i rätten i dag, rapporterar AFP med hänvisning till anonyma källor inom domstolsväsendet.

Fyra personer som misstänks vara medlemmar i terrorcellen framträder inför domare i Madrid i dag. Männen är de enda av de tolv personer som tros ha utgjort cellen som fortfarande är vid liv.

Mohamed Houli Chemlal skadades i en explosion i ett hus i Alcanar söder om Barcelona, dagen före attacken på Las Ramblas. Polisen misstänker att huset användes för bombtillverkning, över 100 butangasflaskor hittades inne i huset.

Totalt 15 personer dog i terrordåden i Barcelona i torsdags.
