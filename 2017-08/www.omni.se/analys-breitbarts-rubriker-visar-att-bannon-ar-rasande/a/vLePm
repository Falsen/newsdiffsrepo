Analys: Breitbarts rubriker visar att Bannon är rasande


Ines Micanovic


Breitbarts arga rubriker efter att Donald Trump i natt presenterat sin nya Afghanistanstrategi avslöjar hur djup sprickan mellan den sparkade chefsstrategen Steve Bannon och presidenten egentligen är. Det skriver Callum Borchers i en analys på Washington Post.

”Jag var inte redo för den här raseriattacken”, skriver Callum som plockat fram den högerextrema sajtens fem senaste artiklar om Afghanistanstrategin. De flesta har raljanta rubriker som hånar presidenten.

”Det som förvånar med Breitbarts bevakning är att de attackerar presidenten personligen, inte hans rådgivare”, skriver Borchers som påpekar att Breitbart tidigare varit noggranna med att lyfta fram förmildrande omständigheter när presidenten fått kritik. Nu är tonläget annorlunda, menar Borchers.

”Det betyder inte att Breitbart har hoppat av Trumptåget permanent. Men det är tydligt att konflikten mellan Bannon och hans tidigare chef är på riktigt. Och den kommer blossa upp igen så fort presidenten inte lever upp till sina vallöften”, skriver Borchers.

Bannon återvände som styrelseordförande för Breitbart strax efter att han fått sparken från Vita huset.
