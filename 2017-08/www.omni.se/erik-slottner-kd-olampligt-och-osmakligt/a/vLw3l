Erik Slottner (KD): ”Olämpligt och osmakligt”


Elin Joleby


”Olämpligt och osmakligt”. Det säger Erik Slottner, Kristdemokraternas gruppledare i Stadshuset, om den slokande svenska flaggan på Sergels torg.

– Är det så vi vill marknadsföra vårt land för besökare, nyanlända och våra egna medborgare? frågar han sig i ett pressmeddelande.

Konstnären bakom verket, Mattias Norström, säger till Stockholm Direkt att han älskar möjligheten vi har i Sverige att uttrycka oss fritt. Han är kritisk till att KD öppet går ut och vill göra en politisk sak av installationen.

– Jag förstår självklart att det hade varit en omöjlighet att göra det här i Turkiet. Så det vore jättekonstigt om konsten i Sverige nu går åt ett håll där den skulle begränsas av politiker.

Konstverket ställs ut av Kulturhuset Stadsteatern som hoppas att verket kan leda till en bra diskussion.
