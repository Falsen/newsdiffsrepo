Kändisar sluter upp och donerar miljoner till Houston


Ines Micanovic


Flera världsstjärnor har gett donationer för att försöka hjälpa de som drabbats av stormen Harvey i USA.

Sandra Bullock skänker en miljon dollar, motsvarande nästan åtta miljoner kronor, till förmån för översvämningsdrabbade.

– Jag är bara tacksam över att kunna göra det. Vi måste ta hand om varandra, säger hon i ett uttalande till E News.

Andra kändisar som skänkt pengar är Beyoncé, Jennifer Lopez, DJ Khaled och komikern Kevin Hart.

Countrystjärnan Chris Young skrev i ett inlägg på Twitter att han har donerat 100 000 dollar till hjälpinsatser och realitystjärnan Kim Kardashian West meddelade även hon i ett inlägg på Twitter att hon tillsammans med sin mamma och sina systrar ska donera 500 000 dollar till Röda korset och Frälsningsarmén.
