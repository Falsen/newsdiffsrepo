Nu kan du checka in hemma hos Elvis Presley


Anna Flemmert


I år är det 40 år sedan Elvis Presley dog och nu är det fritt fram att hyra hans gamla kåk i Beverly Hills via uthyrningssajten Homeaway.com, skriver resemagasinet Travel & Leisure.

Rockkungen köpte den 500 kvadratmeter stora lyxvillan i slutet på 1960-talet och bodde här tillsammans med hustrun Priscilla och dottern Lisa Marie fram till skilsmässan 1973.

Att checka in kostar 2 950 dollar, motsvarande cirka 24 000 kronor, per dygn. Är man åtta personer som delar blir det alltså 3 000 kronor per skalle. Då får man fyra sovrum, pool, spa och en upplyst utomhusbar – allt på en klippa med utsikt över LA.

Enligt Lonely Planet är det inga dåliga kvarter. Kändisar som Dean Martin, Frank Sinatra, Jennifer Aniston och Richard Nixon har alla bott precis runt knuten. Däremot är uthyrningen bara tillfällig i samband med 40-årsjubiléet.
