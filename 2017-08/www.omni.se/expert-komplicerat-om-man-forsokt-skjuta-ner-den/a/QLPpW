Expert: ”Komplicerat” om man försökt skjuta ner den


Linnea Järkstig


Det hade varit ”oerhört komplicerat” att skjuta ner den ballistiska roboten som Nordkorea under tisdagsmorgonen, lokal tid, avfyrade över Japan. Det säger Stefan Ring, militärstrategisk expert, till DN.

Orsaken är att Japans robotförsvar inte i första hand är inriktat på att freda landets luftrum i norr. Dessutom hade försvaret tvingats lösa en ”oerhört komplicerad” uppgift på kort tid om målet hade varit att skjuta ner den nordkoreanska roboten.

– Den japanska missilskölden är främst inriktad på att skydda storstadsområdena längre söderut, säger han.

Enligt Niklas Swanström, chef för Institutet för säkerhets- och utvecklingspolitik, var Pyongyangs agerande över japanskt territorium en ny nivå av provokation.

– Det var en signal om att ”vi gör vad vi vill, era sanktioner påverkar inte oss”, säger han till TT.
