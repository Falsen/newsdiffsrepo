M-ledare sökes: Ska vara folklig med stark utstrålning


Hanna Åkesson


Vem ska ta över ordförandeposten i Moderaterna efter Anna Kinberg Batra? På söndag börjar jakten efter en ny partiledare i M. Då har partiets valberedning kallat till extrainsatt möte.

Statsvetaren Jenny Madestam säger till DN att Moderaterna måste hitta en partiledare som både kan ena de båda falangerna och samtidigt leda förändringsarbetet i partiet. Samtidigt tror hon att man vill ha en okomplicerad process.

– Min gissning är att man kommer att ta antingen Elisabeth Svantesson eller Ulf Kristersson. Det mest väsentliga nu är att det inte väljs någon som stora grupper är väldigt missnöjda med, säger hon.

SvD har talat med representanter för de länsförbund som ville att Anna Kinberg Batra skulle avgå om vilka egenskaper de vill se i en ny partiledare.

– Folklighet är viktigt. Vi ska ha en budbärare som går hem i stugorna, säger Anders Åhrlin, ordförande i Örebros länsförbund.

Suzanne Frank, ordförande för Kronobergs länsförbund, efterlyser en lagledare och en teambuilder.

– Men också ha stark utstrålning och vara en bra kommunikatör, säger hon.
