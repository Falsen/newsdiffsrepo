Bakslag för Lundin: ”Inte vad vi hoppades på”


Nina Latvala


Provborrningen på Korpfjell i Barents hav visade sig inte vara så lönsam som Lundin Petroleum och operatören Statoil väntat sig. Det enda man hittade var en ”mindre, icke-kommersiell gasfyndighet”, skriver Lundin Petroleum i ett pressmeddelande på tisdagen.

Målet var i huvudsak att hitta olja, men man hittade i stället en gaskolonn på 34 meter.

”Samtidigt som resultaten från Korpfjellborrningen inte är vad vi hoppades på är detta den första borrningen som genomförs i sydöstra Barents hav och mer prospektering kommer att behövas för att förstå det här områdets potential”, säger Lundin Petroleums vd Alex Schneiter enligt pressmeddelandet.

I pressmeddelandet påpekas även att man innan årets slut kommer att genomföra tre borrningar i ett område med ”hög prospekteringspotential”.
