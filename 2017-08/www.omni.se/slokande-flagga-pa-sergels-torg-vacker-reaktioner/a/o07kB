Slokande flagga på Sergels torg väcker reaktioner


Elin Joleby


En slokande svensk flagga mitt på Sergels torg i Stockholm väcker reaktioner. Bakom verket, som kallas ”Du gamla, du fria”, står konstnären Mattias Norström. Han säger till Sveriges Radios Kulturnytt att det är ett politiskt verk skapat med mycket humor.

Men alla är inte roade. Kristdemokraten Erik Slottner kallar flaggstången för osmaklig, och när den tidigare ställdes ut i Göteborg fick den kritik för att vara nedvärderande mot svenska flaggan och Sverige.

Norström förstår att hans konstverk får reaktioner, men menar att verket också handlar om hopp.

– Den här stången vill ju resa sig. Jag är god i grunden så jag tror på positiv förändring, säger han till Kulturnytt.
