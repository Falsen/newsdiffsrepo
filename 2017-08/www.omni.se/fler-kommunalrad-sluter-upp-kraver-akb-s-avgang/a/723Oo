Fler kommunalråd sluter upp – kräver AKB:s avgång


Ines Micanovic


Flera M-toppar har krävt Anna Kinberg Batras avgång det senaste dygnet. Den senaste är Daniel Blomstedt (M), kommunalråd och gruppledare i Tierps kommun.

– Givet de förutsättningar som råder med opinionsläget så anser jag i allra högsta grad att förändringsåtgärder bör vidtas, säger han till SVT Nyheter Uppsala.

Ytterligare M-kommunalråd har öppet krävt att Kinberg Batra lämnar sin post, bland andra Olle Reichenberg, kommunalråd i Danderyd, Pehr Granfalk, kommunalråd i Solna, samt Pia Almström (M), kommunstyrelsens ordförande i Kävlinge i Skåne. Även Parisa Liljestrand, ordförande i kommunstyrelsen i Vallentuna, säger till tidningen Mitt i att en ny partiledare behövs.

– När vi inte anses vara tydliga är det partiledaren som bär ansvaret, säger hon.

Enligt tidningen Mitt i:s sammanställning är det totalt tio kommunalråd i Stockholm som vill peta Kinberg Batra.

Även ordförande för Stockholms läns moderater, Kjell Jansson, säger till TT att de saknar förtroende för M-ledaren. Kinberg Batra sa tidigare i dag att hon inte har några planer på att lämna posten.  Även Moderata ungdomdsförbundet, Muf, har i dag krävt att hon avgår.

Men trots de öppna avgångskraven står förbunden ensamma. TT har pratat med hälften av Moderaternas 21 länsförbund, där stödet fortfarande verkar om inte orubbat så åtminstone inte helt försvunnet.
