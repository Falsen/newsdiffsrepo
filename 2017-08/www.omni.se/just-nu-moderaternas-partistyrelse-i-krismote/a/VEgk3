Just nu: Valberedningen träffas på söndag


Josefin Pehrson


Moderaternas valberedning träffas redan på söndag för att börja diskutera vem som ska efterträda Kinberg Batra. Det säger Lars-Ingvar Ljungman, ordförande i valberedningen, till DN.

– Vid det mötet måste vi gå i genom hur processen ska gå vidare och vilken tidplan vi har att hålla oss till, säger han.

Ljungman vill inte spekulera i några namn eller särskild profil innan valberedningen är samlad.

Moderaternas partistyrelse har under förmiddagen ett extrainsatt krismöte för att diskutera läget i partiet efter Anna Kinberg Batras besked att hon avgår som partiledare, rapporterar Aftonbladet.

Efter lunch väntas partiet meddela när en extra partistämma ska hållas och när en ny partiledare kan tillträda. Enligt tidningen kommer troligen stämman ske samtidigt som den redan inplanerade arbetsstämman i Örebro 12 oktober.

Efter Kinberg Batras besked kommer valberedningen på allvar att sättas i arbete med att vaska fram en kandidat som en majoritet i partiet kan ställa sig bakom vid en extrastämma, skriver TT. Samtidigt kommer länsförbunden att fundera på vem de vill se på posten.
