Hittat: Europas mest pittoreska bergsby


Anna Flemmert


Det finns byar och så finns det byar. Conques i södra Frankrike ser ut att komma direkt från en Tolkienbok och sätter ribban högt, väldigt högt, för hur sagolik en weekend i Sydeuropa faktiskt kan vara, skriver resebloggen ordinarytraveler.com.

Det lilla samhället med 280 invånare ligger instoppat i grönska och borde utan problem kvala in på listan över de vackraste platserna i världen, enligt bloggen.

Den största attraktionen är den Unescoskyddade 1000-talskyrkan som är ett viktigt stopp bland pilgrimer på väg till Santiago de Compostela.

Conques är inte större än att man kan gå genom hela byn på några minuter, men trots den blygsamma storleken finns det ändå flera restauranger, kaféer och hotell. Som gjort för en romantisk höstweekend med Bordeaux eller Marseille som utgångspunkt, tipsar ordinarytraveler.com.
