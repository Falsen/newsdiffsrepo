JM tappar stort efter att storägare sålt ut



Bostadsbolaget JM:s aktie rasade på onsdagen efter beskedet att byggbolagets näst största ägare, den norska bostadsutvecklaren Obos, säljer hela sitt innehav på 3,8 miljoner aktier. Efter att ha pendlat under dagen stängde aktien på minus 4,5 procent.

Även Lundin Petroleum backade och slutade dagen på minus 0,5 procent. H&M:s kräftgång fortsatte inledningsvis, men aktien hämtade sig något och stängde oförändrad.

För storbolagsindexet OMXS 30 var det idel gröna siffror på onsdagen. Bäst gick byggbolaget Skanska som stängde på plus 2,8 procent. Även Swedbank och Handelsbanken gick starkt och slutade på upp 2,4 procent.

Strax före 09.30 på onsdagen kom beskedet att handeln i Hufvudstadens C-aktie stoppades för fjärde dagen i rad. Aktien hade då stigit 8,3 procent. Catellas A-aktie, som även den handelsstoppades i går, stängde på minus 27,4 procent.
