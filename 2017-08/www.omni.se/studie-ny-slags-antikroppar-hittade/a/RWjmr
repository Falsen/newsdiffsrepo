Studie: Ny slags antikroppar hittade


Josefin Pehrson


Forskare har hittat antikroppar som ser helt annorlunda ut än vad de brukar, rapporterar Vetenskapsradion. Den internationella studien har publicerats i den ansedda tidskriften Nature och presenterar fynd av ovanliga antikroppar som hittats både hos personer som haft malaria – och personer som inte haft det.

Resultatet kan innebära helt nya perspektiv på kroppens immunförsvar, menar Mats Wahlgren som är professor i parasitologi vid Karolinska institutet i Solna och har granskat studien på uppdrag av Nature.

– Man kanske kommer åt mikrober, tumörer och andra substanser som försöker ta sig in i vår kropp på ett annat sätt och det blir kanske lättare kan påverka det. Men det vet vi egentligen inte. Det kan vi än bara fantisera om, säger han till SR.
