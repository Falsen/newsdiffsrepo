Mobilt bank-id utreds för misstänkt patentbrott



Åklagare har startat en förundersökning om patentbrott i samband med bankernas utveckling av mobilt bank-id, skriver SvD Näringsliv. Bakgrunden är att företaget Accumulate i oktober förra året polisanmälde det bankägda företaget Finansiell ID-teknik BID. ”Det tilltalade bolaget och gärningsmännen har uppsåtligen medverkat till att göra intrång i Accumulates ensamrätt”, skriver man bland annat i polisanmälan, enligt tidningen.

Enligt ett pressmeddelande från Accumulate beslutade åklagare i november förra året att inleda en förundersökning. Att man trots sekretess går ut med uppgiften är enligt vd:n Stefan Hultberg att information om processen redan spridits.
