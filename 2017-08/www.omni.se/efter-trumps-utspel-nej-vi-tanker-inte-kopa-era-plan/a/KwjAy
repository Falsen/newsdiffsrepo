Efter Trumps utspel: ”Nej, vi tänker inte köpa era plan”


Nina Latvala


Viss förvirring uppstod om Finlands eventuella intresse av att köpa in Boeing-stridsplan när president Sauli Niinistö besökte Donald Trump tidigare i veckan, rapporterar Reuters.

– En sak som kommer att hända är att ni köper stora mängder av våra fantastiska F18-stridsplan från Boeing, proklamerade Trump på presidenternas gemensamma presskonferens på måndagen.

Men det har man inte alls för avsikt att göra, enligt Niinistö. Visserligen ska Finland förnya sin föråldrade flotta, en uppgradering som beräknas kosta uppemot 10 miljarder euro fram till 2025. Än har dock inga köpbeslut fattats, säger Niinistö till finska medier.

– Det verkar […] som att tidigare beslut och förhoppningar om framtida beslut har blandats ihop, säger han till finska medier och tillägger att Trumps kommentar var ”en handelsmans utspel”.
