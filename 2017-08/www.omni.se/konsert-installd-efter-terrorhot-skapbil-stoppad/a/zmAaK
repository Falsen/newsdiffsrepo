Konsert inställd – spansk bil med gasflaskor stoppad


Ines Micanovic


En konsert i Rotterdam i Nederländerna fick ställas in och lokalen evakueras efter en varning om att ett terrorattentat skulle ske på platsen.

Rotterdams borgmästare säger att en spanskregistrerad skåpbil med gasflaskor stoppats i närheten, rapporterar AP. Föraren har gripits och förhörs, enligt borgmästaren.

Han har ingen koppling till dåden i Barcelona och Cambrils, där sammanlagt 15 människor dödades i förra veckan, uppger en källa inom rättsväsendet för Reuters.

Det var det amerikanska bandet Allah-Las som skulle spela i konserthallen Maassilo under kvällen. Namnet har tidigare upprört vissa muslimer som ska ha känt sig förolämpade, berättade en av bandmedlemmarna i en intervju med The Guardian förra året. Det är oklart om terrorhotet var kopplat till bandnamnet.
