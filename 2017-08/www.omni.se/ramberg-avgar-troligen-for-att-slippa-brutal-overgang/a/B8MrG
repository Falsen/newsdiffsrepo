Ramberg: Avgår troligen för att slippa brutal övergång


Josefin Pehrson


Ekots inrikespolitiska kommentator Tomas Ramberg tror att Anna Kinberg Batra på pressträffen klockan 9.30 kommer att meddela sin avgång.

– En gissning är väl att hon avgår för att slippa en brutal övergång till nästa ledare, säger Ramberg.

Han poängterar att det också innebär att partiet slipper ”atombombsparagrafen” som innebär att länsförbunden kan kalla till extrastämma för att avsätta henne.

I nuläget har hälften av förbunden, 11 stycken, sagt att de inte har förtroende för Anna Kinberg Batra.

– Skulle hon mot förmodan ta strid för partiledarposten blir det mycket svårare - då måste den person som ska ta över öppet ta strid mot henne.

Ramberg kallar det för en av de mest förödande partiledarstriderna i svensk politik, inkluderat Socialdemokraternas Juholtkris.

Även TV4:s politiska kommentator Ann Tiberg tror att Anna Kinberg Batra kommer ställa sin plats till förfogande.

– Allt talar för att hon kommer att tillkännage att hon avgår. Jag vet att hon i går kväll satt i samtal med seniora partimedlemmar som faktiskt försökte övertala henne att göra just detta, säger hon.
