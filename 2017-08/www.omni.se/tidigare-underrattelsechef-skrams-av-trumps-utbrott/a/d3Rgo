Tidigare underrättelsechef skräms av Trumps utbrott


Ines Micanovic


James Clapper, tidigare nationell underrättelsechef i USA,  riktar hård kritik mot Donald Trump i en intervju med CNN.

– Jag ifrågasätter verkligen hans förmåga, hans lämplighet, att inneha ämbetet.

Clapper, som tjänstgjort både under republikanen George W Bush och demokraten Barack Obama, säger att Trumps retorik under talet i Phoenix i Arizona på tisdagskvällen var både ”skrämmande och upprörande”. Clapper säger sig på allvar vara oroad för att Trump har tillgång till de så kallade kärnvapenkoderna.

– Om han får ett utbrott och bestämmer sig för att göra något åt Kim Jong-Un så finns det inte mycket som kan stoppa honom, så är systemet byggt, vilket är förbannat skrämmande, säger han.
