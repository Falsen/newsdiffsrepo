Sheeran och Lamar prisade på politiskt präglad gala


Malin Rising


Ed Sheeran blev årets artist och Kendrick Lamar fick pris för årets video på MTV Video Music Awards i Los Angeles i natt. Galan dominerades i övrigt av känslosamma framträdanden och politiska ställningstaganden, skriver AP.

Kendrick Lamar, som också var nominerad som årets artist, inledde galan med låtarna ”Humble” och ”DNA” tillsammans med dansare som klättrade på ett stängsel i lågor, skriver TT. Senare framträdde Susan Bro, mamman till Heather Heyer, som dödades av en bil som körde in i en motdemonstration mot nazister i Virginia.

– För bara 15 dagar sedan dödades min dotter Heather när hon protesterade mot rasism. Jag saknar henne men jag vet att hon är här med oss i kväll, sa Bro och tillkännagav en minnesfond i hennes dotters namn som ska kämpa mot hat.

Priset för årets sommarlåt, som röstats fram av fansen, gick till mångas förvåning inte till ”Despacito”, utan till Lil Uzi Verts ”XO Tour Llif3”.
