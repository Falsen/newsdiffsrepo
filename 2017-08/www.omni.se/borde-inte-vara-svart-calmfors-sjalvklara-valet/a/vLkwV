”Borde inte vara svårt – Calmfors självklara valet”



John Hassler, tidigare ordförande för Finanspolitiska rådet, anser att det inte borde vara svårt för politikerna att komma överens om ny riksbankschef efter Stefan Ingves. Lars Calmfors, en av hans företrädare i Finanspolitiska rådet, är ”det självklara valet”, skriver Hassler på Facebook.

Hassler menar bland annat att Lars Calmfors är högt respekterad i alla läger, mycket kunnig, och pedagogisk. Dessutom har han karriären i huvudsak bakom sig vilket Hassler anser vara bra för centralbankschefer.

”Lars enda nackdel är att han är man. Det är ju dock inte hans fel”, skriver Hassler.

Annars är det just en kvinna, den nuvarande statssekreteraren och tidigare riksbanksledamoten Karolina Ekholm, som många experter spår blir ny riksbankschef. I en enkät som TT gjorde i maj spådde åtta av elva deltagare att Ekholm tar över.
