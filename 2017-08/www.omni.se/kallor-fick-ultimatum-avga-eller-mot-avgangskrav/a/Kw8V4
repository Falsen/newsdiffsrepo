Källor: Fick ultimatum – avgå eller möt avgångskrav


Ines Micanovic


Anna Kinberg Batra fick ett ultimatum för drygt två veckor sedan: Avgå självmant – annars kommer öppna avgångskrav. Det rapporterar SvD med hänvisning till anonyma källor.

Enligt källorna var det de två förbunden i Stockholms län som ville ge Kinberg Batra möjlighet att ”självmant och snyggt” lämna partiledarposten. Tidsfristen för ultimatumet löpte ut bara några timmar innan de första kraven kom, skriver SvD. Kinberg Batra ska ha ignorerat kravet, enligt källorna.

Även Aftonbladet har uppgifter om att ett ultimatum ställs mot M-ledaren, fast det ska ha skett så sent som i början av veckan.

Flera länsförbund har de tre senaste dagarna krävt att M-ledaren byts ut, tillräckligt många för att ett nytt partiledarval ska kunna bli av.
