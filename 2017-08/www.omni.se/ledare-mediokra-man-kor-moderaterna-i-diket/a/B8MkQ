Ledare: Mediokra män kör Moderaterna i diket


Elin Joleby


Kritiken mot Anna Kinberg Batra är ironisk när den kommer från moderatmän som själva fått opinionssiffrorna att falla i sina respektive kommuner. Det skriver Aftonbladets Anders Lindberg i morgonens ledare i Aftonbladet.

Lindberg tar Solna, Täby och Danderyd som exempel. Alla tre kommuner där stödet för Moderaterna fallit under ledning av de sittande kommuntopparna. Men sina egna misslyckanden skyller de hellre på Anna Kinberg Batra, menar Lindberg, som snarare anser att det är politiken som skadat partiet.

”Moderaternas kris handlar i grunden om politik och om att de slarvat bort arvet efter Fredrik Reinfeldt. Så länge de inte inser det spelar det inte så stor roll om de hittar en ny partiledare”, skriver han.

Expressen är inne på samma linje när de skriver att det krävs mer än en ny partiledare för att ”få ordning på Moderaterna”.
