Källor: Försvaret skyddade agenter utan ÖB:s vetskap


Nina Latvala


Försvarsmakten fick information om Transportstyrelsens it-läcka flera månader tidigare än man uppgett, uppger källor för DN. Underrättelsetjänsten Must uppges då ha vidtagit åtgärder för att främst skydda hemliga svenska agenters identiteter, innan man informerade överbefälhavaren och regeringen. Det rapporterar DN och hänvisar till källor med insyn.

Enligt tidningen fick ÖB Micael Bydén ingen information förrän våren 2016, då även försvarsminister Peter Hultqvist (S) informerades. Ministern säger till DN att den information han då fick specifikt gällde Försvarsmakten. Gällande kritiken mot honom, och frågorna om varför han inte avbröt verksamheten när han informerades om det, svarar han:

– När jag fick informationen hade det ju redan hänt och var ett faktum.

Han säger vidare att han inte ”ens kunde föreställa” sig att ansvariga ministrar inte skulle ha informerats enligt rådande redovisningsgång.
