Clinton: ”Skulle jag ha sagt, håll dig undan ditt äckel?”


Ines Micanovic


”Han flåsade mig bokstavligt talat i nacken. Det kröp i skinnet”. Så beskriver Hillary Clinton en av valduellerna mot Donald Trump i det amerikanska presidentvalet i sin kommande bok.

Förloraren i presidentvalet i USA skildrar sina minnen av valkampen i en bok som släpps i USA den 12 september. Tv-kanalen MSNBC sände på onsdagen inspelade utdrag ur boken, upplästa av Clinton själv.

I boken frågar sig Clinton om hon borde haft en mer aggressiv retorik mot sin motståndare – särskilt efter avslöjandet om att Trump skrutit med att han kunde tafsa på kvinnor eftersom han var känd.

Clinton beskriver hur de två stod på scen under den andra valdebatten, den 9 oktober, och hur Trump följde efter henne och gjorde miner. Hon frågar sig retoriskt vad hon skulle ha gjort. Skulle hon ha tittat honom i ögonen och högt och ljudligt sagt: ”Håll dig undan, ditt äckel. Försvinn från mig. Jag vet att du älskar att skrämma kvinnor, men du kan inte skrämma mig”.
