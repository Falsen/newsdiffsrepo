Lavrov: USA:s Afghanstrategi ”meningslös”


Jakob Rickardsson


Den ryska utrikesministern Sergej Lavrov sågar USA:s nya strategi för landets agerande i Afghanistan.

– Vi är övertygade om att detta är en meningslös strategi, säger Lavrov på en presskonferens i Moskva, rapporterar AFP.

Tidigare i veckan meddelade president Donald Trump att USA ska förstärka sin militära närvaro i Afghanistan. Någon exakt siffra är inte känd, men tidigare har det nämnts att det skulle kunna röra sig om en truppförstärkning på 4 000 soldater.

Lavrov tillbakavisade under presskonferensen uppgifter, bland annat från USA:s utrikesminister Rex Tillerson tidigare i veckan, om att Ryssland bistår talibanerna i Afghanistan med vapen. Lavrov sa att det inte finns några fakta som stödjer sådana påståenden.
