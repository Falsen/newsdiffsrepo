Politiska experter: Kinberg Batra ligger risigt till


Linnea Järkstig


M-ledaren Anna Kinberg Batra ligger riktigt risigt till nu när kommunalråd i Stockholm börjat räkna ut henne som partiledare, skriver Aftonbladets Lena Mellin i en analys. Hon menar att när Pehr Granfalk, kommunstyrelsens ordförande i Solna, riktar avgångskrav mot Kinberg Batra så är det inte vem som helst som gör det.

”Det är en företrädare för partiet som visserligen inte sitter i partistyrelsen men som representerar Moderaternas i särklass bästa valkrets, Stockholms län”, skriver hon. Enligt Mellin tvingas M-ledaren nu slåss för sin överlevnad, för framgångar för sitt parti och för att få fart på det hackande samarbetet inom Alliansen.

Sveriges Radios politiske kommentator Tomas Ramberg säger till Ekot att Kinberg Batra trots ett gott läge med it-skandalen på Transportstyrelsen inte klarat av att lyfta opinionssiffrorna.

– Och det är väl ett skäl till att det här händer, säger han.
