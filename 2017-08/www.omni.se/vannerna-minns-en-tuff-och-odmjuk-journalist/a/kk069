Vännerna minns en tuff och ödmjuk journalist


Elin Joleby


Vänner och kollegor runtom i världen sörjer och hyllar den svenska journalisten Kim Wall efter beskedet om hennes död. I en intervju med BBC beskriver Anna Codrea-Rado sin vän och tidigare studiekamrat som en toppstudent med ett stort intresse för människor och historier.

– Vad som gjorde henne till en exceptionell journalist var att hon letade efter udda berättelser och kunde placera dem i ett större narrativ, säger Codrea-Rado.

Christopher Harress, grävande journalist på AL.com i Alabama lyfter fram Kim Walls ödmjukhet. ”Detta är en bransch fylld av egon. Många som gör sina erfarenheter och historier till mer än vad de är. Kim var motsatsen. Hon levde för berättelserna och gjorde ingen egenreklam”, skriver han på Buzzfeed.

Kim Wall gjorde reportageresor till bland annat Uganda, Kuba och till och med Nordkorea. Att det var i trygga Danmark hon skulle möta sitt tragiska öde beskrivs som mörk ironi.

”Kom inte ihåg henne som den mördade svenska journalisten som dog i ett hemskt skräckdrama. Minns henne för hennes arbete”, skriver vännen Anna Codrea-Rado på Twitter.
