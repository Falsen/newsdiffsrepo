Ny studie: Pojkar de största förlorarna på dålig skola


Malin Rising


Pojkar är större förlorare än flickor i skolor med låg kvalitet. Det visar en amerikansk studie vars resultat är samstämmigt med en svensk rapport, skriver TT.

Den amerikanska studien, gjord vid Massachusetts Institute of Technology, baseras på skolelever i årskurserna 6–8. Studien visar att könsskillnaderna när det gäller allt från kunskapsresultat till frånvaro och avstängning är mindre på skolor med högre kvalitet än på de med sämre kvalitet.

Anna Sjögren, docent vid Institutet för arbetsmarknads- och utbildningspolitisk utvärdering (Ifau), har gjort beräkningar utifrån ett svenskt perspektiv. Resultatet som nu presenteras i SNS-rapporten ”Könsskillnader i utbildningen” visar inte bara på likheter med USA utan dessutom att könsskillnaderna är betydligt större i Sverige och att skolans kvalitet har ännu större betydelse här.

Rapporten är baserad på data från Skolverket. Skillnaden mellan de bästa och de sämsta skolorna i Sverige är cirka 1,3 standardavvikelser bland flickor. Hos pojkar är samma siffra 1,7 medan de i USA är 1,15 respektive 1,25.
