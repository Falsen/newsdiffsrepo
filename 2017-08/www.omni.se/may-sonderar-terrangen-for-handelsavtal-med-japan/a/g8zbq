May sonderar terrängen för handelsavtal med Japan


Nina Latvala


Storbritanniens premiärminister Theresa May är på väg till Japan för ett tre dagar långt besök, där hon bland annat ska träffa premiärminister Shinzo Abe. Enligt Bloomberg är ett av huvudsyftena med resan att lägga grunden till ett handelsavtal som ska gälla efter det brittiska EU-utträdet.

Med sig i sitt följe har hon även 15 näringslivstoppar, samt handelsministern Liam Fox. Förhoppningen är att kunna ”bringa klarhet” i vad som sker efter brexit, sa May till reportrar innan hon klev ombord på flyget.

Förhandlingarna om ett handelsavtal mellan EU och Japan har nått sitt slutskede och enligt May är förhoppningen att det kan ligga till grund för den brittisk-japanska motsvarigheten.
