Regissör bakom klassiska rysarna Poltergeist och Motorsågsmassakern död


Josefin Pehrson


Filmregissören Tobe Hooper, i första hand känd för sin genombrottsfilm ”Motorsågsmassakern”, har dött. Hooper, som ligger bakom flera klassiska rysare gick bort under lördagen i Sherman Oaks i Kalifornien. Han blev 74 år.

Med liten budget och blodiga våldsskildringar bröt ”Motorsågsmassakern” ny mark och blev en av skräckgenrens mest inflytelserika filmer någonsin. I Sverige blev filmen själva symbolen för det farliga underhållningsvåldet. Den totalförbjöds av svenska filmcensuren 1984.
