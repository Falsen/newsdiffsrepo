Kevin-utredarna ignorerade bevis – avbeställde analys


Emmelie Wallroth


Utredarna i Kevin-fallet ignorerade bevismaterial, rapporterar Aftonbladet. De ska ha skickat in föremål till teknisk analys, men avbeställde sedan analyssvaren eftersom bröderna Robin och Christian redan hade pekats ut som ansvariga.

Polisen gjorde flera beslag och skickade bland annat kläder och pinnar till Statens kriminaltekniska laboratorium (SKL), som i dag heter Nationellt forensiskt centrum (NFC), men flera av dem testades aldrig. Chefsåklagare Niclas Wargren säger till Aftonbladet att NFC uppger att de skickat ”en del” resultat, men att de inte kan hitta dem, och bekräftar också att utredarna själva har gjort avbeställningar.

Efter SVT:s granskning av Kevin-fallet har åklagarkammaren i Värmland beslutat att ta upp utredningen av mordet på fyraårige Kevin igen. Kevin hittades död vid vattnet i Kyrkviken i Dottevik i Arvika för över 19 år sedan.
