Mnuchins fru i blåsväder efter lyxbild på Instagram


Ines Micanovic


Den amerikanska finansministern Steve Mnuchins fru har hamnat i blåsväder efter en bild hon la upp på Instagram, skriver flera medier.

Det var i måndags som Louise Linton publicerade en glamourös bild på när hon går av regeringsplanet, under en resa till Kentucky med maken. På bilden hade hon taggat alla plagg hon bar med vilket lyxmärke de kom ifrån.

Många av Lintons följare reagerade negativt och kommenterade under bilden. Linton försvarade sig själv och skrev flera sarkastiska svar, visar skärmdumpar som togs strax innan bilden togs bort. På tisdagen bad hon om ursäkt.

– Det var olämpligt och okänsligt, säger Linton i ett uttalande.
