Gripna ställs inför domare i Madrid – ska frågas ut


Malin Rising


Fyra personer som gripits under utredningen av terrordåden i Spanien framträdde under tisdagen inför domare för första gången. Åtta andra medlemmar av terrorcellen har dödats, antingen av polis eller i en explosion i en misstänkt bombfabrik i ett hus i Alcanar.

De fyra misstänkta fördes från Barcelona till Madrid, där de framträdde i rätten bakom stängda dörrar. Bland de fyra finns Driss Oukabir, vars pass hittades i skåpbilen som användes vid attacken i Barcelona. Han har nekat till brott och hävdar att hans yngre bror, som sköts till döds av polisen i Cambrils, stulit hans pass.

Bland övriga misstänkta finns ägaren till Audin som användes i attacken i Cambrils, en man som skadades i husexplosionen i Alcanar och en man som driver ett internetcafé i Ripoll, skriver Reuters. Enligt uppgifter i spansk media ska caféet ha använts för att skicka pengar till Marocko.

I går sköt polisen ihjäl Younes Abouyaaqoub, den 22-åring som misstänks ha kört skåpbilen längs turisttäta La Rambla i Barcelona. Abouyaaqoub var den sista av de tolv personer som tros ha planerat de dödliga dåden i Barcelona och Cambrils som befann sig på fri fot.
