Analytiker tror på Europas börser – trots stark euro



Europabörserna hade det tungt under tisdagen och det breda indexet Euro Stoxx 600 backade 1 procent, med alla sektorer på minus. Utvecklingen låg i linje med bland annat Tokyo- och Hongkongbörsen, efter den förnyade oron för säkerhetsläget kring Nordkorea efter att landet avfyrat en ny robot under måndagskvällen – som denna gång passerade över japan.

Dessutom har euron fortsatt att stiga och passerade på tisdagen nivån 1:20 mot dollarn för första gången sedan i januari 2015. Det gör vissa analytiker oroliga för att en nedgång på Europabörserna är att vänta – allteftersom den stigande valutan gör europeiska företags varor dyrare utomlands. Men många är fortfarande hoppfulla om Europa, skriver CNBC. Orsaken är en kombination av stigande företagsvinster – 25 procents vinsttillväxt första kvartalet – och tecken på ekonomisk återhämtning över hela regionen.

”Vi ökar vår exponering på den inhemska europeiska marknaden”, skriver UBS:s analytiker i en kommentar till sin reviderade syn på de europeiska aktierna.
