Ledare: Ny Reinfeldt skulle lämna fältet fritt för SD


Hanna Åkesson


”En återgång till Reinfeldts linje skulle vara förödande för M och lämna fältet fritt för SD”, skriver Anna Dahlberg i en ledare i Expressen. Hon skriver att det från vänsterliberalt håll nu önskas att Moderaterna inspireras av C-ledaren Annie Lööfs framgångar i opinionen, som ligger närmare den tidigare moderatledaren Fredrik Reinfeldt.

”Problemet med den analysen är att den blundar för Moderaternas enorma läckage till SD”, skriver Dahlberg. Hon menar att M-krisen beror på att partiet inte lyckats hålla högerflanken och kallar kursomläggningen för nödvändig.

Ledarskribenten sågar samtidigt högerdebattörernas analys att M har gått för försiktigt fram och borde ta makten med hjälp av SD-röster.

”Problemet med den analysen är att den blundar för att väljarna inte belönade närmandet till SD i januari, utan tvärtom bestraffade det.”

Anna Dahlberg skriver att lösningen på M:s problem är en ledare som kan hålla två tankar i huvudet samtidigt – den nya kursen och avstånd till högerpopulismen. ”Många dömer ut möjligheterna att skapa ett politiskt utrymme mellan Annie Lööf och Jimmie Åkesson, men Socialdemokraterna har redan visat att det är möjligt.”
