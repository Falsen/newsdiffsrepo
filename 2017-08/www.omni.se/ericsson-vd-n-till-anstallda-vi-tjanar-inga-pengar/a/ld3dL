Ericsson-vd:n till anställda: Vi tjänar inga pengar



Ericssons vd Börje Ekholm bekymrar sig över företagets framtid, visar veckobrev till anställda som SvD Näringsliv tagit del av. Bland annat skriver han:

”Vi tjänar inga pengar och vi har förlorat vår position som klar marknadsledare”.

Han talar också om tuffa beslut som måste tas, som innebär att många kollegor kommer att tvingas gå. För att vända bolaget krävs att man skär i kostnader och gör ”fokuserade investeringar”, skriver Ekholm. I sitt senaste veckobrev ser han dock ljusglimtar i form av att kundernas intresse för 5G börjar ta fart, skriver SvD Näringsliv.
