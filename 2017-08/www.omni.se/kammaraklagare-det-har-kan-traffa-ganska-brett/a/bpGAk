Publicerad 22 augusti, 09:36


Kammaråklagare: ”Det här kan träffa ganska brett”


Emma Hedlin


Ekobrottsmyndigheten utreder Allra för penningtvättsbrott, rapporterar Sveriges Radio. Enligt kammaråklagare Tomas Hertz, som utreder fallet, riskerar ett eventuellt åtal att träffa ”ganska brett”. Den tre år gamla lagen om näringspenningtvätt gör nämligen att aktörer som hanterar pengarna, till exempel en bank, också kan åtalas.

– Det kan egentligen träffa alla som bedriver näringsverksamhet och på något sätt kommer i kontakt med de pengarna, säger Hertz till SR.

Misstankarna kommer efter att Allra beslutat om en utbetalning om 70 miljoner kronor till Allras ägare under en extra bolagsstämma i augusti i år. En summa som, enligt Hertz, stämmer överens i både tid och belopp för vad som misstänks komma från brott.

Allra uteslöts i våras ur PPM-systemet efter att Pensionsmyndigheten menat att ägarna skott sig på spararnas bekostnad. Ekobrottsmyndigheten utreder sedan innan om Allras ansvariga är skyldiga till bedrägeri och trolöshet mot huvudman.
