Stefan Löfvens närmaste avgår efter it-skandalen


Hanna Åkesson


Stefan Löfvens närmaste medarbetare, statssekreteraren Emma Lennartsson, avgår med omedelbar verkan på grund av nya uppgifter om hur hon har hanterat it-skandalen vid Transportstyrelsen. Emma Lennartsson har tidigare sagt att hon fick kännedom om säkerhetsriskerna först i december 2016. Nu berättar hon för DN att hon deltagit på möten, i februari och augusti 2016, där deltagarna fick information av Säkerhetspolisen om tillsyn mot myndigheten. Då uppfattade hon inte allvaret i situationen, säger hon.

–  Det här innebär att jag vid minst två tillfällen har haft tillfälle att ställa följdfrågor. Det har jag inte gjort. Det misstaget gör att jag känner att jag inte kan ha kvar det här jobbet, säger hon till Dagens Nyheter.

Emma Lennartsson vill inte gå in på detaljer om vilka som varit med under mötena eftersom de omfattas av sekretess.
