Pekas ut som att ta över: ”Inget svar i dag”


Samuel Inghammar


Ulf Kristersson, i dag ekonomisk-politisk talesperson för Moderaterna, har av många pekats ut som tänkbar efterträdare till Anna Kinberg Batra som partiledare för Moderaterna.

Tidigare har han sagt att det inte varit aktuellt att ta över som partiledare. Men ett inlägg han skriver på Facebook efter Kinberg Batras avgång kan tolkas som att han inte stänger dörren.

”Frågan om vilken roll jag själv kan komma att spela för moderaterna i framtiden har inget svar idag. Den diskussionen kommer jag föra i våra interna samtal, och bara där.”

En annan som nämns som tänkbar efterträdare är Elisabeth Svantesson. Hon avböjer att kommentera i nuläget, rapporterar TT. På sin Facebook-sida berömmer hon Kinberg Batra för sin styrka under dagens pressträff.

”Vårt parti befinner sig i ett mycket ansträngt läge. Vi behöver nu enas och tillsammans hitta en väg framåt”.
