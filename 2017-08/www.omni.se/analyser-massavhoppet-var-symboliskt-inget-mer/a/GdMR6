Analyser: Massavhoppet var symboliskt – inget mer



Efter att medlemmar i Donald Trumps expertråd hoppat av frågar sig New York Times Andrew Ross Sorkin vem som blir näste Trump-medarbetare att kasta in handduken. Finansminister Steven Mnuchin? Ekonomiske chefsrådgivaren Gary Cohn? Svaret är ingen – i alla fall inte än, menar han.

”Massavhoppet var symboliskt. Symboliskt viktigt. Men ingenting mer.”

Ingen kommer att två sina händer från samröre med Donald Trump – företagen kommer att fortsätta hålla kontakten och lobba för sina intresseområden, skriver Ross Sorkin. Ett tuffare beslut blir det för medarbetare i Trumps inre krets som privat sagt att de är äcklade av vad presidenten sagt i samband med våldet i Charlottesville, men ändå stannar kvar, skriver han.

Efter avhoppen måste nu företagschefer visa ledarskap, integritet och respekt för etik, skriver ledarskapskonsulten Lucy P Marcus på Project Syndicate.

”De måste klargöra att de inte står bakom Trump, eftersom han driver sitt land i fördärvet”, skriver hon.
