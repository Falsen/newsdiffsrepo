FN fördömer roboten – ”agerar ovanligt snabbt”


Michelle Muntau


FN:s säkerhetsråd kräver åter att Nordkorea upphör med sitt robotprogram. Mindre än ett dygn efter det att roboten passerat över norra Japan kommer FN:s säkerhetsråd med ett enhälligt fördömande.

– Det som är nytt är att rådet så snabbt kunde agera med en så stark text. Tidigare har vi haft den här typen av provokationer och det har kommit en reaktion en vecka senare, säger Sveriges representant i rådet, Carl Skau, till TT.

Uppskjutningen kallas för ett hot inte bara mot regionen, utan mot alla FN:s medlemsländer. Nordkorea får inte, enligt FN:s resolutioner, avfyra ballistiska robotar eller utföra kärnvapentester.

I sju omgångar har säkerhetsrådet beslutat om sanktioner mot Nordkorea. Inga ytterligare sanktioner införs efter uppskjutningen över Japan, men rådet poängterar att de som redan finns måste efterföljas.
