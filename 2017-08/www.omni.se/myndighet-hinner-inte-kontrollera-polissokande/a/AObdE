Myndighet hinner inte kontrollera polissökande


Ines Micanovic


Platser på polisutbildningarna i landet riskerar att stå tomma i flera år. Anledningen är att Rekryteringsmyndigheten sedan i våras inte har kapacitet att testa alla sökande, rapporterar Ekot.

– Det här är första gången som vi har så många sökande att vi inte har kunnat ta emot alla. Tidigare har vi kunnat testa alla sökande, säger Ann Elgemark som är chef för Rekryteringsmyndighetens avdelning för prövning, till Ekot.

Redan under hösten 2016 arbetade Rekryteringsmyndigheten på maxkapacitet. Samtidigt stod 100 av 800 platser tomma på grund av att inte tillräckligt många klarade testet – trots att antagningskraven har sänkts.
