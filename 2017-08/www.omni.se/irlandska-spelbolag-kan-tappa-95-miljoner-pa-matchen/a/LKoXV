Irländska spelbolag kan förlora 95 miljoner kronor


Nina Latvala


Irländska spelbolag kan förlora uppemot 10 miljoner euro – motsvarande över 95,2 miljoner kronor – om Conor McGregor vinner kvällens match mot Floyd Mayweather Jr. Det skriver irländska Independent. Från början sattes oddsen till tolv gånger pengarna, men har sedan dess sjunkit till sju gånger pengarna.

Spelbolaget Boylesports kommunikationschef Leon Blanche säger till tidningen att matchen kommer att ge den största omsättningen för spelbolag hittills, i alla fall när det gäller boxning.

– Vi har aldrig sett ett sådant här evenemang. Över 90 procent av satsningarna på marknaden är på Conor. Det saknar motstycke, säger Blanche och tillägger att irländarna i stor utsträckning satsat på landsmannen McGregor på grund av ”patriotism”.
