Även Jämtland kräver avgång – totalt 11 förbund


Ines Micanovic


Även Moderaternas länsförbund i Jämtland ställer sig bakom avgångskravet på Anna Kinberg Batra, säger Saila Quicklund, ordförande för M i Jämtlands län, till SVT Jämtland.

Det är det elfte länsförbundet att ställa sig bakom kravet. Tio länsförbund vill att hon stannar. Och bara ett förbund har ännu inte gett svar: Kronoberg.

Det krävdes att åtta länsförbund ställde sig bakom avgångskravet för att frågan om ny partiledare ska kunna tas upp på M-stämman i mitten av oktober. Det är också en signal för valberedningen att börja sondera terrängen. Men än så länge har ingen motkandidat lanserats.

Kinberg Batra låter hälsa genom sin pressekreterare att hon inte har något annat besked än i går: att hon inte tänker avgå.

Det finns också länsförbund som har uttalat sitt stöd för Moderatledaren, däribland tungviktarna Skåne och Västra Götaland. Även Jönköping stöttar Kinberg Batra, uppger nu Niclas Palmgren, som sitter i förbundsstyrelsen, till JP.

Länsförbunden kan nu välja att kalla till en extrastämma vid höstens arbetsstämma. Där utlyser man då ett nyval till partiledarposten.
