Ahmad: Glömmer aldrig blodbadet på min gata


Josefin Pehrson


Ahmad kommer aldrig glömma dagen i juni då granaterna regnade över hans gata i syriska Raqqa. Minst tolv personer dödades – Ahmad skadades men överlevde.

– Granaterna slog ner en efter en. Det går inte att beskriva, det var som jordens undergång – ljudet, människors skrik. Om jag så lever i hundra år kommer jag aldrig att glömma detta blodbad, berättar Ahmad för människorättsorganisationen Amnesty International som i en rapport intervjuat människor som flytt staden.

Amnesty slår i rapporten larm om att de stora riskerna för civila när slaget om Raqqa är på väg in i sitt slutskede.
