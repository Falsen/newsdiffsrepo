DN/Ipsos: Väljarna tror på blocköverskridande regering


Hanna Åkesson


Störst andel väljare vill se en blocköverskridande mittenregering. Det visar en mätning från DN/Ipsos där väljarna fått frågan om regeringen gör ett bra jobb, om Alliansen skulle göra ett bättre jobb och hur bra det hade gått för en blocköverskridande regering.

Fyra av tio tror att en regering med partier från både Alliansen och de rödgröna skulle göra ett bra jobb – vilket kan jämföras med 28 procent som är nöjda med den rödgröna regeringen och 34 procent som tror att en alliansregering hade varit bättre. Stödet för en blocköverskridande mittenregering är störst bland Centerpartiets och Liberalernas väljare.

Mätningen visar också att var tredje tillfrågad väljare tror att en regering med Sverigedemokraterna och ett eller flera andra partier skulle göra ett bättre jobb än nuvarande regering. Främst handlar det om SD-väljare men även personer som röstar på Moderaterna och Kristdemokraterna, skriver DN.
