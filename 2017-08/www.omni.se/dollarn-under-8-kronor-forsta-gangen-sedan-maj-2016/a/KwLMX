Dollarn under 8 kronor – första gången sedan maj 2016



Fedchefen Janet Yellen gav inga penningpolitiska signaler vid talet i Jackson Hole vilket ser ut att ha gjort investerare besvikna – dollarn föll brett mot ledande valutor. Dollarn backade även mot den svenska kronan och efter ytterligare ett steg nedåt när ECB-chefen Mario Draghi talade senare på kvällen kostade 1 dollar för första gången sedan maj 2016 under 8 kronor.

Kronan har stärkts med 8 procent gentemot dollarn och med 2,5 procent mot euron de senaste tre månaderna, skriver DI. Swedbanks valutastrateg Anders Eklöf säger till tidningen att svensk statistik fortsätter att vara bättre än väntat vilket får marknaden att prisa in en tidigare räntehöjning av Riksbanken.
