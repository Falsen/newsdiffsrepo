13 000 har räddats undan stormen Harvey


Michelle Muntau


13 000 människor har räddats efter att stormen Harvey dragit in i Texas i USA, rapporterar AP. Houston har drabbats hårdast och där råder utegångsförbud nattetid tills vidare.

– Det här är det största som hänt i Houston. Den här stormen har effekt på sju miljoner människor, säger Astrid Marklund, honorär generalkonsul för Sverige i Houston till TT.

Stormen Harvey väntas ta nya tag över fastlandet i delstaten Texas på onsdagen. Ytterligare 15–20 centimeter regn väntas fram till torsdag.

Det har fallit 132 centimeter regn hittills, rekord för en storm i USA. Dammar i utkanten av Houston är fyllda till bristningsgränsen med regnvatten och har börjat svämma över.

Omkring tio personer har dött, enligt rapporter. Men man befarar att dödstalet kommer att stiga.
