Myndighetsflytt får kritik: Dyrt och ger klena effekter


Elin Joleby


Flytten av flera statliga myndigheter från Stockholm till andra delar av landet riskerar att bli dyr och få klena effekter. Det säger professor Magnus Henrekson vid Institutet för näringslivsforskning (IFN) till TT.

– Myndigheterna präglas av att ha specialiserade experter, det riskerar att ge ett omfattande kompetenstapp om de flyttar.

Vid tidigare myndighetsflyttar, främst Konsumentverket till Karlstad och Folkhälsoinstitutet till Östersund, följde bara en procent av personalen med, enligt Riksrevisionsverkets (RRV) tidigare analyser. I sitt remissvar till Landsbygdskommitténs förslag från i vintras om att flytta 10 000 myndighetsjobb från Stockholm ut i landet är RRV mycket kritiskt.

Statsminister Stefan Löfven och civilminister Ardalan Shekarabi (S) presenterade på onsdagen en lista på sju myndigheter som helt eller delvis flyttas från Stockholm. Ambitionen är bland annat att öka antalet arbetstillfällen samt den statliga närvaron ute i landet.
