Fortsatt individuell prövning för afghaner


Malin Rising


Situationen i Afghanistan är allvarlig, men konfliktnivåerna skiljer sig fortfarande mellan olika områden. Det uppger Migrationsverket i sin senaste bedömning av säkerhetsläget i landet.

Migrationsverket kommer därför fortsätta att tillämpa principen om ett så kallat internt flyktalternativ för de personer som inte kan återvända till sin hemort. I det nya ställningstagandet bedöms även provinsen Uruzgan vara så farlig att ingen kan utvisas dit. Tidigare har den regeln bara gällt Helmand, skriver Dagens Nyheter.

”Vår bedömning är att konflikten inte nått en nivå där den drabbar alla i hela landet, alltså den nivå som lag och praxis kräver för att alla som är afghanska medborgare ska ha rätt att stanna”, säger Fredrik Beijer, rättschef på Migrationsverket, i ett pressmeddelande.

Hittills i år har 83 procent av de ensamkommande barnen och 49 procent av samtliga afghaner fått uppehållstillstånd som skyddsbehövande, enligt Migrationsverket.
