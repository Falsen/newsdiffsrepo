Sparkad riksåklagare erbjuden asyl i Colombia


Ines Micanovic


Den sparkade riksåklagaren i Venezuela, Luisa Ortega Díaz, har erbjudits politisk asyl i Colombia. Det skriver Colombias president Juan Manuel Santos på Twitter.

Hon flydde hemlandet i fredags tillsammans med sin man, parlamentsledamoten German Ferrer, dagen efter det att högsta domstolen utfärdat en arresteringsorder mot honom. De venezuelanska myndigheterna har även förbjudit Luisa Ortega Díaz att lämna landet.

Ortega Díaz tvingades nyligen bort från sin post av landets nya och hårt kritiserade grundlagsförsamling.
