Uppgifter: Spotify värderas till 124 miljarder kronor


Emma Hedlin


Spotifys avtal med Warner Music är det sista steget mot den svenska streamingtjänstens omtalade börsnotering. Och intresset bland investerarna lär inte minska efter det nya jätteavtalet, skriver Breakit.

Enligt källor till Sky News handlades Spotifys aktie för 3 400 dollar för en vecka sedan. Det gör att bolaget då värderades till 14,5 miljarder dollar, motsvarande 120 miljarder kronor. Enligt Breakit har aktiekursen stigit ytterligare sedan dess och har de senaste dagarna handlats för 3 600 dollar. Det skulle i så fall innebära att Spotifys värde ökat med omkring 4 miljarder kronor den senaste veckan.

Då Spotify inte handlas på börsen finns det inga officiella siffror för vad bolaget är värt. Enligt uppgifter planerar bolaget en notering på New York-börsen senare i år eller tidigt nästa år.
