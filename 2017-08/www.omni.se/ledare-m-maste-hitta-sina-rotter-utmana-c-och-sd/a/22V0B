Ledare: M måste hitta sina rötter – utmana C och SD


Josefin Pehrson


Flera ledare har förslag på hur Moderaterna ska gå vidare efter partiledaren Anna Kinberg Batras avgång. I liberala Göteborgs-Posten skriver Alice Teodorescu att M nu måste hitta tillbaka till sina liberalkonservativa rötter. Då kan man utmana ”Centerpartiets verklighetsfrånvända gränslöshet och Sverigedemokraternas exkluderande folkhemsnationalism”, menar hon.

Vad som händer efter Anna Kinberg Batras öppning för SD nämns även i liberala VLT. Sakine Madon skriver:

”Kinberg Batra var tydlig om att hon gjorde rätt som öppnade upp för att samtala med riksdagens samtliga partier, inklusive Sverigedemokraterna. Hennes efterträdare kommer med all sannolikhet fortsätta i samma spår.”

Karin Petterson, ledarskribent i oberoende socialdemokratiska Aftonbladet menar att Kinberg Batras avgång är ett ypperligt tillfälle att stänga dörren till SD-samarbete.

”Sverige behöver en stark och anständig höger. Mycket skulle vara vunnet om nästa moderatledare började med att tydligt stänga dörren till Sverigedemokraterna.”
