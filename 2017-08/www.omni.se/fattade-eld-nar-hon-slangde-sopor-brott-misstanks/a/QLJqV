Fattade eld när hon slängde sopor – brott misstänks


Emmelie Wallroth


En kvinna fattade plötsligt eld när hon skulle gå ut och slänga sopor i Skara för tre veckor sedan. Kvinnan skadades svårt och har legat nedsövd på sjukhus. Nu har hon vaknat och kunnat höras av polis, skriver Skaraborgs läns tidning.

– Vi tror att hon utsatts för ett brott, säger Håkan Fasth vid polisen i Linköping till tidningen.

Enligt honom går det att ”se på sättet hon brunnit” att det är någon som har anlagt branden. Kvinnan brännskadades allvarligt på baksidan av låren, rumpan och ryggen och det har inte brunnit på någon plats runt omkring henne.

Händelsen rubriceras som grov misshandel.
