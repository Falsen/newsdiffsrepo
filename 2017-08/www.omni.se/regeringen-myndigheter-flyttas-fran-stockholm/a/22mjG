Regeringen: Myndigheter flyttas från Stockholm


Elin Joleby


Statsminister Stefan Löfven kritiserade vad han kallade en Stockholmsfixering, när han på onsdagen presenterade regeringens planer på att flytta sju myndigheter från Stockholm till andra delar av landet.

Löfven pratade om ett ”Hela Sverige”-perspektiv och vikten av att ta hand om kompetens i hela landet samt öka den statliga närvaron i landet.

– I dag presenterar vi den största omlokaliseringen av statliga myndigheter från Stockholm till andra delar av landet på över ett decennium, sa Löfven.

Civilminister Ardalan Shekarabi (S) presenterade vilka myndigheter eller delar av myndigheter som ska omlokaliseras.

Det handlar om delar av Strålsäkerhetsmyndigheten till Katrineholm, Polarforskningssekretariatet till Luleå, Myndigheten för kulturanalys till Göteborg, Myndigheten för ungdoms- och civilsamhällsfrågor till Växjö, delar av ESF-rådet till Gävle, delar av Universitets- och högskolerådet till Visby och delar av Tillväxtverket till Östersund.
