Källa: Muf ställer sig bakom avgångskraven på AKB


Linnea Järkstig


Moderaternas ungdomsförbund, Muf, ställer sig bakom avgångskravet på partiledaren Anna Kinberg Batra, uppger en källa för Expressen. Muf:s förbundsstyrelse fick efter en telefonkonferens i kväll mandat att kräva hennes avgång.

– Det kommer att ske i morgon, säger källan till tidningen.

Källan uppger även att Ulf Kristerssons, ekonomisk-politisk talesperson för M, namn ska ha nämnts under telefonkonferensen när ungdomsförbundet diskuterade tänkbara efterträdare.

Muf:s ordförande Benjamin Dousa skriver i ett sms till Expressen, strax efter klockan 23 på tisdagen, att han inte vill kommentera vad som har sagts på mötet. Han ifrågasätter samtidigt uppgifterna från Expressens källa: ”Förbundsstyrelsen fick mandat – av vem då? Oss själva?”, skriver han till tidningen.
