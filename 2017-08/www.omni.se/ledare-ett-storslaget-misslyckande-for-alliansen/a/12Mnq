Ledare: ”Ett storslaget misslyckande för Alliansen”


Michelle Muntau


Dagen ledarsidor skriver om olika ämnen. DN:s ledarredaktion nämner gårdagens DN/Ipsos-mätning. Med tanke på vilket dåligt läge regeringen har haft som en minoritetsregering de senaste åren och hur illa säkerhetsskandalen sköttes – är opinionssiffrorna anmärkningsvärda, skriver man. ”De rödgrönas övertag över alliansen ligger på en nivå som inte har setts på länge. Och vad det hela vittnar om är framför allt ett storslaget misslyckande för de borgerliga.” Om Alliansen ska lyckas i nästa val måste de hitta en trovärdig statsministerkandidat – och just nu ser det illa ut för M-ledaren Anna Kinberg Batra, skriver ledarredaktionen.

Aftonbladets Anders Lindberg skriver om M-ledamoten Hanif Balis inlägg på Twitter, som handlar om demonstranterna som protesterar mot utvisningarna till Afghanistan. Bali skrev: ”Låt dem strejka ihjäl sig fram till verkställighetsdatum”. Han förklarade sig med att uttalandet var ett ”idiom”, ett talesätt, men för de ensamkommande kan det vara svårt att se skillnaden, skriver Lindberg. ”Våldet i Afghanistan är inget ’idiom’”, påpekar han. När man skickar tillbaka de asylsökande är risken stor att man skickar dem in i döden, menar Lindberg. ”Det enklaste vore att stifta en tillfällig lag som ger de ensamkommande som kom från Afghanistan fram till flyktingstoppet 2015 möjlighet till permanenta uppehållstillstånd.”
