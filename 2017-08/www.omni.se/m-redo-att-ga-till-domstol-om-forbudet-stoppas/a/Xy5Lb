M redo att gå till domstol om förbudet stoppas


Elin Joleby


Ett lokalt tiggeriförbud på vissa allmänna platser blir verklighet i Vellinge vid årsskiftet om den moderata kommunledningen får som den vill. På tisdagskvällen beslutar kommunstyrelsen i frågan. Efter det går frågan vidare till beslut i kommunfullmäktige i slutet på september. Därefter blir det upp till länsstyrelsen att ta ställning till om de vill godkänna de nya formuleringarna i de lokala ordningsföreskrifterna.

2011 var Sala den första kommunen i landet som införde förbud mot tiggeri på allmän plats, men länsstyrelsen i Västmanland rev upp förbudet då det inte ansågs förenligt med ordningslagen.

I Vellinge är man beredd på att kämpa för sitt tiggeriförbud.

– Om länsstyrelsen stoppar oss kommer vi att gå till domstol för att få saken prövad, har kommunstyrelsens ordförande Carina Wutzler (M) tidigare sagt.
