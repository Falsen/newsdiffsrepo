Paris Jackson hånade Trump på MTV-galan


Ines Micanovic


När det var dags för Paris Jackson att presentera bästa popvideo på MTV Video Music Award i natt passade hon på att håna Donald Trump.

Den 19-åriga modellen, dotter till popkungen Michael Jackson, härmade presidenten när hon pratade om det högerextrema våldet i Charlottesville. Slagorden och retoriken var densamma, men budskapet från Paris Jackson var ett annat:

– Vi måste visa för de här nazi vit makt-töntarna i Charlottesville, och alla andra, att i vårt land som har sloganen frihet har vi ingen tolerans för deras våld, hat eller diskriminering, sa Jackson på scen.

President Trump har fått hård kritik för att inte tillräckligt tydligt tagit avstånd från de högerextrema som deltog i de dödliga demonstrationerna i Charlottesville tidigare i augusti, utan i stället pratat om våld från ”två sidor.”
