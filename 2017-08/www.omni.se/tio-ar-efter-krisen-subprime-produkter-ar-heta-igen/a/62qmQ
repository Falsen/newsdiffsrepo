Tio år efter krisen: Subprime–produkter är heta igen



Stora amerikanska finansinstitut har ledsnat på företagens skräpobligationer så till den milda grad att allt fler går över till de utskällda bolåneobligationerna, skriver Bloomberg. Sparformen att bunta ihop högrisklån – så kallade subprimelån – till strukturerade produkter var en starkt bidragande orsak till finanskrisen 2008, men har i år avkastat upp till 6,9 procent i USA.

Goldman Sachs, Pacific Investment Management och Columbia Threadneedle är alla exempel på investmentbolag som återigen gett sig in i bolåneobligationer.

– Bomarknaden har tagit fart, säger Pacifics investeringschef Mark Kiesel enligt nyhetsbyrån.
