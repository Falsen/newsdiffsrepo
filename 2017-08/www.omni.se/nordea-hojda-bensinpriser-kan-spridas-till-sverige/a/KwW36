Nordea: Höjda bensinpriser kan spridas till Sverige



I stormen Harveys spår rusar priset på bensin och nu varnar Nordeas oljeexpert för att effekten kan sprida sig till Sverige.

– USA kan tvingas att importera bensin från Europa, vilket kan ge en stramare europeisk bensinmarknad och därmed högre bensinpriser, säger Nordeas råvarustrateg Thina Margrethe Saltvedt till TT.

Att USA skulle behöva köpa bensin från Europa beror bland annat på att leveransvägarna från de stora oljelagren i västra USA till östkusten är erkänt dåliga, enligt Saltvedt.
