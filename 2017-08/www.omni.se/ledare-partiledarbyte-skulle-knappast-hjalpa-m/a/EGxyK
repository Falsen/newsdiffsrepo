Ledare: ”Partiledarbyte skulle knappast hjälpa M”


Michelle Muntau


Flera av dagens ledarsidor skriver om Moderaternas kris och avgångskraven mot partiledaren Anna Kinberg Batra. ”Fast sanningen är att ett partiledarbyte knappast skulle hjälpa”, skriver DN:s ledarredaktion. Problemet är av ideologisk sort, tror man. De senaste årens politik har gjort det svårt att hålla ihop de liberala och konservativa idéerna som genomsyrar partiet och Moderaterna har inte lyckats omdefiniera sig och bli ett brett maktparti, skriver ledarredaktionen. Det är en klassisk moderat tankefigur att ta in en ny som ska lösa alla problem, fortsätter redaktionen och fortsätter: Men man har inte verkat tänka på vart ”nästa general ska peka med hela handen?”

GP:s Alice Teodorescu skriver i sin ledare att Moderaternas personfixering gör mer skada än nytta. Att Kinberg Batra inte tänker avgå är därför ett klokt beslut, tycker hon. Krisen i partiet har inte med henne att göra, utan mer med arvet efter Fredrik Reinfeldt som ”vägrade se migrationens intressekonflikter”, skriver Teodorescu. Partiet står inför ett vägval, antingen väljer man en restriktiv linje i migrationsfrågan eller en ”öppna era hjärtan”-linje, fortsätter hon. Hur Moderaterna än gör så kommer det uppstå missnöje och det är priset man måste betala, menar Teodorescu.
