Hot om misstroende mot Hultqvist ligger kvar


Elin Joleby


Alliansens hot om en misstroendeförklaring mot försvarsminister Peter Hultqvist kvarstår. Det uppger Aftonbladet och SR Ekot med hänvisning till källor.

Beskedet kommer efter att Alliansens partiledare på tisdagen träffats för att diskutera huruvida de ska gå vidare med en misstroendeförklaring.

Uppgifterna om att Stefan Löfvens statssekreterare Emma Lennartsson fått information om säkerhetsbristerna på Transportstyrelsen tidigare än hon tidigare medgett sågs av bedömare som en öppning för Hultqvist. Att han inte informerat Löfven kunde ses som mindre allvarligt om informationen redan fanns på statsrådsberedningen.

Men alliansledarna anser inte att de nya uppgifterna räcker för att fria Hultqvist från ansvar, enligt Ekot. Något definitivt besked lämnas dock inte i dag.
