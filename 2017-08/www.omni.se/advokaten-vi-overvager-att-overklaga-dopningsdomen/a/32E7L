Advokaten: Vi överväger att överklaga dopningsdomen


Linnea Järkstig


Den norska skidstjärnan Therese Johaugs advokat Mikkel Toft Gimse överväger att överklaga domen, rapporterar Nettavisen. Enligt advokaten finns det en teoretisk och praktisk möjlighet att överklaga domen till den schweiziska högsta domstolen, men det förutsätter att den brutit mot grundläggande rättsprinciper.

– Att införa 18 månaders avstängning för att ha haft lite otur och varit så oaktsam som Therese Johaug har varit i det här fallet, verkar så grovt oproportionerligt att det kan vara lämpligt att ta det vidare, säger han till tidningen.

Johaug fick i dag beskedet att hennes dopningsavstängning förlängs till 18 månader. Därmed missar hon OS 2018.
