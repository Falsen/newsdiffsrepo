Sprintern Larsson satte svenskt juniorrekord


Nina Latvala


Tre gånger tidigare denna säsong har IF Göta-sprintern Henrik Larsson varit under det svenska juniorrekordet på 100 meter, men då har medvinden varit för stark.

Under SM i Helsingborg var det dags för 17-åringen igen. Men denna gång var det i godkänd vind. Tiden 10,35 var fem hundradelar snabbare än det tidigare juniorrekordet.

Finalen höll också på att bli ett rekordlopp. Men ännu en gång satte allt för stark medvind stopp. MAI:s Austin Hamiltons 10,18 räckte inte till rekord men till SM-guld. Henrik Larsson tog hem silvret på 10,21.
