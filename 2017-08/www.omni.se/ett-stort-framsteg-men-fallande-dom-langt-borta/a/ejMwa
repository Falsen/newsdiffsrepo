”Ett stort framsteg – men fällande dom långt borta”


Linnea Järkstig


Att den kropp som hittats i vattnet tillhör den svenska journalisten Kim Wall är ett viktigt steg i utredningen, skriver Aftonbladets rättsreporter Oisín Cantwell. Och uppfinnaren Peter Madsen som häktats misstänkt för ”vållande till annans död under försvårande omständigheter” kommer förmodligen redan i dag delges misstanke om mord, enligt Cantwell.

Nu har Madsen en del problem att reda ut, menar Cantwell och nämner som exempel att Madsen sa att han ”begravt” henne till havs och om hon nu dog av en olyckshändelse ”varför stycka kroppen och sänka den i vattnet?”. Dessa bitar är viktiga i utredningen, men en fällande dom är fortfarande långt borta, skriver han.

Även DN:s Stefan Lisinski skriver i en analys att Madsens agerande talar för att han har saker att dölja.

”Men att Madsens historia är otrolig lär inte räcka för att fälla honom för att ha orsakat Kim Walls död. Som vanligt måste det finnas bevis för vad som har hänt”, skriver han och tillägger att det nu kan vara svårt att ta reda på hur hon dog.
