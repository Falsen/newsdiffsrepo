Hantverkare polisanmäler TV4 – ”svartmålad”


Ines Micanovic


Hantverkaren Kjell Jansson konfronterades av programledarna Martin Timell och Anders Öfvergård i tisdagens avsnitt av ”Fuskbyggarna” i TV4, som handlade om en bristfällig badrumsrenovering. Nu polisanmäler hantverkaren tv-kanalen, skriver Expressen. Bland annat anser han sig ha blivit utmålad som en svartjobbare, och hävdar att allt är en lögn.

– Jag har polisanmält dem för grovt förtal och kommer gå vidare, säger Kjell Jansson till tidningen.

TV4 bekräftar för tidningen att en anmälan har gjorts, men säger att de inte är oroliga eftersom en gedigen och grundlig research gjorts inför programmet.
