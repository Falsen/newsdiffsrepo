Alliansen kritisk: Stefan Löfvens svar förvirrar


Elin Joleby


Kristdemokraternas försvarspolitiske talesperson Mikael Oscarsson tycker inte att något blivit klarare efter statsminister Stefan Löfvens uttalanden om it-skandalen på Transportstyrelsen under onsdagen.

– Det är förvirrande. Dimman skingras inte, säger han till TT.

Oscarsson är en av dem som KU-anmält regeringens hantering av it-skandalen. Han frågar sig om det finns mer information som inte har nått fram till statsministern.

Centerledaren Annie Lööf stämmer in i kritiken.

– Jag tror att många människor runt om i Sverige, inklusive mig själv, är oroliga över hur krishanteringen i regeringskansliet fungerar. Det är bra och viktigt att KU:s granskning av det här informationshaveriet fortsätter. Korten måste upp på bordet.

Liberalernas partiledare Jan Björklund säger att det är allvarligt att kunskap om säkerhetsläckan funnits under lång tid i statsministerns närhet utan att regeringen har agerat.

– Jag utgår från att statsministern talar sanning, men uppgiften att han inte fått reda på något tidigare är ändå märklig, säger Björklund till TT.
