Nytt fynd i svenskt vatten – dansk polis inkopplad


Jakob Rickardsson


Ett föremål som kan vara en del från en människokropp har hittats vid en strand i Höllviken, söder om Malmö, skriver Sydsvenskan.

– Om det visar sig vara en mänsklig kvarleva så kommer det att skickas till rättsmedicinen för att undersökas och för att göra en DNA-undersökning, säger Åsa Emanuelsson, informatör vid polisens ledningscentral till tidningen.

Dansk polis har kontaktats med anledningen av det pågående sökarbetet efter journalisten Kim Wall som försvann 10 augusti. Sökning i svenskt farvatten pågår och tekniska undersökningar av fyndet väntar, uppger Köpenhamnspolisen.

"Men det är ännu för tidigt att säga om fyndet kan relateras till den danska utredningen rörande Kim Wall", skriver Köpenhamnspolisen i ett pressmeddelande.
