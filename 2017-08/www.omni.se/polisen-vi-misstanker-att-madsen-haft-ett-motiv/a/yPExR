Polisen: Vi misstänker att Madsen haft ett motiv


Emmelie Wallroth


Jens Møller, chef för Köpenhamnspolisens mordenhet, säger till GP att ubåtsägaren Peter Madsen hela tiden ”från polisens sida” varit misstänkt för den allvarligare formen av det man i Danmark kallar ”manddrab”.

– Alltså det ni i Sverige kallar för mord, säger Jens Møller till tidningen.

Polisen misstänker att Madsen haft ett motiv och medvetet mördat Kim Wall, säger han. Vad det rör sig om för motiv vill Jens Møller inte gå in på.

Domaren valde att häkta Madsen för ”uagtsomt manddrab under særligt skærpende omstændigheder” (under särskilt försvårande omständigheter). Madsen har i polisförhör sagt att Kim Wall dog i en olycka ombord på ubåten och att han sedan ”begravde” henne till sjöss. Han nekar till att han skulle ha dödat henne.
