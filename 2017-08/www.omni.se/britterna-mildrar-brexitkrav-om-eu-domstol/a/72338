Britterna mildrar brexitkrav om EU-domstol



Storbritannien tycks vara på väg att mildra sin hållning gällande EU-domstolens roll efter Brexit. Enligt ett nytt policydokument som väntas släppas under onsdagen kommer London att acceptera att domstolen har ”viss jurisdiktion”, och att europeiska domare och tjänstemän kan komma att avgöra tvister.

När Theresa May förra året sa att man inte tänkte låta EU-domstolen ha jurisdiktion i Storbritannien efter EU-utträdet, utan att man skulle vara ett ”helt suveränt och oberoende land”, så väckte det stor oro i Bryssel, skriver Financial Times. En konfliktlösningsmekanism kommer att bli mycket viktig efter brexit, både för att hålla uppsikt över skilsmässoavtalet och för att lösa frågor som kan uppstå om EU och Storbritannien enas om ett omfattande frihandelsavtal.

Domstolens ställning efter brexit ses som en knäckfråga i förhandlingarna.
