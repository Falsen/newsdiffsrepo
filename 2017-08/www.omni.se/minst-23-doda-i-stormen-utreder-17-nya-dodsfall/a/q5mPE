Minst 33 döda i stormen – ska söka i hem och bilar


Linnea Järkstig


Dödsiffran efter ovädret Harvey i Texas fortsätter att stiga. Minst 33 personer har dött direkt eller indirekt av de hårda vindarna och kraftiga regnet, rapporterar AFP. Tio människor har bekräftats döda på grund av stormen och ytterligare 23 dödsfall misstänks vara Harvey-relaterade, enligt polisen.

Men nu när vattennivåerna sjunker i Houston väntas dödsiffran stiga och myndigheter förbereder sig för att söka igenom hem och bilar efter fler människor.

– Jag är rädd för att vi kommer att hitta fler, säger sheriff Ed Gonzales.

Tidigare hittades en hel familj, ett äldre par och fyra barnbarn, döda i en bil som sjunkit i översvämningarna. En treårig flicka klarade sig mirakulöst efter att ha hittats fastklamrad vid sin drunknade mamma i en kanal i sydvästra Texas.
