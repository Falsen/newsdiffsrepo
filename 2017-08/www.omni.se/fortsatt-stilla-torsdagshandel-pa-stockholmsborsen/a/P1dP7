Fortsatt stilla torsdagshandel på Stockholmsbörsen



Det är fortsatt små krusningar på Stockholmsbörsen efter torsdagens stilla inledning. Vid 12-tiden stod storbolagsindex OMXS30 på minus 0,1 och breda OMXS på minus 0,3. Det är något sämre än de större börserna i Europa där exempelvis Frankfurtbörsens DAX-index ligger på plus 0,4 procent vid samma tid.

På de bredare marknaderna står USA:s president Donald Trumps kommentarer om Nafta och nedstängning av statliga myndigheter i fokus tillsammans med centralbanksmötet i Jackson Hole som inleds senare i dag. Marknaderna visar tendenser på att ignorera vad Trump har sagt samtidigt som Jackson Hole-mötet bidrar till en något avvaktande handel.
