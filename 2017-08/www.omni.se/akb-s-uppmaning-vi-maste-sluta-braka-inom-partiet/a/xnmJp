AKB:s uppmaning: Vi måste sluta bråka inom partiet


Michelle Muntau


Efter flera M-toppars avgångskrav mot partiledaren Anna Kinberg Batra meddelar hon ännu en gång att hon inte kommer att avgå.

– Jag tycker moderaterna ska samlas kring att statsminister Stefan Löfven ska avgå, säger hon på en pressträff om partiets försvarspolitik.

Kinberg Batra meddelar att hon inte är nöjd med opinionsläget och att de dåliga siffrorna ytterst är hennes ansvar. Hon tycker dock att moderater pratar alldeles för lite om politik.

– Vägen framåt och att komma ur det svåra läge vi befinner oss i är inte att moderater fortsätter att bråka med varandra, säger hon.

Valberedningens ordförande, Lars-Ingvar Ljungman, meddelar att han inte planerar för att kasta in ett ordförandeval på arbetsstämman i höst. Han varnar partikamraterna för riskerna med att fortsätta ifrågasätta Kinberg Batra som partiledare och föreslå ett byte.

– Om det här skulle fortsätta fram till stämman befarar jag att det verkligen påverkar oss, säger Ljungman, som också är ordförande för Moderaterna i Skåne, till TT.
