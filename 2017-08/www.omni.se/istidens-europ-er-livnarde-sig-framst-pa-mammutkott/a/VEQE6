Istidens européer livnärde sig främst på mammutkött


Malin Rising


De första moderna människorna i Europa levde i huvudsak på mammutkött — precis som de samtida neandertalarna, skriver TT.

Det innebär att de båda arterna konkurrerade om samma bytesdjur, vilket kan ha varit huvudorsaken till att neandertalarna dog ut. Det framgår av en ny studie som gjorts av ett internationellt forskarlag under ledning av biogeologen Dorothée Drucker vid universitetet i Tübingen i Tyskland.

Forskarna, som presenterar sina rön i Scientific Reports, har analyserat de istida människornas diet genom att mäta halterna av kol- och kväveisotoper i fossil som har hittats på en plats kallad Buran Kaya på Krimhalvön.

Vår egen art Homo sapiens tros ha vandrat in och koloniserat Europa för cirka 44 000 år sedan och fossilen från Buran Kaya tillhör några av de allra äldsta kända fynden av dessa människor.
