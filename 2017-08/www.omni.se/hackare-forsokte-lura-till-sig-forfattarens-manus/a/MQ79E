Hackare försökte lura till sig författarens manus


Emmelie Wallroth


Författaren Jonas Jonasson har utsatts för en hackerattack, rapporterar Expressen. Någon ska ha försökt stjäla den ännu inte färdigskrivna uppföljaren till succén ”Hundraåringen som klev ut genom fönstret och försvann”. Jonasson kontaktades via mejl av en person som uppgav sig för att vara författarens agent. I mejlet bad personen honom skicka manuset.

Men Jonasson anade oråd och kontaktade sin agent och fick veta att denne inte alls mejlat om manuset.

– Det var otroligt nära att jag gav bort hela det ofärdiga verket till någon där ute, säger han till Expressen.
