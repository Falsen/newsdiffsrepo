Publicerad 21 augusti, 16:56


Polisen: Kvinnokropp hittad – ännu inte identifierad


Linnea Järkstig


Danska polisen har på måndagskvällen hittat en kvinnokropp i vattnet vid ön Amager i Køge-bukten. Det är i samma område där man söker efter svenska journalisten Kim Wall. Kroppen har ännu inte kunnat identifieras och ska obduceras, säger polisen på en presskonferens.

Enligt polisen är det en del av en kvinnokropp som hittats.

– Vi har säkrat kroppen, det är en kvinna utan huvud, armar eller ben, säger Jens Möller Jensen, chef för sektionen för grova brott vid Köpenhamnspolisen.

Kroppen ska ha legat i vattnet en tid och inte vara någon ”som fallit i vattnet i dag”.

– Det är för tidigt att säga om det är Kim Wall, säger han.

Sökandet ska nu fortsätta i både danskt och svenskt vatten. Det var en privatperson som hittade kroppen och larmade polisen vid 15.30-tiden.
