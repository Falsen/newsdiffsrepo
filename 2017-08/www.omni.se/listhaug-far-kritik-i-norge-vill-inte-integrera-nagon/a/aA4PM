Listhaug får kritik i Norge: ”Vill inte integrera någon”


Hanna Åkesson


Norska invandrings- och integrationsministern Sylvi Listhaugs Rinkebybesök kritiseras av en tidigare partikamrat. ”Vi har en integrationsminister som aldrig har bidragit till att integrera en enda människa”, skriver Jan Erik Fåne, tidigare politiker för Fremskrittspartiet.

I ett inlägg på Facebook hävdar han att Listhaug var i Rinkeby för att ”skapa motsättningar, hat, rädsla och misstänksamhet” som en del av hennes kampanj inför Stortingsvalet.

Svenska statsrådet Heléne Fritzon (S) ställde tidigare i dag in sitt möte med Listhaug. Enligt Fritzon är den norska kollegan ”intresserad av att sprida en missvisande bild av Sverige”.
