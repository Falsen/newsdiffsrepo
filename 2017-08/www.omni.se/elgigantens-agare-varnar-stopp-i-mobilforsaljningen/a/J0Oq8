Elgigantens ägare varnar: Stopp i mobilförsäljningen



De stora utvecklingssprången sker inte längre vilket får kunder att vänta längre med att byta ut sin mobiltelefon. Varningen kommer från brittiska Dixons Carphone, som äger bland annat Elgiganten och Phonehouse.

”Det är för tidigt att säga om nya lanseringar eller telefonernas naturliga livscykel kommer att vända trenden”, skriver bolagets vd Seb James i en handelsuppdatering till Londonbörsen.

James konstaterar också att mobiltelefoner har blivit dyrare på den brittiska marknaden i spåren av det svaga pundet.

Den väntade lanseringen av Iphone 8 kan eventuellt vända trenden – även om Iphone 7 blev en besvikelse.

– Vi väntar oss att lanseringen av Iphone 8 kommer att gå mycket bättre, kanske inte lika som Iphone 6 utan mer som Iphone 6S, säger James.

Den svaga försäljningen kommer att påverka Dixons Carphones resultat och aktien dyker skarpt på Londonbörsen – vid lunchtid är aktien ned med mer än 20 procent.
