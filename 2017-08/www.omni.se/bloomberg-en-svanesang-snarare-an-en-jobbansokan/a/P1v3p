Bloomberg: En svanesång snarare än en jobbansökan



I sitt tal på centralbankskonferensen i Jackson Hole tog Fedchefen Janet Yellen strid för sättet som USA:s bankreglering har skärpts på sedan finanskrisen. Reformerna har stärkt det finansiella systemet utan att göra avkall på tillväxten, menar Yellen.

USA:s president Donald Trump vill lätta på regleringen. Samtidigt är det han som ska besluta om Yellen får fortsätta som ordförande för den amerikanska centralbanken eller inte, när hennes mandat löper ut i februari.

”Till slut lät det mer som en svanesång än en jobbansökan”, skriver Bloomberg om talet.

– Hon tycks förmedla budskapet att om Trump är intresserad av att återutnämna henne så behöver han förstå att han kommer att få någon som inte köper hans syn på finansiell reglering, säger Capital Alpha Partners analytiker Ian Katz.
