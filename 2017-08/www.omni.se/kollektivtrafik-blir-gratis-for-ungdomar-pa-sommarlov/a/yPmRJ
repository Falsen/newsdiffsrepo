Kollektivtrafik blir gratis för ungdomar på sommarlov


Sebastian Hagberg


Nästa sommarlov blir kollektivtrafiken gratis för skolungdomar från årskurs 6 i grundskolan till årskurs 2 på gymnasiet. Regeringen och Vänsterpartiet har kommit överens om att införa ett statligt bidrag i den lokala kollektivtrafiken under lovet.

”När kompisarna tar bussen för att bada ska inte den som har föräldrar med lite sämre ekonomi behöva stanna hemma”, säger Jonas Sjöstedt (V) i ett pressmeddelande.

Samtidigt byggs sommarlovsstödet ut till att gälla alla lov. Lovstödet betalas ut till kommuner som erbjuder avgiftsfria lovaktiviteter för barn i åldrarna 6 till 15 år.
