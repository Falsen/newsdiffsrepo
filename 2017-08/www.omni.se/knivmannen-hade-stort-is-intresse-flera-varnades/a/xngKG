Knivmannen hade stort IS-intresse – flera varnades


Ines Micanovic


Den huvudmisstänkte för terrordådet i Åbo, Abderrahman Mechkah, häktades i dag misstänkt för två mord och åtta mordförsök i terrorsyfte.

Yle rapporterar att ledningen för den flyktingförläggning som Mechkah vistades på i januari blev varnade för hans stora intresse för terrorgruppen IS och för hans hotfulla beteende. Förläggningens biträdande chef Heimo Nurmi bekräftar för Yle att man tog emot varningen.

– Den här sortens budskap är inte vardag och vi gick vidare till polisen. Jag tror inte att man underskattade eller missförstod situationen, säger Nurmi.

Även kriminalkommissarie Markus Laine bekräftar att polisen tog emot varningen.

– Men det högprioriterades inte eftersom hotnivån ansågs vara relativt låg, säger Laine till finländsk tv.

Mechkah har erkänt handlingar med dödlig utgång men förnekar mord och terrorhandling. Motivet till dådet, det första i Finland som utreds som terrorbrott, är oklart.
