Så hotas vårdpersonalen: ”Ska se till att du dör”


Elin Joleby


Rapporterna om vårdpersonal som hotas av kriminella patienter har lett till en rad förslag på politiska åtgärder. Den moderata oppositionen i Region Skåne vill ha så kallade ”gated hospitals”.

– Det handlar om att hägna in sjukhusområdet och ha en vakt som släpper in behöriga, säger oppositionsledaren Carl Johan Sonesson (M) till SVT Nyheter Skåne.

Region Skånes socialdemokratiska ledning tror inte på ett sådant förslag utan menar att man behöver komma till rätta med tryggheten i hela samhället.

– Då är det polisiära insatser som behövs, säger regionsrådet Joakim Sandell (S).

80 personer, ofta med kopplingar till kriminella gäng, har vårdats för skottskador på sjukhusen i Malmö och Lund sedan 2015, skriver SVT. En sjuksköterska berättar i polisförhör att hon fått ta emot kommentarer som ”jag ska våldta dig din fitta” och ”jag ska se till att du dör” från en patient hon vårdar.
