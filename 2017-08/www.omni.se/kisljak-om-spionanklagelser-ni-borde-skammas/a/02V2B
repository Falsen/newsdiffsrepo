”Ni borde skämmas” – Kisljak avfärdar spionanklagelse


Ines Micanovic


Rysslands tidigare ambassadör i USA, Sergej Kisljak, tonar ner vikten av de möten han haft med personer från Trumpkampanjen. Han avfärdar också uppgifterna om att han försökt rekrytera folk från Trumps team till att bli spioner.

– Ni borde skämmas, CNN är det bolag som fortsätter att peka på de här anklagelserna. Det är nonsens, säger Kislak till CNN-reportern i den ryska staden Saransk.

Det var i mars som CNN rapporterade att Kisljak tros vara en toppspion, enligt högt uppsatta vid USA:s underrättelsetjänst. Enligt källorna misstänkte även underrättelsetjänsten att Kisljak försökt rekrytera folk som står Trump nära. Rysslands utrikesdepartement avfärdade anklagelserna omedelbart.

Kisljak har varit en av huvudpersonerna i den rysshärva som överskuggat president Donald Trumps första tid vid makten, efter flera uppmärksammade möten med företrädare för Trumpkampanjen före valet. Han har lämnat sin post som rysk ambassadör i USA.
