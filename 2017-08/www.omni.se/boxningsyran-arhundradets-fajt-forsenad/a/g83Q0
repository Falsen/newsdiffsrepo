Mayweather tar hem segern i miljardmatchen


Samuel Inghammar


Det krävdes tio ronder, men till slut vann boxningsveteranen Floyd Mayweather Jr mot MMA-mästaren Conor McGregor på teknisk knock out. Mayweather var storfavorit innan matchen, inte minst med tanke på att de två skulle mötas enligt boxningsregler.

Matchen gällde ingen titel, men har trots det beskrivits som en historisk match. Omsättningen inför matchen har varit enorm, de båda boxarna har fått hundratals miljoner dollar bara för att ställa upp.

Omkring klockan 05.30 var det tänkt att Mayweather och McGregor skulle göra upp i ringen i Las Vegas men matchen försenades på grund av tekniska problem.

Arenan, som rymmer 20 000 åskådare, var fullsatt. Bland kändisarna som fått tag på biljetter finns bland annat Angelina Jolie, P Diddy, Avicii, Denzel Washington och Elon Musk, enligt kändissajten Just Jared.

Tidigare under boxningsgalan tog den svenske stjärnan Badou Jack sig an Nathan Cleverly i viktklassen lätt tungvikt – och blev världsmästare.
