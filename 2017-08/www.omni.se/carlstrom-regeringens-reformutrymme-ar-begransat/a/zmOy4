Carlström: Regeringens reformutrymme är begränsat


Emma Hedlin


Trots den starka tillväxten i Sverige är regeringens utrymme för reformer begränsat, skriver SvD:s Johan Carlström och hänvisar till Konjunkturinstitutets prognos om att regeringen endast har 12 miljarder kronor att använda på reformer nästa år.

En så stram reformbudget innebär stora utmaningar för regeringen och den största är att få människor i jobb, menar Carlström.

”För trots att den svenska ekonomin växer så det knakar är arbetslösheten högre i Sverige än många av våra grannländer”, skriver han.

I eftermiddag samlas regeringen i Harpsund för att diskutera kommande års budget. Carlström spår att finansminister Magdalena Andersson (S) kommer måla upp en ljusare bild av ekonomin än KI. Något som skulle ge henne mer reformutrymme: ”Mer än vad KI tycker är lämpligt”.
