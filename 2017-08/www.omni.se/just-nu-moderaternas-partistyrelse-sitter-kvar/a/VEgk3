Just nu: Moderaternas partistyrelse sitter kvar


Josefin Pehrson


Moderaternas partistyrelse kommer att sitta kvar efter Anna Kinberg Batras besked att hon avgår som ordförande. Det säger partisekreteraren Anders Edholm till TT.

Tidigare har interna M-röster velat att hela partistyrelsen skulle ställa sina platser till förfogande.

Ordförandevalet kommer att ske på en extrastämma, men tid och plats är ännu inte bestämt.

Valberedningen träffas redan på söndag för att börja diskutera vem som ska efterträda Kinberg Batra. Det säger Lars-Ingvar Ljungman, ordförande i valberedningen, till DN.

– Vid det mötet måste vi gå igenom hur processen ska gå vidare och vilken tidplan vi har att hålla oss till, säger han.

Ljungman vill inte spekulera i några namn eller särskild profil innan valberedningen är samlad.

Moderaternas partistyrelse har under förmiddagen ett extrainsatt krismöte för att diskutera läget i partiet efter Anna Kinberg Batras besked att hon avgår som partiledare, rapporterar Aftonbladet.
