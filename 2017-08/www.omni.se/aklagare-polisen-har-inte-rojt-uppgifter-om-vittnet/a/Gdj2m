Åklagare: Polisen har inte röjt uppgifter om vittnet


Malin Rising


Det finns inga uppgifter i polisutredningen som antyder att de åtalade visste att den mördade 39-åringen varit i kontakt med polisen för att vittna mot dem. Det sa åklagare Olof Calmvik vid en presskonferens enligt Dagens Nyheter.

– Det är ingen polis som röjt den uppgiften, sa Calmvik.

Aftonbladet har tidigare rapporterat att en polis misstänks för brott mot tystnadsplikten och tjänstefel i samband med fallet.

Enligt Calmvik hade en polis, som inte hade med mordutredningen att göra, hört 39-åringen inledningsvis och fått information som inte rapporterades vidare. Den polisen, som nu utreds för tjänstefel, hade även fått ta emot en tomhylsa som 39-åringen hittat i ett garage där en 25-årig man tidigare blivit skjuten.
