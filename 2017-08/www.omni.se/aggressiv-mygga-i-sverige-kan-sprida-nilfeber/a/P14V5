Aggressiv mygga i Sverige: ”Kan sprida nilfeber”


Linnea Järkstig


När en nilfebersmygga upptäcktes i Sverige förra året väckte fyndet stor uppmärksamhet. Nu tyder mycket på att den aggressiva myggarten etablerat sig i Sverige, enligt myggforskaren Anders Lindström som lyckats fånga 50 stycken.

Myggan förknippas mest med sin förmåga att sprida det virus som orsakar ”West Nile feber”, en sjukdom som i vissa fall leder till hjärninflammation, hjärnhinneinflammation eller hjärtmuskelinflammation. Men så länge detta virus inte finns i Sverige är myggan inte farlig, bara ovanligt aggressiv.

– Den kan bita folk mitt på dagen, även där det är öppet och soligt, så risken att bli biten är större, säger Anders Lindström, som arbetar vid Statens veterinärmedicinska anstalt, till TT.

Myggan finns i Centraleuropa och har blivit vanlig i Storbritannien under senare år och därefter kommit till Danmark, rapporterar SVT Nyheter Skåne.
