Mexiko och Kanada ignorerar Trumps nya Nafta-hot



Efter den gångna helgens inledande omförhandling av frihandelsavtalet Nafta eldade Trump på stämningen med att återigen hota att riva upp avtalet om det inte faller honom i smaken. På onsdagen kom ljumna motreaktioner från USA:s förhandlingspartners Mexiko och Kanada.

– Han förhandlar på sitt eget sätt, kommenterade den mexikanske utrikesministern Luis Videgaray Trumps utspel i mexikansk tv.

Den mexikanska peson, alltjämt känslig för Vita husets nycker, föll först en procent men återhämtade sig under onsdagen.

En kanadensisk regeringstjänsteman säger under anonymitet att det var ”väntat att Trump skulle spela det kortet”.

– Men det kom kanske lite tidigare än vi hade förväntat oss, säger källan till Reuters.
