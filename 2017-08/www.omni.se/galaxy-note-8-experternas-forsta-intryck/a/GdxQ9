Galaxy Note 8: Experternas första intryck


Mats Karlsson


Samsung offentliggjorde under onsdagskvällen sin nya flaggskeppstelefon Galaxy Note 8, en enhet som i kölvattnet av fiaskot med Note 7 förstås är oerhört viktig för Samsung. Och de första expertreaktionerna på enheten är i huvudsak positiva.

”Den mest imponerande Samsung-telefonen hittills” konstaterar Slashgears Chris Davies, som bland annat prisar både designen och hårdvaran. Men samtidigt menar Davies att den som inte har behov av styluspennan och dubbelkameralösningen lika gärna kan köpa den betydligt billigare Galaxy S8+. Android Authoritys Nirave Ghondia hyllar dubbelkameran, det generösa minnet på 6 GB, den förbättrade styluspennan, den rejäla skärmytan samt att telefonen är framtidssäker med Bluetooth 5.

Zdnets Jason Zipriani skriver att Note 8 är precis den enhet som Note-entusiasterna väntat på.

Men samtliga experter är också eniga om att priset får klassas som mycket högt (9 995 kronor i Sverige) och att tiden får avgöra om konsumenterna verkligen är villiga att betala så mycket.
