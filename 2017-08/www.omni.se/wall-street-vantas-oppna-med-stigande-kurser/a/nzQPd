Wall Street väntas öppna med stigande kurser



Terminerna för de amerikanska börsindexen pekar på en positiv öppning på Wall Street. Omkring klockan 15 på tisdagseftermiddagen låg terminen för S&P 500 och Dow Jones industriindex upp 0,3 procent, medan Nasdaq 100 var 0,5 procent högre.

Inga större nyheter väntas från amerikanskt håll under eftermiddagen, förutom husprisindex för FHFA. Under kvällen presenteras även statistik över oljelagren från API, klockan 22.30 svensk tid.

Oljepriserna handlades något lägre på tisdagen. Brentoljan var ned 0,6 procent och handlades för 51,40 dollar fatet strax efter klockan 15. Ett fat WTI kostade vid samma tidpunkt 47,34 dollar, ned 0,5 procent sedan i går.
