Rysk bankräddning ”dyraste sedan 2011”


Nina Latvala


Rysslands centralbank sjösatte på tisdagen en av de största bankräddningarna i landets historia, rapporterar Reuters. Det innebär att landets sjunde största bank Otkritie till 75 procent läggs under statens beskydd. Enligt centralbanken överväger man att ta pengar ur sin egen kassa för att investera i banken. Det är inte klart exakt hur stort räddningspaketet är, men en analytiker som räknat på saken uppskattar det till det dyraste sedan staten räddade Bank of Moscow 2011 till en kostnad av motsvarande över 53,3 miljarder kronor.

För att dämpa effekterna av räddningen och förhindra att paniken sprider sig i landets banksektor förbereder centralbanken nu också nödlån till andra behövande banker, skriver Bloomberg.

Åtgärderna ifrågasätts av en del analytiker, som menar att man snarare tänker på investerarna än på kunderna. Centralbankens viceguvernör Dimitri Tulin menar däremot att systemet är uppbyggt för att förhindra kollaps.
