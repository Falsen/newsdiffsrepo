Publicerad 22 augusti, 05:12


Analys: Trump går ifrån vallöften – inser svåra läget


Malin Rising


Donald Trumps beslut att fortsätta USA:s insats i Afghanistan och låta militären avgöra hur många soldater som behövs är en medelväg som inte håller fast vid något av hans två vallöften om USA:s insatser utomlands. Det skriver Thomas Gibbons-Neff och Anne Gearan i en analys i Washington Post.

Trump har tidigare lovat att hålla sig borta från dyra moras utomlands, alternativt att med beslutsamhet vinna de konflikter som han ansåg värda att gå in i. Hans tal på måndagskvällen signalerar att han har förstått den dystra verkligheten i Afghanistan: ”Att det inte finns någon snabb eller politisk välsmakande lösning”, skriver de.

Den amerikanske presidenten gick också hårt åt Pakistan i sitt tal. Han anklagade landet för att hålla Talibanerna bakom ryggen och hotade med att strypa USA:s ekonomiska stöd om de inte gör mer för att stoppa terroristerna. Han bad också Pakistans ärkefiende Indien att hjälpa till mer med Afghanistan, någon som knappast kommer tas emot väl i Islamabad, skriver Politicos Nahal Toosi.

Hon menar att en möjlig konsekvens av en tuffare amerikansk attityd mot Pakistan är att Islamabad kan komma att fördjupa sitt samarbete med Kina. Det kan också sätta käppar i hjulet för ett möjligt fredsavtal mellan Talibanerna och den afghanska regeringen eftersom Pakistan har en viktig roll i förhandlingarna när det gäller att påverka Talibanerna, skriver hon.
