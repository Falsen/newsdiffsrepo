Misstroendehotet mot Hultqvist kan omprövas


Elin Joleby


Alliansen kan komma att ompröva hotet om misstroendeförklaring mot försvarsminister Peter Hultqvist (S) efter att nya uppgifter avslöjats rörande it-skandalen på Transportstyrelsen.

– Nu är det ny information som framkommit som det är viktig för oss att värdera och ta ställning till, säger centerledaren Annie Lööf.

Att Stefan Löfvens statssekreterare Emma Lennartsson fått information om säkerhetsbristerna på Transportstyrelsen långt tidigare än hon medgett skulle kunna bli en räddning för Hultqvist, skriver TT. Uppgifterna innebär att informationen redan fanns på statsrådsberedningen. Att Hultqvist inte informerade statsministern kan då ses som mindre allvarligt.

Alliansledarna kommer att träffas inom kort för att diskutera misstroendehotet mot Hultqvist, uppger källor för Aftonbladet. Alliansen har tidigare meddelat att hotet kan dras tillbaka om det kommer ny information.
