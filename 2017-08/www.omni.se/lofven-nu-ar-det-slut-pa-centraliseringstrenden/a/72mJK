Löfven: ”Nu är det slut på centraliseringstrenden”


Elin Joleby


Staten ska vara närvarande i hela landet, sa statsminister Stefan Löfven när han motiverade regeringens beslut att flytta sju myndigheter från Stockholm till andra delar av landet.

– Vi tar hand om kompetensen som finns i vårt land och håller ihop Sverige, sa Löfven som menar att den nuvarande centraliseringen till Stockholm minskar möjligheten att jobba, bo och leva i andra delar av Sverige.

Totalt handlar det om 500–550 jobb som flyttas från Stockholm, sa civilminister Ardalan Shekarabi (S) på en pressträff.

Regeringen har tidigare flyttat ut tre myndigheter från huvudstaden. Det gäller E-hälsomyndigheten (till Kalmar), Fastighetsmäklarinspektionen (till Karlstad) samt Myndigheten för familjerätt och föräldraskapsstöd (till Skellefteå).
