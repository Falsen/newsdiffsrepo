Studie: Vegetarisk kost kan ha koppling till depression


Ines Micanovic


En vegetarisk kost kan eventuellt öka risken för depression, visar en studie från universitet i Bristol, rapporterar Forbes. Även om det finns brister i studien – bland annat deltog bara män i den – så innehåller den intressant data, skriver Forbes medicinreporter Alice G. Walton.

Forskarna i Bristol har tittat på hälsodata från 9 700 brittiska män, varav 350 var vegetarianer eller veganer. Den senare gruppen hade ”tydliga hälsofördelar”, men fick i sig mindre omega-3-syror och B12-vitaminer jämfört med köttätarna. Brist på omega-3 och B12 har tidigare kopplats till depression, skriver Forbes. Vegetarianerna i studien hade också ett högre intag av omega-6-syror, vilket är inflammationsdrivande och också har kopplats till depression.

Men om det finns något samband är oklart, det kan också vara så att deprimerade män i större grad väljer att bli vegetarianer, påpekar studieförfattarna.

”Den här typen av studier visar inte att det finns ett orsakssamband, bara en korrelation”, skriver Forbes Alice G. Walton.
