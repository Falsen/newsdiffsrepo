Åtta män under 21 åtalas för morden i Hallonbergen


Malin Rising


Åtta män åtalas i dag för tre uppmärksammade mord som ägde rum i början av året i Hallonbergen, utanför Stockholm. Enligt Dagens Nyheter rör det sig om en grupp unga män, som är mellan 16 och 21 år och som tidigare endast straffats för mindre brott.

Huvudpersonen i målet har främst varit känd av polisen tidigare för att han kört moped utan hjälm, skriver tidningen.

I januari sköts en 25-årig man till döds i ett parkeringsgarage i Hallonbergen och sex veckor senare knivmördades ett gift par i 40-årsåldern i samma område. Flera personer tog sig in i parets lägenhet och högg ihjäl kvinnan. Mannen flydde genom fönstret men blev upphunnen. Enligt åklagaren hänger händelserna ihop. Den mördade maken var vittne till mordet på 25-åringen, vilket tros ha varit motiv till att även han dödades.
