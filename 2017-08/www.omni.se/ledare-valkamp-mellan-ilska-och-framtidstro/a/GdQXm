Ledare: ”Valkamp mellan ilska och framtidstro”


Michelle Muntau


Flera ledarsidor skriver i dag om politik. Aftonbladets Anders Lindberg menar att Socialdemokraterna verkar ha större självförtroende än på länge. Han tar statsminister Stefan Löfvens sommartal på lördagen som exempel. Löfven fokuserade på Sveriges starka tillväxt och miljardsatsningen på polisen, trots den dystra omvärlden. Samtidigt hölls protester mot de afghanska ensamkommande som demonstrerar på Medborgarplatsen, där det ropades rasistiska slagord. ”Mycket talar för att nästa års valkamp står mellan just dessa poler, ilska mot framtidstro, rädsla mot hopp”, skriver Lindberg.

SvD:s Tove Lifvendahl menar att politiker ofta satsar pengar istället för att gå till botten med olika samhällsproblem. Som exempel tar hon Skolverkets generaldirektör Peter Fredriksson som menar att det inte hjälper att satsa på skolan om man inte vet vad man ska göra med pengarna. ”Ansvaret skjuts över på någon annan” tycker han. Lifvendahl tar även Löfvens polissatsning som exempel. Om polisen hade skötts ordentligt från början hade regeringen inte behövt satsa 7,1 miljarder, skriver hon. De förtjänar inte applåder utan regeringen borde skämmas, tycker Lifvendahl. ”Det är vårt eget fel; att partierna tror sig vinna på att sätta bilden av att de satsar på något, är för att vi i tillräckligt stor utsträckning svarar opinionsmässigt på sådana utspel.”
