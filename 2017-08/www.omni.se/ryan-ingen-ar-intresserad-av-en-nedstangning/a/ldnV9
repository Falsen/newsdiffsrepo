Ryan: Ingen är intresserad av en nedstängning


Samuel Inghammar


Donald Trumps uttalande att han är beredd att stänga ner regeringen för att finansiera den omdebatterade muren mot Mexiko fick både den mexikanska peson och dollarn att falla. Men Trump tycks inte ha stöd bland sina partikamrater för uttalandet.

Representathusets talman, Paul Ryan, sade på onsdagen att han inte tror att någon är intresserad av en nedstängning.

Och marknaderna tycks inte tro att Trumps hot kommer att sätta några djupare spår, rapporterar CNBC, även om uttalandet fick marknaderna att röra sig något på onsdagen.

Michael Yoshikami, grundare av Destination Wealth Management, säger till CNBC att han tror att om det skulle bli tal om en nedstängning så skulle det inte röra sig om mer än 24 eller 48 timmar.

– Nedstängning låter allvarligt, men jag tror att det bara kommer att vara ett tillfälligt farthinder.
