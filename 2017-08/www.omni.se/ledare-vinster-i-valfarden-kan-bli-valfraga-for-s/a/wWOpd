Publicerad 22 augusti, 08:01


Ledare: ”Vinster i välfärden kan bli valfråga för S”


Michelle Muntau


Under helgen meddelade civilminister Ardalan Shekarabi att regeringen ska lägga fram ett förslag till vinsttak för välfärdsföretag. Flera ledarredaktioner har valt att skriva om förslaget – som möter hårt motstånd av Alliansen.

Trots att förslaget antagligen blir nedröstat verkar Socialdemokraterna tycka det är viktigt att lägga fram det i riksdagen, skriver DI:s Tobias Wikström i sin ledare. Då kan nämligen S använda välfärdsvinsterna som valfråga när det väl har röstats ner, påpekar han. ”Räkna med ett hårt debattklimat, inte minst för att S kommer att upprepa att SD gjort gemensam sak med Alliansen i den här frågan.” Och Stefan Löfven och Ardalan Shekarabi bidrar till en fördumning av debatten, tycker Wikström och tillägger att det är ett kvalitetstecken att företag går med överskott.

Aftonbladets Ingvar Persson skriver också i sin ledare att vinster i välfärden kommer bli en valfråga. Han är dock inte lika negativt inställd till förslaget. Ingvarsson påpekar att drygt hälften av det svenska folket är för ett vinsttak, och har inte påverkats nämnvärt av näringslivets ”propaganda”. ”Däremot lyckades Svenskt Näringsliv under några bättre middagar övertyga Sverigedemokraterna om att överge sitt löfte till väljarna”.
