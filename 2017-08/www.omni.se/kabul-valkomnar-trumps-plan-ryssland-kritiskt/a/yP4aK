Publicerad 22 augusti, 10:41


Kabul välkomnar Trumps plan – Ryssland kritiskt


Malin Rising


Afghanistans president Ashraf Ghani välkomnar Donald Trumps nya plan för USA:s fortsatta engagemang i landet.

I ett tal till trupper i Kandahar på tisdagen sa han att Trumps strategi visar att USA står vid den afghanska regeringens sida. Han tillade att Afghanistan vill ha fred med grannlandet Pakistan, som Trump anklagade för att stötta talibanerna.

Även Kina försvarade Pakistans agerande i regionen. En talesperson för det kinesiska utrikesdepartementet poängterade att Pakistan gjort ”stora uppoffringar” i kampen mot terrorism.

Trump uppmanade även Indien att öka sitt engagemang i Afghanistan, vilket analytiker tolkar som uppmuntran gentemot New Delhi som har fruktat att ärkefienden Pakistan ska få ökat inflytande i Afghanistan. I ett uttalande på tisdagen välkomnade Indiens utrikesdepartement Trumps beslutsamhet att komma till rätta med problemen i Afghanistan.

Ryssland tror dock inte att Trumps nya strategi kommer förändra situationen i Afghanistan i positiv riktning, skriver nyhetsbyrån Interfax.
