Fem namn lyfts fram som möjliga efterträdare


Samuel Inghammar


Ingen har ännu trätt fram offentligt och sagt att den är beredd att ta över som ledare för Moderaterna efter Anna Kinberg Batra. TT har listat fem av de namn som nämns flitigast:

Ulf Kristersson, i dag ekonomisk-politisk talesperson, är enligt TT den som det talas mest om. Har en bred politisk erfarenhet.

Elisabeth Svantesson, talesperson i arbetsmarknadsfrågor. Ses som en skicklig kommunikatör, men hennes bakgrund i församlingen Livets ord och abortmotståndsrörelsen Ja till livet är kontroversiell.

Peter Danielsson, partiets förste vice ordförande, till vardags kommunalråd i Helsingborg.

Mikael Odenberg, tidigare försvarsminister, ska enligt uppgifter till Expressen vara redo att ta över partiledarposten.

Ett annat namn som nämns är veteranen Carl Bildt, tidigare partiledare, statsminister och utrikesminister. Men frågan är om han är sugen på att återvända till partipolitiken på hemmaplan efter många uppdrag utomlands.
