Rymdsond på sista resa ger unik data från Saturnus


Malin Rising


Saturnus ringar kan vara endast 100 miljoner år gamla, vilket är ungt i jämförelse med solsystemet som helhet. Det är en tidig teori som forskare lagt fram baserat på data från rymdsonden Cassini, rapporterar BBC.

Cassini, som kom fram till Saturnus för 13 år sedan, väntas närma sig planeten två gånger till innan projektet avslutas med att rymdsonden förstör sig själv genom att köra in i Saturnus atmosfär den 15 september.

Eftersom uppdragets slut närmar sig tar man nu större risker, genom att flyga Cassini genom mellanrummet mellan Saturnus ringar och planetens atmosfär. Det är ett område som tidigare inte utforskats och rymdsonden skickar tillbaka unik data.
