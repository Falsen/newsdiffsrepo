Senatsledaren: Jag pratar visst med Trump


Ines Micanovic


Relationen mellan Mitch McConnell, Republikernas ledare i senaten och USA:s president Donald Trump är frostig. Enligt New York Times källor har de två inte pratat med varandra på flera veckor – och McConnell uttrycker starkt tvivel över Trumps presidentskap.

”De är låsta i ett politiskt kallt krig”, säger källorna.

Samtidigt närmar sig deadline för flera viktiga politiska beslut, bland annat om skuldtaket ska höjas eller inte. Även Trumps vallöften om en skattereform och infrastruktur står på agendan. Till Reuters avfärdar McConnell uppgifterna om att han inte pratar med presidenten. De står i regelbunden kontakt, säger han.

”Vi har mycket arbete framför oss och vi är fast beslutna att tillsammans föra vår gemensamma agenda framåt. Den som antyder något annan är uppenbarligen inte delaktig i samtalet”, säger McConnell.

Trump har allt mer öppet, bland annat på Twitter, vädrat sitt missnöje mot McConnell och andra partikamrater i kongressen i takt med att tiden går utan att några av hans förslag omsätts i lag.
