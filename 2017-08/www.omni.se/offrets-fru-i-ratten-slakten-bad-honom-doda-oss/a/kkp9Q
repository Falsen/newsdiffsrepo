Offrets fru i rätten: Släkten bad honom döda oss


Malin Rising


Ett hedersmotiv ligger bakom mordet på en 46-årig man vid fiskesjön Stensjön utanför Falun. Det sa åklagaren Gun-Britt Ström när rättegången i fallet inleddes i Falun på tisdagen, skriver Dalarnas Tidningar.

Ström sa att den äldre släkting som misstänks för mordet hamnat i konflikt med 46-åringen efter att ett sällskap på sex personer åkt ut till sjön för att fiska. Stämningen på platsen ska inledningsvis ha varit god och de ska ha druckit mycket alkohol.

– Bråket ska ha handlat om en händelse för två år sedan där offrets döttrar hälsat på två pojkar genom att skaka hand, sa Ström i sin sakframställan i rätten.

Offrets fru berättade i rätten att deras döttrar hälsat på två kompisar från skolan då familjen varit på nyårsbal, strax efter att de kommit till Sverige. Det uppfattades som olämpligt av en släkting och föräldrarna och den äldsta dottern kallades in till ett möte med släkten där de kritiserades. Efteråt uppmanades pappan att döda döttrarna och hustrun för att de uppfört sig olämpligt, skriver SVT Nyheter.

Familjen bröt efter detta kontakten med släktingarna och 46-åringen visste inte att de skulle vara med på fisketuren, sa frun.
