”Kan mycket väl vara penningtvättsbrott”


Emma Hedlin


Det kritiserade bolaget Allra ska betala ut 70 miljoner kronor till sina ägare – pengar som misstänks komma från penningtvättsbrott, rapporterar Ekot. Nu utreder Ekobrottsmyndigheten fallet.

– Det belopp som stämman har beslutat om utdelning av stämmer överens i både tid och belopp med det belopp som jag utreder som kan utgöra brott, säger Thomas Hertz, kammaråklagare på Ekobrottsmyndigheten, till Sveriges Radio.

Allra uteslöts i våras ur PPM-systemet efter att Pensionsmyndigheten menat att ägarna skott sig på spararnas bekostnad. Ekobrottsmyndigheten utreder sedan innan om Allras ansvariga är skyldiga till bedrägeri och trolöshet mot huvudman.
