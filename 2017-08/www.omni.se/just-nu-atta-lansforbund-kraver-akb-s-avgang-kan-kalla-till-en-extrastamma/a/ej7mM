Åtta länsförbund kräver AKB:s avgång – kan kalla till en extrastämma


Michelle Muntau


Åtta av M:s länsförbund kräver partiledare Anna Kinberg Batras avgång, enligt SVT. Kravet för ett nytt partiledarval är då uppfyllt.

”Det är med blandade känslor jag meddelar att vi vill att Anna Kinberg Batra avgår”, säger Moderaterna i Stockholms stads förbundsordförande Joakim Larsson till SVT.

Stockholms län, Uppsala, Västerbotten, Gotland, Dalarna, Örebro och Sörmland samt Stockholms stad står nu bakom avgångskravet. Länsförbunden kan nu välja att kalla till en extrastämma vid höstens arbetsstämma. Där utlyser man då ett nyval till partiledarposten.

Även ungdomsförbundet MUF vill att partiledaren avgår. Länsförbundet i Östergötland ska lämna besked i frågan i morgon. Ett möte ska hållas i kväll meddelar Christian Gustavsson, kommunalråd i Linköping och ordförande för M i Östergötland, på Twitter. Jämtland har ett extrainkallat möte om partiledarfrågan på fredagskvällen.

Västernorrland är ett av de länsförbund som uttrycker förtroende för partiledaren, förbundsstyrelsen uppges diskutera saken imorgon. Även Gävleborgs län står bakom M-ledaren. Även Jönköping stöttar Kinberg Batra, uppger nu Niclas Palmgren, som sitter i förbundsstyrelsen, till Jönköpings-Posten.
