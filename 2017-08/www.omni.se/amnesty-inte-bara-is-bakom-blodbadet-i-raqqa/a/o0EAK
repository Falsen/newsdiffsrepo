Amnesty: Inte bara IS bakom blodbadet i Raqqa


Josefin Pehrson


Slaget om syriska Raqqa är på väg in i sitt slutskede. Terrorgruppen IS håller på att förlora sitt grepp om staden men innan maktkampen är över blir situationen allt värre för de civila, varnar Amnesty International. Även om de klarar sig undan från IS terror riskerar de att dödas av flygbomber och artillerield.

– Samtidigt som slaget om att ta tillbaka Raqqa från Islamiska staten intensifieras är tusentals civila fast i en dödlig labyrint där de beskjuts från alla håll, säger Donatella Rovera från Amnesty International i ett pressmeddelande.

Hon uppmanar den kurdisk-arabiska SDF-styrkan och de USA-ledda styrkorna att anstränga sig mer för att skydda civila och undvika urskillningslösa attacker.
