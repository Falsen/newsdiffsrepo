Analyser: En ny M-ledare måste ge svar – SD eller S?


Ines Micanovic


Är Anna Kinberg Batra beredd att slåss in i det sista? Det frågar sig DN:s politiska kommentator Ewa Stenberg. Hon tror inte att M-ledaren kommer att överleva kuppförsöket.

Men en ny moderatledare kommer inte att rädda partiet utan ett klart besked i regeringsfrågan, skriver Stenberg. Personen måste säga om M är beredda att regera med S eller med SD, eller om partiet vill se en ny decemberöverenskommelse.

”Ska alliansen ha en roll måste den bli överens om hur den vill styra och med vem eller vilka”, skriver hon.

Totalt elva länsförbund kräver nu att Kinberg Batra avgår, bland annat de två tunga i Stockholm. Aftonbladet politiska kommentator Lena Mellin pekar på ironin i Kinbergs Batras ökända citat om att ”stockholmare är smartare än lantisar”.

”Sedan Stockholm övergivit henne är det lantisarna som kan rädda henne kvar som partiledare”, skriver Mellin.
