Mycket grovt våld användes vid de tre morden


Malin Rising


Det finns omfattande teknisk bevisning mot de åtta personer som åtalas för de tre uppmärksammade morden i Hallonbergen tidigare i år. Det sa åklagaren Olof Calmvik vid en pressträff i samband med att åtalet lades fram.

I åtalet framkommer det att paret som mördades i mars bodde ovanför det garage där det första mordet skedde i januari. Mannen i lägenheten hann ringa 112 och uppgav att han attackerats på grund av vittnesmålet, men attackerades igen då han försökte fly undan angriparna.

Gärningarna som beskrivs i åtalet omfattar mycket grovt våld. Den 25-årige man som dödades i januari sköts flera gånger i huvudet, överkroppen samt armar och höger hand. Våldet började i parkeringsgaraget, och fortsatte sedan när den skjutne skjutsades i bil mot Karolinska universitetssjukhuset. Gärningsmännen fick bilen att stanna och sköt därefter offret upprepade gånger.

Paret som mördades utsattes också för grovt våld. De misstänkta tog sig in i parets lägenhet genom att krossa fönstret till altandörren. Kvinnan hindrades att lämna lägenheten och överfölls med ett stort antal hugg bland annat i ansiktet, halsen och överkroppen. Mannen misshandlades även med pinnar eller grenar och blev upprepade gånger sparkad och slagen, bland annat när han låg på marken. De åtalade nekar till mordanklagelserna.
