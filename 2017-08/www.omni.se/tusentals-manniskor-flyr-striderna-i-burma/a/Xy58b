Tusentals människor flyr striderna i Burma


Andreas Victorzon


Över 3 000 människor har flytt våldet i den burmesiska delstaten Rakhine för att söka skydd i Bangladesh, uppger FN enligt TT. Regeringsstyrkor genomför en stor militärinsats mot gerillarörelsen Arakan Rohingyas räddningsarmé (Arsa) i regionen.

Bangladesh har i dag föreslagit att länderna gemensamt ska bekämpa Arsa, uppger en källa inom det bangladeshiska utrikesdepartementet.

Den redan våldsamma situationen trappades upp i fredags, då Arsa-medlemmar beväpnade med bomber, knivar och käppar attackerade ett 30-tal polisposteringar och militärbaser.
