Vellinge beslutade om tiggeriförbud i kommunen


Elin Joleby


Moderatledningen i Vellinge kommun vill bli först i landet med att förbjuda tiggeri i delar av kommunen. Under tisdagskvällen beslutade kommunstyrelsen i frågan och då Moderaterna har egen majoritet gick förslaget igenom.

– Jag är medveten om att det är en svår fråga, men jag tror inte att vi bekämpar fattigdom genom att tillåta tiggeri, säger kommunens M-ledare Carina Wutzler.

Wutzler hoppas att frågan om tiggeriförbud ska aktualiseras även på riksplanet. Tidigare i dag intervjuades hon av TT och sa att hon fått många signaler från näringsidkare och andra kommuninvånare om att tiggeriet ställer till problem.

Miljöpartiets ordförande i Vellinge, Angela Everbäck, var emot förslaget och menar att Vellinge åter riskerar att ”förknippas med främlingsrädsla och avståndstagande”.
