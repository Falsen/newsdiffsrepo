Vellinge beslutar om tiggeriförbud i kommunen


Elin Joleby


Moderatledningen i Vellinge kommun vill bli först i landet med att förbjuda tiggeri i delar av kommunen. Under tisdagskvällen beslutar kommunstyrelsen i frågan och då Moderaterna har egen majoritet är det ingen tvekan om att det kommer att gå igenom.

Kommunstyrelsens ordförande Carina Wutzler (M) hoppas att frågan om tiggeriförbud ska aktualiseras även på riksplanet. Hon säger till TT att hon fått många signaler från näringsidkare och andra kommuninvånare om att tiggeriet ställer till problem.

– Jag tycker inte att det är en bra situation och jag tror att vi kan hjälpa de här människorna på andra sätt, säger hon.

Miljöpartiets ordförande i Vellinge, Angela Everbäck, är emot förslaget och menar att Vellinge åter riskerar att ”förknippas med främlingsrädsla och avståndstagande”.
