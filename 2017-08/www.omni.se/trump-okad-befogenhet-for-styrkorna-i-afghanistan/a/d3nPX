Trump: Ökad befogenhet för styrkorna i Afghanistan


Emmelie Wallroth


När USA:s president Donald Trump under natten talade om landets framtid i Afghanistan ville han inte ange något antal soldater, men säger att de amerikanska styrkorna i Afghanistan kommer få större befogenheter att besluta om insatser mot terrorister.

USA kommer fortsätta stötta den afghanska regeringen, men Trump påpekar att USA inte är där för att ”bygga ett land”, utan för att ”döda terrorister”. Han avslöjar inte i sitt tal när USA kan gå till attack, men lovar att det kommer att hända.

– Afghanistan ska säkra och bygga sitt sätt att leva och definiera sin egen framtid, säger Trump.

Vita huset meddelar efter talet att försvarsminister Jim Mattis kommer att få besluta om hur många nya soldater som ska skickas till Afghanistan, baserat på insatsens behov, skriver AP. Beslutet är en medelväg som inte håller fast vid Trumps vallöften om USA:s insatser utomlands, skriver Washington Post.
