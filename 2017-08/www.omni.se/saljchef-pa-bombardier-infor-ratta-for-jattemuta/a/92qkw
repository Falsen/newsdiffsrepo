Säljchef på Bombardier inför rätta för jättemuta



I dag inleds den första rättegången om en av de största misstänkta mutaffärerna i svensk historia. En säljchef på svenska Bombardier anklagas för grovt mutbrott i samband med en affär i Azerbajdzjan. Mannen, som är rysk medborgare anställd vid Bombardier Transportation i Stockholm, nekar till brott.

Enligt åklagaren Thomas Forsberg ska mannen, tillsammans med andra anställda i koncernen, ha erbjudit, utlovat och även lämnat mutor till en tjänsteman vid den azerbajdzjanska järnvägsmyndigheten. Syftet ska ha varit att vinna en stor upphandling om signalsystem till landet, en upphandling som åklagaren anser var riggad.

Affären ska ha varit värd över 800 miljoner kronor, pengar som skulle hamna i Bombardiers partnerbolag i Azerbajdzjan, som tjänstemannen drev.
