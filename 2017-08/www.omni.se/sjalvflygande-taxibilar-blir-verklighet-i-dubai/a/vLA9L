Självflygande taxibilar blir verklighet i Dubai


Anna Flemmert


Som första plats i världen blir det i slutet av året möjligt att hoppa in i en taxi som varken har hjul eller chaufför, skriver Business Insider.

Myndigheterna i ökenstaten Dubai planerar att släppa upp världens första självflygande taxi i luften innan årsskiftet och det blir starten på en femårig testperiod, där turister och lokalinvånare kan åka längs förutbestämda sträckor.

Den tyskdesignade Volocopter, som den flygande taxin heter, har ingen chaufför men plats för två passagerare. Den susar extremt tyst genom luften och kan nå en toppfart av 100 kilometer i timmen.

Däremot är det inget fordon man åker länge i, enligt Business Insider. Varje Volocopter kommer att drivas av nio batterier, vilket gör det möjligt att flyga i 17 minuter åt gången om man åker strax under 70 kilometer i timmen.
