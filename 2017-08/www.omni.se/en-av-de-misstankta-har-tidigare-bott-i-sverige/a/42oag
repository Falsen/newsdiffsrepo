En av de misstänkta har tidigare bott i Sverige


Ines Micanovic


En av de fyra personer som misstänks för inblandning i terrordådet i finska Åbo har tidigare bott i Sverige, visar en granskning som DN gjort tillsammans med Helsingin Sanomat. En 18-åring, häktad misstänkt för medhjälp till terrorbrott, kom till Sverige från Marocko i maj 2013. Han var då 14 år gammal.

18-åringen sökte uppehållstillstånd i Sverige men fick avslag i samtliga instanser. I juli 2015 beslutade Migrationsdomstolen att hans utvisning skulle verkställas. Den svenska polisen fick aldrig tag i pojken som flydde till Finland. I juli förra året dömdes han av tingsrätten i Åbo till fem månaders villkorligt fängelsestraff för sexövergrepp.

Två personer dödades och åtta skadades i knivdådet på Salutorget i Åbo i fredags. Den huvudmisstänkte, Abderrahman Mechkah, ska ha gått till attack med kniv mot slumpvis utvalda människor. Vilken roll de andra misstänkta har haft är inte känt.
