Döda IS-svenskars identiteter blir kapade


Malin Rising


Skatteverket varnar för att flera av de svenskar som har dött då de krigat för terrorgruppen IS har fått sina identiteter kapade i Sverige. Myndigheten menar att identiteterna kan utnyttjas för att finansiera terrorverksamhet och annan kriminalitet, rapporterar SVT Örebro.

Säpo säger att över 300 personer från Sverige har anslutit sig till terrororganisationer i bland annat Irak och Syrien. Minst 49 av dem har dött, men i folkbokföringen är flera av dem fortfarande registrerade som levande. Enligt terrorexperten Magnus Ranstorp är det svårt att verifiera att de verkligen är döda.

– Vi ser olika bedrägerier riktade mot vår myndighet men även mot andra myndigheter och företag där man använder de här döda personernas identiteter till att få ut bidrag eller ta krediter, säger Skatteverkets Pia Bergman.
