Alhem: Misstankarna kommer skärpas till mord


Emmelie Wallroth


Nu kommer misstankarna mot Peter Madsen skärpas, tror rättsexperten och tidigare överåklagaren Sven-Erik Alhem.

– Brottsmisstankarna är uppenbart mord nu enligt min bedömning, säger han till TT.

Peter Madsen är häktad för ”vållande till annans död under försvårande omständigheter” och har i förhör sagt att Kim Wall dog i en olycka ombord på ubåten. Han nekar till att han har dödat henne.

Men enligt Alhem är Madsens utsikter att klara sig från ansvar ”minimala”. Han påpekar också att Madsen har mycket att förklara, som till exempel varför han inte ringde 112.
