BHP säljer verksamhet för skifferolja i USA


Emma Hedlin


Den australiska gruvjätten BHP säljer sin skifferoljeverksamhet i USA, skriver TT och hänvisar till ett meddelande från bolagsledningen. Investeringen i amerikansk skifferolja gjordes för sex år sedan men är något som BHP:s styrelseordförande Jac Nasser ångrar i dag, enligt TT.

Gruvbolaget redovisade en vinst på 5,9 miljarder dollar, motsvarande 48 miljarder kronor, för det gångna året som slutade 30 juni. Det är ett rejält vinstlyft från förra året då motsvarande siffra var en förlust på 6,4 miljarder dollar. Enligt TT är de stigande priserna på järnmalm en orsak till de positiva siffrorna.
