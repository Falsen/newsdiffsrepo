Analyser: Balans mellan valfläsk och långsiktighet



Magdalena Andersson (S) slår ekonomer och analytiker med häpnad efter att ha signalerat en historiskt expansiv budget med reformer för 40 miljarder. Det skriver DI:s Nils Åkesson efter finansministerns presskonferens på Harpsund i dag.

Företrädaren Anders Borg nådde som högst upp i drygt 20 miljarder och Andersson själv har tidigare legat mellan 0–10 miljarder. Bakgrunden är inte bara det exploderande överskottet – utan att det är valår, skriver Nils Åkesson.

”Nu väntar en knivig balansgång mellan valfläsk och långsiktig ekonomisk politik”, skriver han.

SvD Näringslivs Johan Carlström skriver att finansministern målar en väl ljus bild av den svenska ekonomin. Enligt honom är det dags för Magdalena Andersson att erkänna att det inte är ett realistiskt mål att ha EU:s lägsta arbetslöshet 2020.

DN:s Tove Nandorf påpekar att regeringen inför valet 2014 satte upp målet om EU:s lägsta arbetslöshet 2020. Nu börjar de bli stressade inför valet ”och tycks nu vilja sminka lite på arbetslöshetssiffrorna”, säger hon till tidningen.
