TU: Slopad digitalmoms ”mycket viktigare”



Regeringens förslag om att slopa reklamskatten på 2,5 procent välkomnas av Tidningsutgivarnas vd Jeanette Gustafsdotter, rapporterar Ekonomiekot.

Reklamskatten, som enligt förslaget ska slopas vid årskiftet, har länge ifrågasatts då den endast riktar sig till dagspressen. Gustafsdotter säger till Ekonomiekot att beslutet är en stark signal om att pressen är viktig. Däremot menar hon att det är ännu viktigare med ett avskaffande av digitalmomsen – det vill säga att allt material som publiceras på webben momsbeläggs med 25 procent.

– Det är ett mycket viktigare beslut, säger hon till Ekonomiekot.

Finansminister Magdalena Andersson (S) säger till Ekonomiekot att man inte kan ge besked om när digitalmomsen kan tas bort men menar att man jobbar med EU för att få till stånd ändringen.
