Ny studie: Grekerna uppfann inte trigonometrin


Malin Rising


Det var inte grekerna utan babylonierna som uppfann trigonometrin, det vill säga konsten att räkna med trianglar. Det tror forskare som har analyserat en lertavla som hittades av förebilden till Indiana Jones, den legendariske arkeologen Edgar Banks.

Trigonometri är sambandet mellan vinklar och sidor i en triangel. Forskare vid University of New South Wales i Australien tror sig ha funnit bevis för att trigonometrin frodades i Babylonien – redan 1 000 år innan de gamla grekerna använde den.

Forskarna har granskat den 3 700 år gamla lertavlan Plimpton 322, som upptäcktes av Banks i början av förra seklet i nuvarande södra Irak. Lertavlan består av 15 rader med olika nummer skrivna med kilskrift och forskarna skriver i tidskriften Historia Mathematica att de tror att den utgör en trigonometrisk tabell. Den svenske vetenskapshistorikern Jöran Friberg sågar dock analysen.

”Babylonierna visste INGENTING om förhållandena mellan sidorna”, skriver han i ett mejl till tidskriften Science.
