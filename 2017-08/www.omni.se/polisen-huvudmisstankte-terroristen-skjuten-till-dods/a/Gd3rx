Publicerad 21 augusti, 14:44


Polisen: Huvudmisstänkte terroristen skjuten till döds


Ines Micanovic


22-årige Younes Abouyaaqoub, som misstänks ha kört skåpbilen vid terrordådet i Barcelona, har skjutits till döds. Det bekräftar spansk polis, enligt flera medier.

Enligt spanska medier i skedde ingripandet mot Abouyaaqoub i Subirats, väster om Barcelona. Han ska ha haft ett bombbälte på sig och polisen använde en bombrobot för att komma nära, skriver Reuters.

En kvinna som kände igen 22-åringen tipsade polisen i förmiddags. När polisen anlände flydde mannen genom en vingård och sköts sedan till döds på en väg nära ett avloppscenter, skriver Reuters med hänvisning till lokala medier.

Abouyaaqoub var den huvudmisstänkta i terrordådet och har efterlysts i hela Europa. 22-åringen var född i Marocko och bosatt i staden Ripoll som ligger drygt tio mil norr om Barcelona, nära den franska gränsen.

De övriga elva personer som misstänks för inblandning i attacken har gripits, skjutits av polis eller dödats i en explosion i ett hus i Alcanar söder om Barcelona, dagen före attacken på Las Ramblas. Polisen misstänker att huset användes till att tillverka bomber i.
