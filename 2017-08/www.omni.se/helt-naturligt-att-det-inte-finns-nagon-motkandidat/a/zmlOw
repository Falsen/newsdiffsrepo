”Helt naturligt att det inte finns någon motkandidat”


Samuel Inghammar


Pressen på Anna Kinberg Batra att avgå som partiledare för Moderaterna växer sedan elva av partiets distrikt sagt att de vill se en annan person i toppen. Vid en presskonferens i dag klockan 9.30 ska Kinberg Batra tala om ”läget i partiet”, men det är inte känt vad hon kommer att lämna för besked.

Ännu har ingen offentligt gått ut och sagt att de vill ta över.

Christian Gustafsson, ordförande för länsförbundet i Östergötland, som krävt partiledarens avgång, säger i P1-morgons sändning att han tycker att det är helt naturligt att det inte finns någon motkandidat just nu.

– Det är viktigt att man hittar en person som kan samla ihop Moderaterna, säger han.

Han vill att hela partistyrelsen ställer sina platser till förfogande.

– Det av skälet att valberedningen ska ha utrymme att göra sitt jobb och se till att det blir ett lag.

Ekots inrikespolitiska kommentator Tomas Ramberg säger att så länge Anna Kinberg Batra inte sagt att hon avgår så är det ingen som träder fram och säger att den vill ta över.

– I samma ögonblick som hon meddelar att hon avgår – om hon nu gör det vid 9.30 – så blir det ganska lätt att lösa efterträdarfrågan.
