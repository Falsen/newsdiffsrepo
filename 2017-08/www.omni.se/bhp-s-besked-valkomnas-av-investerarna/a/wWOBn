BHP:s besked välkomnas av investerarna


Emma Hedlin


På tisdagen meddelade gruvjätten BHP Billiton att man säljer sin verksamhet för skifferolja i USA. Därmed ger man efter för krav från investerare, skriver Financial Times.

Craig Evans, fondchef vid Tribeca Investment Partners, välkomnar beskedet.

– Det här är ett bra erkännande att skifferolja inte passar i BHP:s portfölj, säger han till Financial Times.

BHP köpte skifferverksamheten för sex år sedan och sedan dess har det varit en ”åskledare” för ökat missnöje bland bolagets investerare.

– Vi har beslutat oss för att våra amerikanska tillgångar inte tillhör vår kärna och vi söker aktivt efter alternativ för att lämna med vinst, säger företaget i tisdagens årsrapport.
