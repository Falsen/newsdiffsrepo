Två handelsstopp på en dag: ”Går alldeles för långt”


Nina Latvala


Inte mindre än två aktier handelsstoppades av Nasdaq Stockholm på tisdagen. Måndagens handelsstopp för Hufvudstadens C-aktie hade bara varit hävt i omkring 20 minuter innan Nasdaq drog i bromsen igen, för tredje dagen i rad. Drygt en timme efter börsöppning stoppades även Catellas A-aktie.

Turerna har fått Nordnets sparekonom Joakim Bornold att se rött. Stockholmsbörsen har aviserat att man ska undersöka huruvida det har förekommit någon kursmanipulation, men Bornold menar snarare att det är fel på noteringsreglerna för illikvida aktier.

– Man har låtit det här gå alldeles för långt och bara blundat, säger han till DI och beskriver situationen som ”en cirkus”.

Till TT säger han att en möjlig lösning hade varit likviditetsgarantier – eller helt enkelt avnotering.
