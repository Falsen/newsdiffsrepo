Analyser: Nu är det vinna eller försvinna som gäller


Ines Micanovic


Nu hörs åter krav om att Anna Kinberg Batra ska avgå som Moderaternas ledare. Enligt SVT:s inrikespolitiske kommentator Mats Knutson är kraven betydligt allvarligare den här gången.

– Det är lite vinna eller försvinna. Ska det till ett skifte gäller det för de krafterna som vill ha bort henne att få det till stånd nu, säger han i Aktuellt.

Pia Almström (M), kommunstyrelsens ordförande i Kävlinge och Pehr Granfalk (M) kommunalråd i Solna har i dag ställt sig bakom kravet på M-ledarens avgång. Även Muf har anslutit sig, uppger källor för Expressen.

Ekots inrikespolitiske kommentator Tomas Ramberg konstaterar att det är den tredje gången i år som Kinberg Batras ledarskap ifrågasätts på allvar. Att det sker nu igen kan bero på att partistämman närmar sig, säger han.

”Det går inte att avsätta en ledare alltför nära en partistämma. Det betyder att de närmaste två, tre veckorna är en kritisk tid för partiledningen.”

Moderaterna fick 16,2 procent av rösterna i Sifos augustimätning. I Ipsosmätningen får de blåa 17 procent. Partiet har partistämma i mitten av oktober.
