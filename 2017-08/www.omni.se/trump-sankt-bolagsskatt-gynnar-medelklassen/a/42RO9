Trump: Sänkt bolagsskatt gynnar medelklassen



USA:s president Donald Trump vädjar till kongressen om kraftigt sänkta bolagsskatter. Det kommer att gynna medelklassen, sa Trump i ett tal i Springfield i Missouri på onsdagen, skriver Financial Times.

– Den nuvarande självdestruktiva skattelagstiftningen kostar oss miljontals arbetstillfällen, sa han bland annat.

Presidenten vill sänka bolagsskatten till 15 procent. Dessutom vill han återföra de tusentals miljarder som företagen har på utländska konton, sa han i talet.

Redan före dagens tal läckte källor i Vita huset innehållet till Wall Street Journal. Argumentet att sänkt bolagsskatt skulle gynna medelklassen går emot vad analytiker har hävdat: att förslaget i stället kommer att gynna höginkomsttagare, skriver tidningen.
