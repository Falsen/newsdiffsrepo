Två gripna i Marocko – misstänkt koppling till IS


Josefin Pehrson


Två män som misstänks ha kopplingar till terrorcellen som utförde dåden i Barcelona har gripits i Marocko, rapporterar Reuters.

Den ena, en 28-årig man som tidigare bott i Barcelona i tolv år – och hyllat attentaten på Facebook – greps i Nador nära den spanska enklaven Melilla. Han misstänks ha kopplingar till terrorgruppen IS och ska ha planerat en attack mot den spanska ambassaden i Rabat, enligt tv-kanalen 2M.

Den andra mannen greps i Oujda nära landets gräns mot Algeriet. Han är invånare i spanska Ripoll, hemvist för flera av de misstänkta inblandade i de spanska dåden.

Spanska medier skriver att gripandet kan handla om länken mellan terroristerna i Barcelona och IS.
