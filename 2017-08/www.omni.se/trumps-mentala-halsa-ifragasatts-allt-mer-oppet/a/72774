Trumps mentala hälsa ifrågasätts allt mer öppet


Elin Joleby


Donald Trumps mentala hälsa diskuteras allt mer öppet i USA och presidentens förmåga att leda landet ifrågasätts även internt.

Den republikanske senatorn Bob Corker skapade rubriker när han förra veckan sa att Trump inte uppvisar den stabilitet och kompetens som posten kräver. Och den tidigare underrättelsechefen James Clapper ifrågasätter i en intervju med CNN Trumps förmåga och lämplighet på posten och säger att han oroar sig för att presidenten har tillgång till kärnvapenkoderna.

Kritiker har också börjat diskutera det 25:e tillägget i USA:s grundlag, som säger att en president kan tas ifrån sin post om han inte är förmögen att fullgöra sitt arbete. Den demokratiska kongressledamoten Jackie Speier vill att tillägget tillämpas, vilket skulle bli första gången i historien, rapporterar Ekot.

Ifrågasättandet av Trumps mentala hälsa avfärdas av anhängarna som elakheter och propaganda. ”Löjligt och upprörande” svarade Vita husets pressekreterare Sarah Huckabee Sanders på senatorn Bob Corkers hårda ord.
