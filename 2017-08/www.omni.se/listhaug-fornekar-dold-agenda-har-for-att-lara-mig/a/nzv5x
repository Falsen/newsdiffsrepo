Listhaug förnekar dold agenda: Här för att lära mig


Hanna Åkesson


Den egna regeringen ska ha varnat Sverige för att norska invandringsministern Sylvi Listhaugs Rinkebybesök hade ”felaktigt syfte” och med kort varsel ställde integrationsministern Heléne Fritzon (S) in deras möte tidigare i dag. Men Listhaug, som företräder högerpopulistiska Fremskrittspartiet, förnekar att hon sprider en missvisande bild av Sverige som en del av kampanjen inför Stortingsvalet.

– Det gör jag absolut inte, jag är här för att lära mig om de här områdena, säger hon till TT.

– Jag är inte här för att provocera utan för att vi ska se hur vi inte ska göra i Norge, säger Listhaug.

Listhaug har bland annat påstått att det finns 60 ”no go-zoner” i Sverige. Ministern har också myntat uttrycket ”det svenska tillståndet” som syftar till en liberal invandrings- och flyktingpolitik.
