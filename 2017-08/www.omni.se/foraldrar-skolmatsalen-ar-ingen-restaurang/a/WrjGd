Publicerad 22 augusti, 08:25


”Föräldrar, skolmatsalen är ingen restaurang”


Michelle Muntau


”Skolmatsalarna dukar under när föräldrar kräver specialmat utan särskilda skäl. De borde göra en matsäck åt sina barn i stället”, skriver Naomi Abramowicz i en ledare i Expressen. Hon menar att många föräldrar väljer att föra över sina dieter på barnen vilket ger skolor problem.

Socialstyrelsen och Livsmedelsverket har meddelat att fler elever begär specialkost, vilket bland annat har gett Kramfors kommun problem. De kan inte uppfylla alla önskemål och kräver nu intyg för dem som vill ha specialkost.

Abramowicz tror att Google ligger bakom att många ger sig själva diagnoser utan att kolla med läkaren. Därför slutar många äta gluten eller laktos helt i onödan. De som verkligen behöver specialkost av religiösa eller medicinska skäl ska få det, men det räcker med en vegetarisk rätt och en vanlig per dag, skriver Abramowicz. ”Det är inte rimligt att betrakta skolmatsalen som en à la carte-restaurang.”
