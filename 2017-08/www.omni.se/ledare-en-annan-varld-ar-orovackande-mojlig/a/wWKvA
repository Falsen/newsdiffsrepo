Ledare: ”En annan värld är oroväckande möjlig”


Elin Joleby


Nordkoreas oroande missilskjutning över Japan är ämnet på några av dagens ledarsidor.

”Det finns onekligen fog för att tala om en upptrappning av den konflikt som är Nordkorea mot resten av världen”, skriver DN på ledarplats. Tidningen tecknar en bild av en likgiltig diktator med dålig verklighetskontakt, som är fixerad av sitt kärnvapenprogram och fullständigt obrydd om människors liv. Desto mer illavarslande är det höga spel han spelar, menar tidningen. ”Varje motdrag riskerar att utlösa död och lidande utan dess like.”

”En annan värld är oroväckande möjlig”, skriver SvD:s Per Gudmundson, som ifrågasätter den svenska regeringens strävan efter en kärnvapenfri värld. En skurkstat som Nordkorea bryr sig inte om några FN-konventioner om nedrustning, menar Gudmundson. ”I Margot Wallströms värld har Nordkorea och Ryssland fortfarande kärnvapen, medan den del av jordklotet som bryr sig om konventionstexter står avrustad.”
