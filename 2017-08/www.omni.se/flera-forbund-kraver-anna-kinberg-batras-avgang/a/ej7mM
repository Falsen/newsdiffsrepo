Just nu: Flera länsförbund kräver AKB:s avgång – kan tvinga fram extrastämma


Michelle Muntau


Revolten mot M-ledaren växer. Stockholms län, Dalarna, Västerbotten, Uppsala, Gotland, Örebro och Sörmlands länsförbund kräver Anna Kinberg Batras avgång, rapporterar flera medier. Åtta förbund krävs för att kunna tvinga fram en extrastämma.

Även ungdomsförbundet MUF vill att partiledaren avgår. Enligt uppgifter till SvD vill även förbundet i Stockholms stad att Kinberg Batra avgår. Till Aftonbladet säger förbundet att man lämnar besked i kväll.

Länsförbundet i Östergötland ska lämna besked i frågan i morgon. Ett möte ska hållas i kväll meddelar Christian Gustavsson, kommunalråd i Linköping och ordförande för M i Östergötland, på Twitter. Jämtland har ett extrainkallat möte om partiledarfrågan på fredagskvällen.

Västernorrland är ett av de länsförbund som uttrycker förtroende för partiledaren, förbundsstyrelsen uppges diskutera saken imorgon. Även Gävleborgs län står bakom M-ledaren. Även Jönköping stöttar Kinberg Batra, uppger nu Niclas Palmgren, som sitter i förbundsstyrelsen, till Jönköpings-Posten.
