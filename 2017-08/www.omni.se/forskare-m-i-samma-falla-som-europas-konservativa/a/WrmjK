Forskare: M i samma fälla som Europas konservativa


Josefin Pehrson


I hela Europa möter konservativa partier hård konkurrens från högerpopulister på samma sätt som Moderaterna gjort. Den analysen gör Göran von Sydow, statsvetare vid SIEPS, en statlig myndighet med uppdrag att analysera utvecklingen i EU och svensk Europapolitik, i en intervju med SVT Nyheter.

– Det stora problemet är att partierna inte kan sätta en dagordning som passar dem själva utan måste ta ställning i frågor som till exempel migration. I det landskapet växer högerpopulismen och tvingar de traditionella konservativa partierna att förändra sin politik, säger Göran von Sydow.

Han jämför i första hand Moderaterna med Tories i Storbritannien som förlorat många väljare till invandringskritiska UKIP men som lyckades vända den utvecklingen genom omröstningen om Brexit.
