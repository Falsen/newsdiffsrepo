Madsen fortsätter neka – misstankarna utökade


Michelle Muntau


Peter Madsen fortsätter att neka till att ha orsakat den svenska journalisten Kim Walls död. Nya förhör har hållits med honom, där han förklarats misstänkt för mord eller dråp samt brott mot griftefriden, men han nekar, skriver Köpenhamnspolisen i ett pressmeddelande, rapporterar TT.

Hittills har polisen fått in 656 tips från allmänheten till utredningen av ubåtsfallet. ”Det vill vi gärna tacka för”, säger polischef Jens Møller Jensen i ett pressmeddelande. Han beklagar också att polisen inte hunnit kontakta alla som hört av sig, men lovar att det kommer att ske framöver. Han vädjar också om fler tips, dels om den försvunna journalisten Kim Walls kläder, dels fler uppgifter om de inblandade och deras avresa. Försvarets minröjare dyker sedan sjutiden i morse kring hamnen i Dragör.
