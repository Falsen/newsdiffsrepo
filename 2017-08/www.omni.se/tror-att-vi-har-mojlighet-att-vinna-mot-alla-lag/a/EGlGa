”Tror att vi har möjlighet att vinna mot alla lag”


Nina Latvala


Athletic Bilbao, Hertha Berlin och Zorja Luhansk. Det är motståndarna som Östersund ställs mot i gruppspelet till Europa League. ÖFK:s ordförande Daniel Kindberg är nöjd med gruppen, som han beskriver som ”profilstarka, duktiga motståndare”.

– Jag tror att vi har möjlighet att vinna mot alla lag, säger han till DN.

Enligt Kindberg förbereder klubben sig nu för den förlängda säsongen, som nu avslutas den 7 december i stället för efter allsvenskans sista match. Han konstaterar att det blir en ökad fysisk press, men att det troligen ändå blir ”hanterbart”.
