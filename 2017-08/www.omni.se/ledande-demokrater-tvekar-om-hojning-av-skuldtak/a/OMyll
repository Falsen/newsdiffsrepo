Ledande demokrater tvekar om höjning av skuldtak



Republikanerna kontrollerar Vita huset och båda kamrarna i kongressen. Men oenighet i partiet är så stor att det är tveksamt om kongressen följer Vita husets vilja och röstar igenom en höjning av det så kallade skuldtaket innan tiden rinner ut i slutet av september.

Trump kommer därför att behöva röster från Demokraterna, enligt analytiker som Reuters talat med. Men minoritetsledarna Chuck Schumer och Nancy Pelosi uppges enligt källor till Reuters vara tveksamma till att gå med på en höjning om den leder till att Republikanerna använder utrymmet till skattesänkningar som skulle få USA:s budgetunderskott att växa.

– Vi säger till Republikanerna att om deras avsikt är att använda höjningen för att möjliggöra skattesänkningar för de rika, då kommer att få svårare att vinna demokratiska röster, säger en demokratisk tjänsteman i senaten till Reuters.

Att inte höja skuldtaket i tid anses vara en långt allvarligare händelse än en så kallad ”government shutdown” då USA i så fall måste börja ställa in sina betalningar till långivare.
