Självkörande bilar får etiska riktlinjer i Tyskland


Mats Karlsson


Tyskland kommer att bli först i världen med att implementera etiska riktlinjer för självkörande bilar. Det rapporterar Engadget. Flera förslag på hur riktlinjerna ska utformas diskuteras för närvarande. Ett av dem är att bilarna ska vara rustade med en övervakningsbox i stil med flygets svarta lådor. Ett annat är att förarna ska kunna välja vilken information om sig själva som de delar med tredje part. Den svåraste diskussionen rör säkerheten och vilka prioriteringar bilarna ska göra i olika situationer. Ett av förslagen till riktlinjerna går till exempel ut på att människor alltid ska prioriteras högre än djur om en olycka inte kan undvikas.
