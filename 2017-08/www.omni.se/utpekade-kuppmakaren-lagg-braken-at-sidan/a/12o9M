Utpekade kuppmakaren: Lägg bråken åt sidan


Josefin Pehrson


Riksdagsledamoten Niklas Wykman pekas av källor till Expressen ut som den ledande kuppmakaren bakom avgångskraven på Anna Kinberg Batra.

”Det gör mig uppriktigt ledsen. Vi kan inte hålla på att bråka internt”, skriver han i ett sms till tidningen.

Wykman, som tidigare varit ordförande i MUF, tillägger att alla inom Moderaterna nu behöver ”lägga gamla bråk och falanger bakom sig”.

I den så kallade ”Wykman-falangen” uppges även Irene Svenonius, finanslandstingsråd i Stockholm och Täbykommunalrådet Leif Gripestam ingå. Falangens kandidat uppges vara Elisabeth Svantesson, arbetsmarknadspolitisk talesperson.

Svenonius uppger i ett mejl till Omni att uppgifterna inte stämmer och tillägger att nu inte är ”tiden för lögner och ryktesspridning”.

En rad namn inom M:s riksdagsgrupp nämns av Expressens källor som stödpersoner i kuppen: Fredrik Schulte, Hanif Bali, Erik Bengtzboe, Ida Drougge, Edward Riedel och Carl-Oskar Bohlin.

Niklas Wykman och Hanif Bali petades från sina dåvarande poster i maj förra året efter att ha hamnat i klinch med Anna Kinberg Batra och Ulf Kristersson, som nu nämns som möjlig efterträdare på M:s partiledarpost.
