Analyser: Beskedet är nog en lättnad för Alliansen


Hanna Åkesson


Regeringen beslut att dra tillbaka planerade skattehöjningar efter hot om misstroendevotum möts nog med lättnad i Alliansen. Det säger Ekots inrikespolitiske kommentator Tomas Ramberg.

– Det var ingen slump att tweetsen från Annie Lööf och Jan Björklund kom så väldigt fort efter presskonferensen där man säger att man nu lägger ner det här. Det de vann på det här var nu att kunna utropa: Titta Alliansen har segrat, vår hårda oppositionspolitik har gett utdelning, säger han.

Ewa Stenberg, kommentator i DN, tror att Alliansen kommer lägga ner sin ”misstroendeförklaringstaktik”.

– Den är svår att förklara för väljarna och den borgerliga alliansen riskerar att få betalt med samma mynt om den får bilda regering. Det blir svårt att regera i minoritet om ministrarna inte får lägga fram de förslag partiet gått till val på utan att avsättas, säger hon och konstaterar att tonläget nu återigen skruvas ner i svensk politik.
