Två blonda reportrar blev en i Trumps ögon


Ines Micanovic


Två finländska kvinnliga reportrar smälte ihop till en och samma person för Donald Trump, när han i går höll pressträff tillsammans med sin finländske kollega Sauli Niinistö.

När Niinistö skulle ge FNB:s USA-medarbetare Maria Annala ordet, ingrep Trump och frågade om han verkligen tänker låta samma person ställa en fråga igen. Yles utrikesreporter Paula Vilén hade ställt en fråga tidigare under presskonferensen.

– Nej, det är inte samma kvinna, sa Niinistö.

– De sitter bredvid varandra, tillade han.

Annala konstaterade att det finns många ljushåriga kvinnor i Finland, innan hon ställde sin fråga om ländernas Rysslandsrelationer.

Trump och Niinistö hade möte i Vita huset i går. Trump kallade mötet för ”mycket positivt” och tackade bland annat Finland för landets arbete mot terrorism. Han beklagade också underskottet i handelsbalansen som USA har med Finland.
