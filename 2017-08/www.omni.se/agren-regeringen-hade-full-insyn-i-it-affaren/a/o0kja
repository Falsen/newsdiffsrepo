Ågren: Regeringen hade full insyn i it-affären


Andreas Victorzon


Sparkade generaldirektören Maria Ågren hävdar att hon ”upprepade gånger” informerat regeringskansliet om lagbrotten kring it-upphandlingen på Transportstyrelsen. Det visar protokoll från förhandlingarna mellan facket och Statens Ansvarsnämnd i förra veckan som Expressen tagit del av.

Ågren säger också att hon vid upprepade tillfällen sökt vägledning i frågan från regeringskansliet, som fick ”full” och ”detaljerad” information, står det i protokollet enligt tidningen.

Men ”från departementet uppfattade hon att det inte var ett alternativ att backa i processen”, säger hon enligt DN, som också tagit del av dokumentet.

Ågren uppger att hon hela tiden varit ”transparent med sitt handlade och lämnat löpande information till Transportstyrelsens styrelse och till näringsdepartementet”.
