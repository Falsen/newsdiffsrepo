Fem misstänkta kannibaler gripna i Sydafrika


Jakob Rickardsson


Polisen i den sydafrikanska provinsen Kwazulu-Natal utreder just nu ett fall av misstänkt kannibalism, rapporterar AFP. För drygt en vecka sedan steg en man i 30-årsåldern in på en polisstation i staden Estcourt med en påse i handen. Han berättade för polisen att han tröttnat på att äta människokött och visade upp påsens innehåll – en människohand och ett människoben.

Mannen visade sedan polisen till ett hus där fler människorester hittades. Ytterligare fyra män greps kort därpå misstänkta för mord, mordförsök och för innehav av människodelar.

Fallet har skakat den lilla staden och ökat oron kring häxkonst eftersom en av männen sägs vara en häxdoktor.
