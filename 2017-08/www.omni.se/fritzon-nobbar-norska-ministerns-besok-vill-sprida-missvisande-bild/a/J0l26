Fritzon nobbar norska ministerns besök: ”Vill sprida missvisande bild”


Elin Joleby


Migrationsminister Heléne Fritzon (S) har ställt in ett sedan länge planerat möte med den norska invandrings- och integrationsministern Sylvi Listhaug från det högerpopulistiska Fremskrittspartiet. Mötet var planerat att ske under tisdagen.

I ett mejl till norska VG skriver Fritzon att hon inte vill vara del av den norska valkampanjen.

”Det har blivit väldigt tydligt de senaste dagarna att Listhaugs besök är ett inslag i den norska valkampanjen. Listhaug verkar mer intresserad av att sprida en missvisande bild av Sverige”, skriver Fritzon i mejlet.

Hon hänvisar bland annat till en intervju där den norska ministern påstår att det finns 60 så kallade ”no go”-zoner i Sverige. ”Något som är helt nonsens”, skriver Fritzon.

Den norska invandrings- och integrationsministern Sylvi Listhaug ligger bakom uttrycket ”det svenska tillståndet” som används flitigt i Norge för att illustrera en liberal invandrings- och flyktingpolitik, skriver VG.
