Heberlein: Vem är det som hycklar egentligen?


Elin Joleby


Ordkriget fortsätter mellan etiklektorn Ann Heberlein och SvD:s kulturskribent Margit Richert, som båda anklagar varandra för hyckleri i debatten om författaren Katerina Janouchs omtalade inlägg på Twitter.

Janouch antydde i en tweet att vänsterpartisten Rossana Dinamarca engagerade sig för afghanska ungdomar för att kunna ragga på dem. Detta kritiserades av Ann Heberlein. ”Hyckleri”, tyckte Richert, som menade att Heberlein själv gjort sig skyldig till liknande påståenden när hon i sina texter skrivit att flera kvinnor som kämpar för de ensamkommande pojkarna gör det för att få sex, fysisk närhet och uppskattning.

Men att se mellan fingrarna när det gäller kvinnor som begår övergrepp mot unga män på asylboenden är det riktiga hyckleriet, svarade Heberlein. Richert håller med om att den debatten är viktig, men menar att Heberleins alarmism och ”svepande generaliseringar” gör att texterna riskerar att mest röra sig mot den missnöjespopulistiska nätmobben.
