Myndigheter utreder Uber – misstänks för mutbrott



Uber utreds för mutor, enligt Wall Street Journal. Källor uppger för tidningen att USA:s justitiedepartement satt igång en process för att fastställa om taxibolaget kan ha brutit Foreign Corrupt Practices Act – en lag enligt vilken det är förbjudet att muta tjänstemän eller politiker utomlands i syfte att behålla affärer.

En talesperson för Uber bekräftar att bolaget samarbetar med myndigheter om en preliminär utredning.

Under den tidigare vd:n Travis Kalanicks ledning expanderade det i dag åtta år gamla bolaget snabbt till över 70 länder. Enligt Wall Street Journal har detta varit möjligt genom att regionala teamen fått fria händer att anpassa sig till den lokala marknaden – i bland genom att strunta i lagar.
