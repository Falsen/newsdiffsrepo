Mario Draghis nya strategi: Tystnad och överraskning


Nina Latvala


Mario Draghi, chef för Europeiska centralbanken (ECB), har inte gett en enda enskild intervju det senaste året. Dessutom har presskonferenserna den senaste tiden varit kortare än förut, samtidigt som frågestunden för journalisterna också skalats ner. Tystnaden uppfattas som en strategi som både förbryllar och irriterar journalister och investerare, skriver Politico.

Källor uppger för tidningen att Draghi även arbetar efter den strategin inom centralbankens väggar. Källorna uppger att han vid flera tillfällen överraskat sina närmaste medarbetare med sina tal.

När Draghi på fredag talar inför den årliga Fed-konferensen i Jackson Hole, är det många som väntar sig signaler om ECB:s plan kring lättnaderna. En källa nära centralbankschefen säger till tidningen att medarbetarna inte har mer information än marknaden om Draghis strategi framåt.

– Nedtrappningen har inte funnits på mötesagendorna och vi har inte pratat om det.
