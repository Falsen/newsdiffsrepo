Kravet inifrån: Hela partistyrelsen ska avgå


Josefin Pehrson


Moderaternas partistyrelse kommer att sitta kvar efter Anna Kinberg Batras besked att hon avgår som ordförande. Extrastämman ska bara välja en ny partiledare, meddelar partisekreteraren Anders Edholm.

Men i partiet finns krav på att hela partistyrelsen ska prövas.

– Det är ganska många län som har den åsikten, säger Saila Quicklund, förbundsordförande i Jämtland och riksdagsledamot till TT.

Valberedningen träffas redan på söndag för att börja diskutera vem som ska efterträda Kinberg Batra. Det säger Lars-Ingvar Ljungman, ordförande i valberedningen, till DN.

– Vid det mötet måste vi gå igenom hur processen ska gå vidare och vilken tidplan vi har att hålla oss till, säger han.

Ljungman vill inte spekulera i några namn eller särskild profil innan valberedningen är samlad.

Moderaternas partistyrelse höll under förmiddagen ett extrainsatt krismöte för att diskutera läget i partiet efter Anna Kinberg Batras besked att hon avgår som partiledare.
