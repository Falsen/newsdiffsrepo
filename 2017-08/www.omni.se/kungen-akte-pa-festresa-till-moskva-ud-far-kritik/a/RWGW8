Kungen åkte på festresa till Moskva – UD får kritik


Linnea Järkstig


Kung Carl XVI Gustaf flög reguljärt tillsammans med drottningen till Moskva i somras för att fira EF-ägaren Bertil Hults frus 70-årsdag. UD avrådde kungaparet från att använda statsflyget – men inte från själva resan och detta får nu kritik från Alliansföreträdare, skriver Svenska Dagbladet.

– Man kan inte ena dagen dundra och säga att det är ett farligt läge runt Östersjön, och ha det som motivering för att försvara försvarsministern, och nästa dag att det är fullt rimligt att skicka iväg Sveriges statschef till Moskva, säger Moderaternas försvarspolitiske talesperson Hans Wallmark till tidningen.

Han liksom Liberalernas Allan Widman tycker att UD borde ha avrått från resa. Hovet säger till tidningen att man följer UD:s rekommendationer och i det här fallet fanns inga invändningar mot att resa.
