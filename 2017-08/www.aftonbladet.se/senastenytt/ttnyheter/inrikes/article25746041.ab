Misstänkt mordförsök på krog i Linköping


Brott. En man blev misshandlad med ett tillhygge på en restaurang i Linköping på onsdagsförmiddagen. En man är gripen.

– Han är anhållen misstänkt för mordförsök, säger Åsa Willsund, polisens presstalesperson i polisregion Öst.

Bråket startade på en restaurang i industriområdet Torvinge. Genom vittnen kunde den misstänkte gärningsmannen, som är i 45-årsåldern, pekas ut. Han befann sig då på en annan restaurang i närheten och där greps han också av polis.

Offret är jämngammalt med gärningsmannen och fördes till sjukhus med ambulans. Enligt en bulletin från Region Östergötland ådrog sig mannen endast lindriga skador.

Polisen vill inte uttala sig om vilket tillhygge som använts. Restaurangen spärrades av för en teknisk undersökning.

TT
