Fortsatt förbud mot spontandans på krogen


Politik. Det är fortfarande förbjudet att släppa loss till musik på krogen om tillstånd saknas - trots ett riksdagsbeslut för över ett år sedan att avskaffa danstillstånden. Under tiden riskerar restaurangägare indragna serveringstillstånd, böter och fängelse.

I somras anmälde polisen en restaurangägare i Stockholm för att spontandans uppstått i lokalen. Bransch- och arbetsgivarorganisationen Visita har även fått samtal från andra krögare som fått besök av polisen.

– Nu måste regeringen göra någonting åt det. Det är inte rimligt att vi har poliser som har det här som en del av arbetet. Det får ett löjets skimmer med tanke på de samhällsproblem som faktiskt finns och som man borde fokusera resurserna på, säger Eva Östling, vd för Visita.

Hon tycker att det är absurt att restaurang- och barägare i Sverige riskerar att bli av med serveringstillståndet och till och med få fängelsestraff för att deras gäster står och gungar till musiken.

– Hela världen, åtminstone hela Europa, skrattar ju åt oss, säger Eva Östling.

Riksdagen tillkännagav i april förra året att regeringen ska arbeta för att danstillståndet ska avskaffas och borde återkomma med ett förslag till lagändring. Visita har tryckt på hos regeringen och försökt få reda på varför ärendet dröjer, men har bara fått vaga svar.

Två moderata och en vänsterpartistisk riksdagsledamot har också, var och en för sig, ställt en skriftlig fråga till den tidigare inrikesministern Anders Ygeman om varför ärendet drar ut på tiden.

Statsrådets svar är att ärendet bereds, men att det är viktigt att dans inte medför ordningsstörningar eller riskerar säkerheten. TT har sökt justitie- och inrikesminister Morgan Johansson för en kommentar.

TT
