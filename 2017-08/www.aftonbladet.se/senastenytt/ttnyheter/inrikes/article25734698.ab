Clark Olofsson svensk medborgare igen


Brott. Den dömde bankrånaren Clark Olofsson har fått tillbaka sitt svenska medborgarskap. Det innebär att han kan återvända till Sverige när han snart släpps från ett belgiskt fängelse.

– Det stämmer att han har fått tillbaka sitt medborgarskap, säger advokat Peter Althin, Clark Olofsson juridiska ombud, till Expressen.

Olofsson, eller Daniel Demuynck som han numera heter, avsade sig 1996 sitt svenska medborgarskap för att bli belgisk medborgare. När han 2009 dömdes till 14 års fängelse i Sverige för bland annat grovt narkotikabrott dömdes han samtidigt till livstids utvisning.

Att han nu återfått sitt svenska medborgarskap betyder han ändå återvända till Sverige när han blir en fri man senare i år. Det är möjligt sedan Sverige öppnat för dubbla medborgarskap.

– Den som förlorade sitt svenska medborgarskap före 1 juli 2002, med anledning av att man sökt och fått ett nytt medborgarskap, den kan från och med 1 april 2015 anmäla att man vill ha tillbaka det svenska medborgarskapet. Då skickar man den anmälan till Migrationsverket i Norrköping, säger Ingegerd Widell, verksamhetsutvecklare på folkbokföringen på Skatteverket, till TT.

Om Olofsson väljer att komma hem till Sverige får 70-åringen också rätt till garantipension och kan söka bostadstillägg, skriver Expressen.

TT
