10 000 i belöning för tips om dödad katt


Brott. Sedan en katt blivit dödad i Säffle har en privatperson utlyst en belöning på 10 000 kronor för tips som kan hjälpa polisen att gripa de skyldiga, skriver Säffle-Tidningen.

Det var i tisdags i förra veckan som några personer körde på katten Julia med bil, filmade händelsen och smet från platsen. Vittnen har berättat att föraren kom i hög fart och tog sikte på den 15-åriga katten som satt på trottoaren. Flera vittnen berättade att de blev mycket upprörda eftersom de också hörde skratt och jubel från bilen.

Den som utlyst belöningen är föreläsaren och underhållaren Peter Rylander.

– Det är en tragisk och hemsk händelse. Jag läste i artikeln att det fanns vittnen men ingen som hann ta registreringsnumret, säger han till Säffle-Tidningen.

Belöningen gäller för den som kan ge sanningsenliga och korrekta uppgifter om vilka mördarna är, enligt Rylander.

TT
