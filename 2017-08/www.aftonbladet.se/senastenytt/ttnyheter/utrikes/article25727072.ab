Kronprins Frederik stoppad av dörrvakt


Australien. Danmarks kronprins Frederik nekades att komma in på en bar i Brisbane i Australien i helgen, eftersom han saknade legitimation.

Frederik, som i många år kallades för "partyprinsen", fick inte komma in på Jade Buddha Bar strax före midnatt i fredags, skriver tidningen Courier Mail. Efter en kvart kom han och hans följe tillbaka med sju australiska poliser från livvaktsstyrkan, som kunde överbevisa ägaren om att den australiska lagen kunde läggas åt sidan för en dansk prins.

Den 49-årige kronprinsen, som är gift med kronprinsessan Mary som är från Australien, är i landet i samband med en regatta i delstaten Queensland.

I många australiska delstater krävs legitimation av alla som vill komma in på uteställen på kvällen.

TT-NTB
