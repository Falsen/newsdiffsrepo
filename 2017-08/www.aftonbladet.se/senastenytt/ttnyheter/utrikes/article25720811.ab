Svårare för ryssar skaffa visum till USA


USA. USA gör det betydligt krångligare för ryssar att söka visum för inresa i USA. Skälet som anges av USA:s ambassad i Moskva är det ryska kravet nyligen på att antalet amerikanska diplomater och ambassadanställda i Ryssland minskas med 755 personer.

Rysslands utrikesminister Sergej Lavrov hävdar att det verkliga skälet är att USA vill skapa missnöje bland ryssarna mot ryska myndigheter.

Bakgrunden till att Moskva i augusti krävde en kraftig minskning av antalet USA-diplomater var att den amerikanska kongressen röstat igenom nya sanktioner mot Ryssland, som straff för Rysslands inblandning i det amerikanska presidentvalet i fjol och annektering av den ukrainska Krimhalvön.

De nya visumreglerna, som börjar gälla 1 september, innebär bland annat att ryska medborgare måste resa till Moskva för att söka visum. Visumhanteringen vid konsulaten i S:t Petersburg, Jekaterinburg och Vladivostok stoppas.

TT-Reuters
