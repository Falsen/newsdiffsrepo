IS-kolonn framme i östra Syrien


Syrien/Libanon. En kolonn av IS-stridande och deras familjemedlemmar är framme vid en förutbestämd mötesplats i östra Syrien. IS-anhängarna har evakuerats från en enklav kontrollerad av extremistgruppen vid den libanesisk-syriska gränsen och ska nu föras till territorium som hålls av IS, enligt tv-kanalen al-Manar, knuten till den libanesiska shiamilisen Hizbollah.

Bakgrunden är att IS i helgen enades om ett eldupphör med den libanesiska armén efter en vecka av strider, där syriska regeringsstyrkor och libanesiska milismän från Hizbollah gått till angrepp mot jihadisterna.

Omkring 600 personer ingår i evakueringsplanen, enligt statliga syriska medier.

Libanon kontrollerar nu för första gången på flera år hela sin gräns mot Syrien. Landets gräns mot Israel patrulleras av den fredsbevarande FN-styrkan Unifil.

TT-Reuters
