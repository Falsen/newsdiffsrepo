Sex tonåringar gripna för bussövergrepp


Marocko. Sex pojkar har gripits i Marocko, misstänkta för inblandning i ett sexövergrepp på ung kvinna på en buss i Casablanca.

Vid övergreppet, som filmades och publicerades på sociala medier, ses de barbröstade tonåringarna skratta medan de tafsar på den 24-åriga kvinnan. Halvt avklädd och gråtande ber hon medpassagerarna om hjälp - förgäves. Inte heller stoppar chauffören bussen.

Pojkarna är enligt marockansk polis mellan 15 och 17 år gamla. Händelsen inträffade i fredags och gripandena ägde rum på måndagen. Kvinnan lider av ett psykiskt funktionshinder, och varken hon eller busschauffören hade anmält övergreppet innan det publicerades i söndags.

För bara två veckor sedan rasade en het debatt om sexuella trakasserier i Marocko. Ett annat videoklipp visade då en kvinna som i panik sprang i väg från en stor grupp män på en stor gata i Tanger.

TT-AFP
