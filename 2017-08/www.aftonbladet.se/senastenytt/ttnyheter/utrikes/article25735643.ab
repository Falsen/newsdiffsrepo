Flera döda när sopberg rasade efter skyfall


Guinea. Minst åtta människor har mist livet och tiotals skadats sedan ett sopberg rasat samman efter ett häftigt regnoväder i det västafrikanska landet Guinea. Antalet döda befaras stiga och flera människor vårdas på sjukhus.

Raset inträffade i utkanten av huvudstaden Conacry.

Minst två av dödsoffren var barn, enligt ansvarigt polisbefäl Boubacar Kasse.

– Soporna föll över tre bostadshus. Det finns fortfarande flera människor begravda, och vi måste nu göra allt för att rädda dem. Vi måste få in grävare. Området är mycket svårtillgängligt, säger Kasse.

Nyhetsbyrån AFP:s reporter på plats rapporterar att minst två människor grävts ut ur rasmassorna levande.

För åtta dagar sedan inträffade ett förödande jordskred i grannlandet Sierra Leone efter kraftiga skyfall. Omkring 500 dödsoffer har hittills hittats efter det jordskredet.

TT-AFP
