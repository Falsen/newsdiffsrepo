Integritetsrätt kan stoppa indisk id-satsning


Indien. Indiska regeringens satsning på biometrisk identifiering av landets invånare har stött på patrull.

Alla indier har nämligen rätt till sin personliga integritet enligt konstitutionen slår Högsta domstolen fast - något som kan krocka med det enorma id-projektet.

För att underlätta utbetalningar av ekonomiskt stöd till fattiga och förhindra bedrägerier lanserades id-programmet Aadhaar 2009. Inledningsvis var det frivilligt att registrera sig, men på senare år har det börjat ställas krav på att man är med för att kunna ta del av olika tjänster i samhället, som att öppna bankkonto exempelvis.

Hittills har programmet samlat in fingeravtryck och bilder från irisläsare från över en miljard indier. Kritiker anser att detta kränker den personliga integriteten och det finns också oro över den enorma datainsamlingen.

– En anledning för oss att utmana Aadhaar är att det kränker individers integritet. Det finns potential för att en övervakningsstat är i uppbyggnad, säger Udayaditya Banerjee, en av advokaterna som driver en process mot programmet.

Regeringen har dock avfärdat kritiken, och argumenterat för att personlig integritet inte alls skyddas av grundlagen. Ingen kommentar kring domen har ännu lämnats.

Nu har Indiens högsta domstol gjort en särskild prövning och konstaterar att personlig integritet visst är en grundläggande rättighet för alla medborgare, enligt artikel 21 i konstitutionen. Det här kan få följder för Aadhaar, hur är dock oklart.

– Varje grundläggande rättighet utsätts för rimliga inskränkningar enligt lagen. Om Aadhaar utgör en rimlig inskränkning återstår att undersöka, säger advokat Prashant Bhushan.

Rättens beslut kan också få följder för lagar som kriminaliserar homosexualitet och lokala förbud mot konsumtion av nötkött och alkohol. Indiska rättsexperter har på förhand kallat beslutet för ett av de viktigaste som tas i världen i år.

TT-AFP
