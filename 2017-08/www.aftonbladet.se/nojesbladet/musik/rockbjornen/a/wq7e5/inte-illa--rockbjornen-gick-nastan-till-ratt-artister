Inte illa – Rockbjörnen gick nästan till rätt artister
Markus Larsson

Brukar så här års få gömma huvudet i händerna och undra:

”Vad var det som gick fel?”

Rockbjörnen kan med andra ord ha rätt lustiga vinnare, ingen nämnd och ingen glömd.

Den skamlösa ignoransen för vad alla eventuella kritiker tycker och tänker är prisets behållning, jag vet.

Men åtskilliga gånger de senaste åren har jag börjat misstänka att någon form av poputbildning borde ingå i skolundervisningen.

I år finns det dock inte så mycket att klaga på.

Det var elefanterna som ägde galan – Håkan Hellström, Zara Larsson och Kent.

Hellström har därmed 19 stycken Rockbjörnar, varav två har gått till hans fans.

Han är prisets ohotade kung, vilket är rätt logiskt. Håkan Hellström har varit Sveriges största och populäraste artist i flera år, framför allt live.

Det är också glädjande att rockbandet Kent fick en gyllene björn som tack för fjolårets avskedsturné. Jag trodde att de var körda i det här sammanhanget. Enligt mig förtjänade gruppen den enbart för versionen av ”Utan dina andetag” under finalen på Tele 2 Arena i Stockholm.

Kent slutar därmed på tolv Rockbjörnar, totaltvåa efter Hellström.

Både Kent och Hellström har två långa och unika karriärer som började innan många i publiken i Kungsträdgården var födda. Det lär dröja innan någon annan artist får krama lika många statyetter igen.

Men Zara Larsson är fortfarande framtiden. Om hon fortsätter i samma tempo kan hon slå nya Rockbjörnen-rekord framöver. På några få korta år har hon dragit ifrån rockfarbröderna från 90-talet, framför allt utomlands.

I min värld förtjänar hon priset för Årets kvinnliga artist enbart för hennes envisa vilja att använda sin plattform för synnerligen effektiva och roliga attacker på ett av samtidens största problem – machokulturen.

Ja, det spelar stor roll att hon inte håller käften.

Albumet ”So good” osade av självförtroende. Och låten ”Only you” är utan tvekan en av årets bästa. Bli inte förvånad om vi fortfarande lyssnar på den om tio år.

Hiphopgruppen Hov1 blev Årets genombrott. När det gäller just hiphop och r’n’b har de kanske inte samma tyngd som en Stor eller en Cherrie men Hov1 har i allafall döpt en låt efter ett album av amerikanska soulstjärnan Frank Ocean (”Channel orange”). Det är väl alltid, ehm, något.

Största utmaningen för Hov1 blir annars att bli hågkomna nästa år också. De verkar i en genre och bransch som är hjärtlöst snabb och ombytlig.

Av de nominerade borde givetvis Katy Perry ha vunnit kategorin Årets bästa utländska låt med ”Chained to the rhythm”. Hon har ingen finare singel på sin meritlista.

Men det blev såklart Ed Sheeran och vattenglaset ”Shape of you” i stället – dunderhiten som måste vara världens största låt i år efter Luis Fonsis ”Despacito”.

Nåja, det kunde ha varit värre. Ni kunde ha röstat på Sheerans ”The Galway girl” också.

Men då hade Riksdagen tvingats genomföra en missförtroendeförklaring.
