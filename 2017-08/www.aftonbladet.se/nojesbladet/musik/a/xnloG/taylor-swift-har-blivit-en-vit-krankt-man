Taylor Swift har blivit en vit kränkt man
Effie Karabuda

Taylor Swift närmar sig Lars Norén med stormsteg. Hon ältar oförrätter med människor i sin omgivning och visar ingen nåd. Hennes nya singel ”Look what you made me do” är så nära ett brutalt karaktärsmord på Kanye West man kan komma.

Utåt sett verkade hon ha satt godkänd-stämpeln på Wests låt ”Famous” och raderna ”I feel like me and Taylor might still have sex. Why? I made that bitch famous”. Men egentligen började hon planera sin gruvliga hämnd i samma sekund som musikvideon med hennes nakna vaxkropp slängdes upp på Youtube.

På senare år har Swift använt sin musik som ett slags redskap för att bemöta hatare. I ”Shake it off” från 2014 tog hon visserligen nättrollen med en klackspark, men i ”Bad blood” förstod man att Katy Perry-beefen måste ha varit en catfight av rang. Det senaste släppet är bara ett ytterligare bevis på att sångerskan har taggarna utåt. Att sjunga om listan med namn på folk som gjort en illa väcker nästan en sjuklig Arya Stark-mentalitet.

Visst är det befriande att Taylor vågar sätta megalomana personer på plats. Men i egenskap av ett fan som hade "Fearless"-affischen över 90-sängen i flickrummet känns det surt att hon har gått från att skapa konst för den lilla människan till att spela tuff inför den amerikanska kändiseliten. Hennes privata texter om den där pojken som tog barndomsvännen Abigails oskuld, kärleksförklaringarna till sin mamma och de upprivande göra slut-sagorna är som bortblåsta.

Det finns inte mycket gemene man kan relatera till i världsstjärnans nya alster. Sättet att driva med mediebilden av sig själv må vara ett smart pr-drag, men det blir för meta. Medan Swift är fullt upptagen med att försöka återta orm-emojin glömmer hon bort vad som gjorde henne populär från första början. Nämligen hennes vanlighet.

Det mest radikala vore inte om Swift rådissade Kanye West utan i stället totalt ignorerade honom och resten av Hollywoods hatstormar. Hon borde bara, för att citera en mycket klok låtskrivare, ”shake it off”.
