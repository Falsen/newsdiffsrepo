Avicii om avhoppet: ”Pengarna blev allt”
MAGNUS SUNDHOLM

Avicii, eller Tim Bergling som Stockholmssonen egentligen heter, berättar i senaste numret av magasinet Rolling Stone om beslutet som gjorde att han i fjol slutade turnera.

– Jag fick inte längre någon glädje av det, uppger han.

– Jag behövde tid för att reda ut mitt liv.

En kommande dokumentär visar hur stressen malde ner honom, hur spelningar från Las Vegas till Ibiza ledde till sjukhusbesök till viss del orsakade av för mycket alkohol.

Den visar också honom när han grälar med branschfolk som försöker få honom att fortsätta ute på vägarna.

– Det var svårt, säger han om att se det färdiga resultatet.

– Jag tyckte att jag borde ha sagt ifrån bättre. Varför stoppade jag inte skeppet tidigare?

En anledning var säkerligen framgångarna. Avacii var EDM:s lysande stjärna, jobbade med Madonna och såg miljonerna rulla in.

– Grejen som hindrade mig från att stanna upp var att jag kände mig udda. Jag förstod inte varför i helsike inte jag kunde uppskatta det som alla andra dj:s gjorde.

– Men jag har börjat inse att många av mina kollegor som ser glada ut under varje show har samma tankar som jag.

Avicii har inte bara tröttnat på turnerandet, han har också tagit ett steg tillbaka från musikgenren.

– EDM blev för mycket för fyra till sex år sedan när pengar blev allt. Vid den tidpunkten ville jag inte längre kopplas samman med EDM. Nu när jag har mer tid i studion vill jag lära mig så mycket som möjligt av andra genrer.

Avacii blev så stor att han till och med förekom i kollegors texter, som i Mike Posners fjolårshit, ”I took a pill in Ibiza”. Låten handlar om att ta droger för att imponera på den svenske stjärnan, men att det slutar med en känsla av sorgsenhet och uppgivenhet.

– Mike är en god vän. Därför tog jag det som en hyllning. Och jag håller med. Fester kan vara otroliga, men på platser som Ibiza är det lätt att bli fast på festandet. Man blir ensam och nervös. Det är förgiftande.

Krisen som fick honom att lägga av skär djupt. Han går inte ens för att se kollegorna uppträda.

– Jag är fortfarande skadad. Men jag är säker på att jag kommer att göra det igen. Jag har precis börjat lyssna på musik igen och få tillbaka en liten del av glädjen.
