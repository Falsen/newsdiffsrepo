Skrev låt efter mobbningen: ”Till alla som har hatare”
LOUISE ÅSTRÖM

Artisten Demi Lovato är albumaktuell. Den 29 september släpper hon sin nya skiva ”Tell me you love me”.

– Albumet är en musikalisk scrapbook över mitt liv. Det handlar om hjärtesorg, kärlek och alla komplicerade saker som en 25-årig kvinna går igenom i sitt liv som singelkvinna, säger hon till Nöjesbladet.

Albumet innehåller låten ”Sorry not sorry”, som Demi skrivit till alla som fått ta emot hat.

– Det är en låt till alla som har hatare. Jag skrev den när jag var i studion och tänkte tillbaka på tiden när jag blev mobbad i skolan. Det är en sång som säger ”titta var jag är nu och det går bra för mig”.

Lovato har jobbat på det nya albumet i ungefär ett och ett halvt år, berättar hon. Att släppa det är nervöst, men hon tror att det kommer att gå bra.

Hon berättar att hon är tacksam över sin karriär och det faktum att folk lyssnar på hennes musik.

Sina fans har hon bland annat kontakt med via sociala medier. Framför allt på Instagram och Twitter.

– De säger allt möjligt. Att vi är tacksamma för din musik. Ibland säger de att min musik har räddat livet på dem.

Hur reagerar du när du fått höra att din musik räddat livet på någon?

– Det är svårt för något som är så meningsfullt och kraftfullt kan göra att du inte riktigt vet vad du ska säga. Men allt du kan säga tack och veta hur mycket det betydde för den personen som du pratar med.

Ännu är det inte bestämt när nästa turné blir. Det finns planer men de är inte skrivna i sten, säger Lovato.

För två år sedan uppträdde hon i svenska ”Idol”.

– Det var jättekul och jag skulle älska att göra det igen.

Under det Sverigebesöket hade hon inte tid att upptäcka staden mer än att hon tog en joggingtur, men hon kommer gärna tillbaka, berättar hon.

– Jag tycker att det är vackert, säger hon.
