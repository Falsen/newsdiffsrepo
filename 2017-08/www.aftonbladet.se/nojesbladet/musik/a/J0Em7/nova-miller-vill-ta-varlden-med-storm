Nova Miller vill ta världen med storm
LINNÉA GEIJER

Hon är högaktuell med låten ”Anything for U” och till nästa år kommer debutplattan. Men musiken är inte nog för 16-åriga Nova Miller. Förutom samarbeten med Disney och Make Up store gör hon i årsskiftet även skådespelardebut i SVTs ungdomsserie ”Svansen i Kläm” som behandlar frågor om rasism och utanförskap. Då Nöjesbladet talar med Nova är hon dessutom nyhemkommen från USA där hon gjort auditions för den kommande ”High School Musical 4”.

– Jag är faktiskt en av de sista de ska välja mellan. Det är sjukt. Skådespeleri är verkligen något jag planerar att fortsätta med, berättar hon glatt.

Nova är nämligen inte typen som gör en sak i taget, hon vill göra allt på en gång, och detsamma gäller planerna att ta musikkarriären över Atlanten.

– Jag tänker inte att ”Jag börjar med Sverige och ser hur det går”, egentligen är planen att göra det samtidigt. Jag känner att jag kan plantera frön överallt, säger hon eftertänksamt och tillägger med ett skratt:

– Nä men Gud vad ambitiös jag låter! Men jag känner att många i Sverige är rädda för att drömma, det är inte jag.

Trots sin ringa ålder är Nova dock medveten om hur hård branschen kan vara. Men det är inget som avskräcker henne det minsta.

– Jag har ingen plan B. Jag vet att det krävs hårt arbete i den här branschen. Det är stor skillnad mellan att ha musik som hobby och att ha musik som jobb, men jag har jättefina kompisar som stöttar mig, och måste jag sitta sent på kvällen och göra skolarbete för att jag har varit borta eller jobbat så får jag ta det. För jag får göra det jag älskar.

Och det märks att hennes arbete uppskattas. Nova har över 20 000 följare på Instagram och på bara två dagar har ”Anything for U” spelats nästan 70 000 gånger på Youtube. Låten är inte den första som Nova har släppt, men det är den hon är mest stolt över.

– När jag hörde den blev jag så tagen bara, man kan verkligen relatera till den. Jag älskar den här låten. Den handlar om hur man ibland kan ha en speciell person som man känner att man kan göra allt för och känslan man har i början av ett förhållande. Det är spänning, man vet inte hur det kommer bli eller hur den andra personen känner, det enda man vet är hur man själv känner.
