”Talang”-Oliver släpper egen musik
LINNÉA GEIJER

Tidigare i år slog han Talangs jury med häpnad då han framförde en imponerande tolkning av KISS ”Heaven’s on fire”. Nu är 13-årige Oliver ”Rock” Rytting aktuell med sin första egna låt.

– Ain’t such a big deal, säger han coollugnt.

Låten, som heter ”RNR Explosion” släpps på fredag, och under söndagens ”Bingolotto” kommer Oliver framföra den live. Producerad av Roasting House och utgiven av skivbolaget Dead End Exit Records går denna i samma spår som Olivers favoritmusik, hårdrocken.

– Jag fick ha en önskelista när de skulle skriva den, berättar han.

Högst på listan över inspirationskällor hamnade naturligtvis idolerna AC/DC och Joan and the Jetts.

Men musiken är inte det enda Oliver har ägnat sig åt sedan Talang. Nyligen lånade han ut rösten till ”Emoji-filmen”.

– Det var intressant. Det är enkelt, man pratar bara in i en mikrofon i en och halv minut. Jag spelar ”Lillskiten”, säger han och tillägger med ett skratt:

– De kallade honom lillbajset, men jag tyckte lillskiten lät bättre.

Förutom skådespelandet har Oliver under sommaren även gjort flera framföranden landet över, där han har sjungit låtarna från Talang och några nya rockklassiker.

– Det är kul att resa runt, säger 13-åringen och tillägger att det även varit kul att kunnat tjäna en slant på musiken.

Vilken låt är roligast att sjunga?

– Min egen! Egentligen inte än, men mamma säger att det är bra reklam att säga så, förklarar han ärligt.
