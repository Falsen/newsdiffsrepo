måndag 21 augusti 2017
Kuppen mot Lars Winnerbäck under inspelningen
JAN-OLOV ANDERSSON

För nio år sedan kom Magnus Gerttens ”Solen i ögonen – en film om Lars Winnerbäck”.

– Den följde honom på turné i tre veckor. Min film är annorlunda, mer en summering av hans liv fram till nu, säger Øysten Karlsen, norsk regissör som är mest känd för att ha skapat framgångsrika tv-serien ”Dag”, som visades på SVT här i Sverige.

Regissören har varit ett Winnerbäck-fan i många år. När han gjorde långfilmen ”Fuck up” för fem år sedan, sa han till filmens stjärna Tuva Novotny: Det vore ju fantastiskt att få Winnerbäck att göra en låt till filmen.

– Jag känner honom, sa Tuva, hjälpte oss att få kontakt, och så gjorde han en låt.

Och sedan har de lärt känna varandra allt bättre. Inte minst genom att den svenska rockstjärnans norska fru Agnes Kittelsen hade en av de största rollerna i ”Dag”. Winnerbäck själv var också med i ett par avsnitt, som skådespelare.

Tre gånger har man nu åkt till Winnerbäcks förra hemstad Linköping och filmat. Gått i fotspåren till hans uppväxt. Filmat på turnéavslutningen där hela staden var som Winnerbäckstokig.

– Det var Winnerbäcksölunderlägg och Do the Winnerbäck walk på gatorna, jag tror han kände sig lite obekväm.

Annars tyder mycket på att den normalt mediaskygga Winnerbäck öppnar sig mer än någonsin i filmen, som har premiär 6 oktober.

Per Gessle, Melissa Horn och Rolf Lassgård är också med, för att prata låtskrivande, turnéångest och hur man tolkar texter.

– Och så var jag fräck nog att ge Agnes en kamera, så att hon kunde filma när Lars minst anade det. Jag vet inte vad det gör med vår relation, sa hon. Men det verkar ha gått bra (skratt). Jag har aldrig sett Lars så glad som nu för tiden.
