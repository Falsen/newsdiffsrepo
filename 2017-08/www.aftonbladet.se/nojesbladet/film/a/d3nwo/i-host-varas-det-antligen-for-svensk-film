I höst våras det äntligen för svensk film
Jan-Olov Andersson

Å ena sidan kan man väl hävda att svensk film faktiskt mår bra. Ruben Östlund blev med ”The square” den första svensken som vann det finaste filmpriset i Cannes, Guldpalmen, på 66 år. Kasper Collins jazzdokumentär ”I called him Morgan” har i USA hyllats som en av årets allra bästa filmer, alla kategorier. Lär finnas med i Oscarsracet om bästa dokumentär nästa år. Historien ska förvandlas till påkostad spelfilm i Hollywood. Och Tarik Salehs thriller ”The Nile Hilton incident” med Fares Fares vann pris i Sundance och har blivit publiksuccé i Frankrike.

Å andra sidan kan man notera att den svenska biopubliken knappt bryr sig. Av årets hittills tjugo svenska premiärer, är det bara Amanda Kernells ”Sameblod” som förmått locka en stor publik, uppåt 200 000.

Hösten ser betydligt bättre ut, kan konstateras när det under måndagen var ett slags ”upprop” i Filmhuset i Stockholm. Skådespelare, regissörer och manusförfattare var på plats för att under några minuter visa trailers och presentera sina filmer.

Här är några filmer jag tror kan bli publikframgångar:

”Solsidan”, förstås. Här finns för många proffs bakom kulisserna, för många folkkära skådespelare och för många kul förvecklingar för att publiken inte ska vilja följa med när gänget drar på semester till Torekov. Premiär 1 december.

”Borg”. Historien om en av alla tiders bästa svenska idrottsprofiler och hans rivalitet med John McEnroe, amerikanen vi älskade att hata. Shia LaBeouf verkar sensationell i den rollen. Premiär 8 september.

”Ted - för kärlekens skull”. Ted Gärdestads musik har numera generationer fått med modersmjölken. Nu kommer äntligen historien om hans alldeles för korta liv. Det är målfoto vem som kommer att övertyga mest som sina rollfigurer, Adam Pålsson som Gärdestad eller Sverrir Gudnasson som Björn Borg. Oklart med premiärdatum.

”The square”. Lever Ruben Östlunds satir om konstbranschen (och mycket annat…) upp till den hajp som en Guldpalmsvinst i Cannes ger? Ja, det gör den. Premiär på fredag.

”Vilken jävla cirkus”. Känns som att Helena Bergström har gjort en publikfriande skröna. Premiär 20 oktober.”All inclusive”. Suzanne Reuter som 60-årig kvinna hittar kärleken på Kroatien-semester. Borde vara en given hit bland lite vuxnare biobesökare. Premiär 20 oktober.

”Monky”. Barn- och familjefilm med ”E.T.”-känsla. Premiär 22 december.Och så är man förstås nyfiken på dokumentären ”Winnerbäck – Ett slags liv”, premiär 6 oktober. Äntligen en film delvis inspelad i min gamla hemstad Linköping…
