Lassgårds forskare krymper människor
JENS PETERSON

Alexander Payne har skrivit och regisserat ”Downsizing” som mixar satir och komedi med science fiction och samhällsdebatt. Han har gjort filmer som ”Sideways”, ”The Descendents” och ”About Schimdt” med Jack Nicholson.”Downsizing” möttes av applåder när den invigde Venedigs filmfestival på onsdagen. Matt Damon, Christoph Waltz och Kristen Wiig har de stora rollerna. Lassgårds forskare ställer själv upp som försökskanin när människor krymps från 180 cm till 12 cm.

– När vi filmade i Lofoten bodde vi alla tillsammans på en båt, säger Rolf Lassgård. Det var otroligt roligt. Alla var mycket hjälpsamma. Alexanders ande svävade över allt.

Mycket uppmärksamhet vid premiären fick Hong Chau som har en viktig roll vid sidan av Matt Damon. Hon spelar en vietnamesisk demonstrant som straffats hårt av regimen.

– Vilken fantastisk kvinnoroll det är, säger Rolf Lassgård. Vi fick fin kontakt när vi filmade tillsammans.

Han arbetar just nu i Norrbotten med en tv-serie som fortsätter berättelsen om polisen och ”Jägarna”. Men Rolf Lassgård såg en tidig klippt version av ”Downsizing” när han var i Los Angeles för Oscargalan med ”En man som heter Ove”.

– Jag filmade mina flesta scener för ”Downsizing” i Toronto, förutom de sex dagarna vid Lofoten, säger Rolf Lassgård. I grunden liknar filminspelningar varandra, men allt är så stort i amerikanska filmer. Här var det lika många chaufförer som ett helt svenskt filmteam.

Filmen handlar mycket om vad människor gör med varandra, och med vår planet. Klimatförändringarna påverkar intrigen.

– Det som tas upp i filmen gör den skrämmande aktuell, säger Rolf Lassgård.Alexander Payne har skrivit manus tillsammans med Jim Taylor.

– Vi har arbetat med historien i tio år, säger Alexander Payne. Med just den här filmen ville vi visa hur något som görs i USA får återverkningar i många länder runt världen. Här finns element av science fiction, men i grunden är det samma sorts film som vi gjort tidigare. Det handlar om människor och humanism,”Downsizing” får svensk premiär den 18 januari 2018.
