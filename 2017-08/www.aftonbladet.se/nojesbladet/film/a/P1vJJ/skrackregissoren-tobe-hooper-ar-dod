Skräckregissören Tobe Hooper är död
JAKOB MEIJER

Regissören Tobe Hooper dog i lördags i Sherman Oaks i Kalifornien. Dödsorsaken är ännu oklar, skriver Variety.

Tobe Hooper, född i Texas, är kanske mest känd för kultfilmen ”Texas chainsaw massacre” från 1974 (på svenska; "Motorsågsmassakern"), som av många anses vara en av de mest inflytelserika skräckfilmerna någonsin.

I Sverige totalförbjöds filmen på 1980-talet och kom att starta debatten om ”videovåld”.

Filmen har dock fått kultstatus världen över, och 2001 släpptes originalversionen i Sverige. Flera uppföljare har också gjorts. Bara nu i september är det premiär för den åttonde filmen i ordningen om seriemördaren ”Leatherface”. Hooper regisserade själv ”The Texas chainsaw massacre 2” från 1986.

Regissören ligger även bakom skräckklassikern ”Poltergeist” (1982), som producerades av Steven Spielberg. Och året innan fick Hooper möjlighet att regissera musikvideon till Billy Idols låt ”Dancing with myself”, även den på rysartemat.

Genom åren har Hooper, som började som dokumentärfilmare, fortsatt inom skräckgenren, och även hans sista film blev en nagelbitare, ”Djinn” från 2013.

Tobe Hooper blev 74 år.
