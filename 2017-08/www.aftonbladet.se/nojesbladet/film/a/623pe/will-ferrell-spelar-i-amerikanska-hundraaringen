Will Ferrell spelar i amerikanska ”Hundraåringen”
EMELIE ANDERBERG

Skådespelaren Will Ferrell tar sig an rollen som Allan Karlsson, den spränggalne hundraåringen som rymmer från äldreboendet på sin födelsedag. I den svenska versionen av ”Hundraåringen som klev ut genom fönstret och försvann” är det Robert Gustafsson som gör rollen som den äventyrslystne åldringen, men nu ska den alltså göras om i en amerikansk version med nya skådespelare.

Felix Herngren, som regisserade den svenska succéfilmen, kommer att vara involverad även nu, men som exekutiv producent tillsammans med Henrik Jansson-Schweizer.

Succéhistorien bygger på Jonas Jonassons debutroman från 2009 med samma titel.

– Min karaktär, Allan, kan konsten att vara rolig bara genom att vara sig själv. Det är något som Will Ferrell klarar av med perfektion. Mycket humor med små mått. Jag är glad över att Allan nu vilar i hans händer, säger Jonas Jonasson till Variety.

”Hundraåringen som klev ut genom fönstret och försvann” hade premiär på juldagen i Sverige 2013. På drygt tre veckor hade över en miljon svenskar sett filmen på bio. År 2015 blev den nominerad till en Oscar för bästa makeup och hår. Filmen är en av de mest inkomstbringande i svensk historia.
