Ruben Östlund tror på stora chanser att vinna en Oscar
JAN-OLOV ANDERSSON

Nästa års Oscarsgala äger rum söndag 4 mars.

Nu i dagarna börjar allt fler länder avslöja vilka filmer de nominerar som sitt lands bidrag till kategorien Bästa ickeengelskspråkiga film.

Att det skulle bli Ruben Östlunds Guldpalmsvinnare från Cannes-festivalen som representerar Sverige, var inte direkt någon högoddsare.

Det fanns många skäl som talade för just den filmen, som har Sverige-premiär fredag 25 augusti:

Att komma till Hollywood med en Guldpalmsvinst från Cannes innebär en status så att filmen snudd på är självklar bland de fem filmer som ska nomineras.

Att ha kända Hollywoodskådespelare som Elisabeth Moss och Dominic West i två roller är förstås också en fördel.

Att Ruben Östlund redan är ett känt namn i filmkretsar i USA är också ett plus. Hans förra film ”Turist” blev nästan nominerad, den var på en shortlist med de nio sista utländska filmerna man valde bland.

Att filmen redan har en amerikansk distributör (Magnolia) som kommer att jobba stenhårt med lobbying och pr-arbete månaderna före Oscarsgalan är också viktigt.

Och, till sist, att ”The square”, en satir om konstvärlden, är en jäkligt bra film, som både roar och oroar, både är allvarlig och har humor, är förstås ett måste till att börja med.

Det fanns ju andra kandidater.

”Borg” och ”I called him Morgan” föll bort då de hade mer än 50 procent engelsk dialog.

Vilket annat år som helst hade nog Amanda Kernells publik- och kritikersuccé ”Sameblod” varit självklar. En film som dessutom verkligen skildrar ett Sverige som få känner till, ens här i det egna landet. Och på ett lite lagom exotiskt land.

Men i år var det nog knappast något snack om vilken film det skulle bli.

Ruben Östlund tycker att Guldpalmen i Cannes är större än en Oscar.

– Det har ju bara delats ut 70 Guldpalmer och det är mer regissörsinriktat, det gillar jag. Men nu handlar det om att skaka hand med så många som möjligt av Oscarsmedlemmarna, vi har flera resor på gång till New York och Los Angeles inplanerade redan. Oscars-lobbyingen börjar redan på filmfestivalerna i Toronto och New York.

Förra året blev ”En man som heter Ove” en av de fem nominerade filmerna. Några likheter mellan filmerna?

– Inga över huvud taget, skulle jag säga. Men jag hoppas att min film går lika bra publikmässigt i USA som Hannes Holms film gjorde, säger Ruben.

Hur stora är chanserna att vinna en Oscar tror du?

– När vi inte blev nominerade för ”Turist” gjorde vi ju en kortfilm och lade ut på Youtube om Swedish director freaks out over missed nomination. Den blev väldigt uppskattad. Amerikaner har en känsla för dramaturgi, de har en förkärlek för underdogs som återfår sin värdighet, så det tror jag kan spela en viss roll.
