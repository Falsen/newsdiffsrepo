tisdag 22 augusti 2017
Superstjärnorna evakuerade efter säkerhetshaveri på festival
AGNES ARONSSON

Jay Z avslutade V-festivalen i Hylands Park i Essex under gårdagskvällen och hade då Rihanna som stöd vid sidan av scenen.

Men sista delen av rapparens uppträdande slutade i kaos och säkerhetshaveri då närgångna fans som ville närma sig stjärnorna stormade backstage-området och skadade flera personer ur säkerhetspersonalen, rapporterar The Sun. En stor del av backstage-området evakuerades efter incidenten.

Flera personer på plats har vittnat om kaoset i närheten av superstjärnorna under kvällen.

– Det var skrämmande, säger ett vittne till The Sun.

– En man slog till en i personalen två gånger över munnen. En annan stampade på en persons bröstkorg. Han togs till första hjälpen-tältet.

Enligt vittnet tappade säkerhetspersonalen kontrollen över den allvarliga situationen.

När inkräktarna hade tagit över backstage-baren tvingade omkring 20 säkerhetsvakter tillsammans med polis artister och andra kändisar åt sidan när de övermannade de misstänka personerna och förde ut dem. När de ändå inte lyckades ordna upp situationen evakuerades området.

– Ena sekunden stack vi drinkar och musiken spelades, nästa sekund hade säkerhetsvakter stormat området och kastade borden åt sidan, säger ett vittne till The Sun.

Enligt vittnen fick de ingen förklaring till vad som egentligen hade inträffat, vilket skrämde upp besökarna ytterligare.

Rihanna och Jay-Z fördes snabbt från platsen och tros ha lämnat i en helikopter när situationen förvärrades. Under kvällen befann sig bland annat Litte Mix- sångerskorna Perrie Edwards och Leigh-Anne Pinnock i backstage-baren.
