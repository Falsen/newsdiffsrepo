Legendarisk komiker död – blev 91 år
MATHILDE ALBINSSON

Jerry Lewis har somnat in fridfullt i sitt hem, omgiven av familjen, rapporterar amerikanska medier.

Han är känd från filmer som ”Doktor Jäkel och mister Hyde”, ”Alla tiders gågosse” och ”King of comedy”. Med sin galna och humoristiska framtoning gjorde han succé i slutet av 1940-talet tillsammans med Dean Martin. De kallade sin framgångsrika duo ”Martin and Lewis”.

Jerry Lewis föddes den 16 mars 1926 i New Jersey. Hans föräldrar verkade inom nöjesbranschen. Jerry Lewis började gå i deras fotsteg tidig. Redan som femåring uppträdde han tillsammans med föräldrarna. Arton år gammal var han redan en erfaren komiker.

Jerry Lewis var en av USA:s största stjärnor någonsin och betraktas än i dag som en av nationens roligaste personer, med en karriär inom tv, radio, musik och film. Förutom komiker, var han även skådespelare, manusförfattare, filmproducent och regissör.

Som regissör och manusförfattare står han bland annat bakom dramafilmen ”The day the clown cried” från 1972, i vilken han också spelade huvudrollen som den avdankade clownen Helmut Doork. Filmen spelades in i Paris – men även på svensk mark, i EuropaFilms studio i Bromma samt i Stockholm.

Filmen har dock aldrig getts ut officiellt.

Han förärades med två stjärnor på Hollywood Walk of Fame under sin livstid.

Men han vurmade även för människor i nöd. Under mer än 30 år ledde han en direktsänd insamlingsgala till förmån för barn med sjukdomen muskeldystrofi. 1977 nominerades han till Nobels fredspris för det arbetet.

Jerry Lewis blev 91 år.
