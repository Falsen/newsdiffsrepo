måndag 21 augusti 2017
Tomas von Brömssen: SVT sänder ”Saltön” för tidigt på året
JAKOB MEIJER

I fyra nya avsnitt, med start i kväll, kommer tittarna återigen att få följa Blomgren, Johanna och de andra karaktärerna i Viveca Lärns ”Saltön”.

Första säsongen sändes 2005, och precis som i serien har starka band vuxit fram mellan skådespelarna under åren som gått.

– Det är alltid roligt att träffas igen när det har gått ett par år. Det blir ett slags sommarkollo för vuxna. Det är en väldigt angenäm inspelningssituation, säger Tomas von Brömssen inför premiären av den fjärde säsongen.

– Det blir en familj av oss som jobbar där ute. Det är så fina omständigheter, det är betald semester om man ska vara lite krass

Årets säsong spelades in redan för två år sedan. Tomas von Brömssen trodde ett tag att den aldrig skulle visas på SVT.

– Vi undrade varför kommer den aldrig, är den för dålig?

Nu när premiären faktiskt blir av tycker dock Tomas von Brömssen att man kunde ha väntat ett tag till. Han tycker nämligen att serien sänds för tidigt på året.

– Den ska gå på vintern eller sent på hösten när man känner suget efter sommaren. Det är då den är som mest effektiv. Men det är kul att den sänds.

Tomas von Brömssen har annars haft en fullproppad jobbkalender den senaste tiden. I år är han bland annat aktuell med Helena Bergströms ”Vilken jävla cirkus” och Filip Hammars och Fredrik Wikingssons ”Tårtgeneralen”.

Just Filip och Fredrik är några han länge har velat jobba med.

– De är jättesympatiska. Och det är ett jäkla tempo. Du vet hur de är. I tv kan man tycka: ”Håll käften, ta det lugnt”. Men det är deras sätt att vara helt enkelt. Det får man acceptera. När man gör film möts man på en helt annan nivå, där blir man mer samtalspartner. Det blir något helt annat, även om tempot finns med, och snabbheten, roligheterna och allt annat.

Först i vinter har ”Tårtgeneralen” premiär. Men redan på söndagen får vi se Tomas von Brömssen som Blomgren i ”Saltön”.

– Det är en väldigt deprimerande historia. Men det har den alltid varit å andra sidan. Det har varit skilsmässor och massa dramatiska händelser, säger han om den nya säsongen.

– Men det är som att allt står still, den har någon slags sagokvalitet. Det spelar ingen roll vad vi gör, det blir trevligt ändå.

”Saltön” har premiär i kväll på SVT1 klockan 20.00
