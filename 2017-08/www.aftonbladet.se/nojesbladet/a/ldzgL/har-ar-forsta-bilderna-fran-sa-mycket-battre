Här är första bilderna från ”Så mycket bättre”
JAKOB MEIJER

Eric Saade och popduon Icona Pop, bestående av Caroline Hjelt och Aino Jawo, var gäster i sommarens sista program av ”Sommarkrysset” på TV4. Eftersom båda medverkar i ”Så mycket bättre” som sänds i höst passade programledaren Gry Forsell på att ge en exklusiv förhandstitt på årets säsong.

I klippet får man bland annat se när Icona Pop gör storstilad, och framför allt sen entré i programmet. Och vi får veta att Eric Saade är sällskapssjuk.

– Jag är galet sällskapssjuk. Ingen kommer bli av med mig. Folk får väl låsa ute mig, säger han i klippet.

Ska man tro artisterna lär årets gäng ha blivit väldigt tajta med varandra.

– Vi har ju inte setts sedan i sommar, det var nästan lite känslosamt när vi sågs här bakom nu. Vi blev ju nära, säger Caroline Hjelt i ”Sommarkrysset” om att få träffa Eric Saade igen.

– Jag kände ingen typ, så jag tycker bara att vi alla blev ett så sjukt skönt gäng, värsta familjen. Jag tycker alla överraskade på mig, fortsätter Saade.

Men varken Caroline Hjelt eller Eric Saade kommer att titta på årets säsong.

– Det är jätteläskigt, det är skämskudde när man tittar på saker man har gjort, säger Eric Saade.

Förutom Icona Pop och Eric Saade medverkar även Tomas Andersson Wij, Uno Svenningsson, Kikki Danielsson, Sabina Ddumba och Moneybrother i årets säsong.

”Så mycket bättre” har premiär i oktober på TV4.
