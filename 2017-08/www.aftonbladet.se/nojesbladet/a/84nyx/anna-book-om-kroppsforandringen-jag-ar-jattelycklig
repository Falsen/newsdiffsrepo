Anna Book om kroppsförändringen: ”Jag är jättelycklig”
MATHILDE ALBINSSON

Anna Book är en av deltagarna i höstens kändisversion av ”Biggest loser VIP”.

I samband med hemkomsten från tv-inspelningen gav hon sina följare på Instagram ett smakprov på sitt ”nya jag”.

”Njuuuuter av mitt liv”, skrev hon till bilden.

Och följarna svarade med att kärleksbomba artisten – samtidigt som flera knappt känner igen henne.

”Jösses, känner nästan inte igen dig!!! Rasat i vikt, nytt leende, fina ögonbryn.... Kämpat hårt ser jag”, skriver en av dem.

Anna Book har inte bara gått ned i vikt, utan har även fixat ögonbrynen och tänderna samt klippt av en bra bit av sitt långa hår.

Men skönhetsingreppen är noga genomtänkta beslut. Processen med vita porslinsfasader påbörjade hon för fyra månader sedan och ögonbrynen, som hon har gjort med mikrobladsteknik, för cirka två månader sedan.

– Ögonbrynen plockades sönder i samband med en fotografering och tv-inspelning för längesedan. Tjejen plockade dem alldeles för tunt. Jag har stört mig mycket på dem och haft ett himla bestyr med att få dem att växa ut igen. Och tänderna har jag pratat om i fem år. Det är inga lättvindiga besulut, bara för att jag börjat gå ned några kilon, säger hon och fortsätter:

– Jag är supernöjd. Det här är något jag trivs väldigt bra med och jag tycker att jag ser piggare och gladare ut.

Anna Book har tidigare sagt att hon hittat sig själv genom ”Biggest loser VIP”. Och när Nöjesbladet når henne på telefon berättar hon att hon är nöjdare och gladare än någonsin.

– Jag får inte avslöja så mycket mer än att det har varit en tuff resa. Det har varit många hårda insikter. Det är inte helt lätt att blotta sig, och då pratar jag inte bara om att ställa sig i cykelbyxor och sport-bh framför kameror och alla de tittare som ska se det här i höst.

Hur mår du i dag?

– Jag mår jävligt bra. Jag är jättelycklig och går bara runt och ler hela tiden. Jag känner mig positiv och hoppfull om framtiden.

Lever du i dag som du lärde i ”Biggest loser VIP”?

– Oh ja, det gör jag. Annars skulle jag skämmas. Och jag känner att jag vill, oavsett vad utgången är och hur det har blivit, vara stolt över mig själv. För mig är det här för livet, säger hon och fortsätter:

– Jag har inte nått målet, men jag är på god väg. Sen är det svårt. Jag har verkligen fått ett kvitto på att för Anna Maria Theres Toledano Book finns det inga genvägar.

Vad är målet?

– Många baxnar när de hör mitt mål, så jag väljer att hålla det lite för mig själv. Så slipper jag höra tuggen om att jag inte är klok. Men man kan säga att det har med vikten att göra, formen på min kropp och insidan. Jag kommer aldrig mer lyssna på elakt prat.

– Det är den största vinsten. Att för första gången som vuxen människa få känna sig riktigt lugn inombords och känna att ”jag är good enough” och att jag är en jävligt bra människa. Det har jag inte känt tidigare på riktigt faktiskt.
