”Säg till om jag blir en skitstövel”
MAGNUS SUNDHOLM

Det är alltid ett nöje att träffa skådisar på väg mot genombrotten. De är entusiastiska, tillmötesgående och öppna. Den här söndagsförmiddagen i Beverly Hills är Bill Skarsgård, 27, sannerligen inget undantag-

– Jag är nummer fyra av åtta i Skarsgård-klanen. Ni blir aldrig av med oss, skämtar han med mina utländska kollegor när han tar emot på Beverly Hilton.

Det är lätt att förstå hans goda humör. En roll han för ett år sedan la hela sin själ har precis börjat se dagens ljus. Mottagandet överträffar alla inblandades vilda förväntningar.

– Inte många hade vågat gå i Tim Currys fotspår, säger regissören Andy Muschietti och syftar på tv-serien av ”IT” från 1990.

– Men Bill tvekade inte. Han är totalt orädd.

Svensken medger dock att han var nervös.

– Förväntningarna var så höga. Jag försöker låta bli att vara på nätet, men jag såg en del. Det var ”Vad i helvete?” och ”Den jävla skithögen”.

– Jag hade några sömlösa nätter i Toronto innan inspelningen. Men jag insåg att jag inte skulle klara det om jag lät mig påverkas av andra.

Handlingen i Kings 31 år gamla roman kretsar kring sju barn som terroriseras av en ond clown.

– Andy ville hålla mig separat från barnen. När jag kom in i bilden hade de filmat i mer än en månad och hunnit bli bästa kompisar, säger Bill.

Finn Wolfhard, känd från tv-serien ”Stranger things”, minns första dagen svensken dök upp på inspelningen i Toronto.

– Han hade en kopp kaffe i handen och stod och pratade med någon. Han var så lång och bar full clownutstyrsel. Jag tänkte, ”Vad har vi gett oss in på?”.

Regissören skrattar belåtet åt minnet av taktiken.

– När de såg honom var det som om något exploderade.

Han kallar svensken perfekt för uppdraget som redan fått filmbolaget Warner att dra igång förberedelserna för en uppföljare.

– Bill har stora ögon. Han kan vara gullig och söt, men också se ut som en galen mördare.

För Sophia Lillis, barngängets enda tjej, blev det nästan för mycket.

– Bill var så schysst. Men det var udda. Innan scenen frågade han om allt var okej, hur jag mådde och hur det gick i skolan. Direkt kameran började rulla försökte han strypa mig.

För den senaste Skarsgårdmedlemmen att slå i USA innebär det att frågorna om brorsan Alexander och pappa Stellan inte längre blir lika självklara.

– Jag är stolt över min familj och frågorna gör mig inget, säger han.

– Men när jag var yngre tyckte jag att de var jobbiga. Det var alltid, ”Tycker du at du är snyggare än...” eller ”Har du pappa att tacka för...”.

– Då ville jag stå på egna ben, vara min egen person och bedömas efter egna meriter.

Han funderar kort.

– Det är både för- och nackdelar att komma från en känd familj. Men det är klart att det har hjälpt mig. Om jag bara fortsätter att jobba och etablera mig blir jag förhoppningsvis inte bara någons bror.

Att döma av mottagandet som ”Det” fått är den tiden redan här.
