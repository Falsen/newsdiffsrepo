Popstjärna död – 53 år gammal
MATHILDE ALBINSSON

Brittiska popstjärnan Melissa Bell har avlidit, rapporterar The Sun.

Hon var huvudsångare i den Grammy-vinnande musikgruppen Soul II Soul mellan 1993 och 1995.

Hennes bortgång annonserades av dottern, sångaren Alexandra Burke, på Twitter på tisdagen. I ett känslosamt meddelande minns hon sin mamma som vacker, rolig och kärleksfull.

”Vår vackra mamma fick sina vingar måndagen den 28 augusti 2017, en dag som har förändrat våra liv för alltid. Vi kommer aldrig glömma hennes villkorslösa kärlek, stöd, karisma, styrka och mod genom hela livet. Vi är evigt stolta och tacksamma över att kalla henne vår mamma”, skriver Alexandra Burke.

Melissa Bell gick med i Soul II Soul 1993 och hörs bland annat på låten ”Wish”, som var med på gruppens mest framgångsrika album. Hon lämnade gruppen två år senare, för att satsa på en solokarriär 1995. Hon släppte fyra singlar under eget namn 1997 (”Rumble sex”, ”Surrender”, ”Mixed up”, och ”Nothing gonna stop me now”), innan hon bildade en ny grupp, Soul Explosion, 1999.

Hon led av svår njursvikt, vilket gjorde det svårt för henne att uppleva sin dotters insats i finalen av brittiska X Factor 2008, skriver The Sun. Alexandra Burke vann tävlingsprogrammet och levererade dessutom samma år en kritikerrosad tolkning av Leonard Cohens ”Hallelujah”, som för övrigt blev den mest sålda singeln i Storbritannien 2008.

2013 berättade Alexandra Burke att hon hade spenderat runt 200 000 kronor på att renovera mammans hus, så att hon kunde få dialysbehandling i hemmet i stället för på sjukhus. Dottern ska även ha erbjudit sig att donera sin ena njure, vilket Melissa Bell avböjde.

– Jag har försökt tre eller fyra gånger. Men mamma valde alltid att avsluta diskussionen eftersom läkarna sa att det kunde innebära att jag inte skulle kunna bli gravid, har Alexandra Burke tidigare sagt i en intervju, enligt  Daily Mail.

Melissa Bell förlorade mot en nio år lång kamp mot njursvikt, till följd av diabetes, uppger Daily Mail.

Hon blev 53 år gammal.
