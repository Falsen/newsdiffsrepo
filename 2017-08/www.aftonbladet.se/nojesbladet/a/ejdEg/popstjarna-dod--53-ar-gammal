Popstjärna död – 53 år gammal
MATHILDE ALBINSSON

Brittiska popstjärnan Melissa Bell har avlidit, rapporterar The Sun.

Hon var medlem i den Grammy-vinnande musikgruppen Soul II Soul och var under sin tid där bandets huvudsångare.

Hennes bortgång annonserades av dottern, sångaren Alexandra Burke, på Twitter på tisdagen. I ett känslosamt meddelande minns hon sin mamma som vacker, rolig och kärleksfull.

”Vår vackra mamma fick sina vingar måndagen den 28 augusti 2017, en dag som har förändrat våra liv för alltid. Vi kommer aldrig glömma hennes villkorslösa kärlek, stöd, karisma, styrka och mod genom hela livet. Vi är evigt stolta och tacksamma över att kalla henne vår mamma”, skriver hon.

Melissa Bell gick med i Soul II Soul 1993 och lade sång på låten ”Wish”, som var med på gruppens mest framgångsrika album. Hon lämnade gruppen två år senare, för att satsa på en solokarriär 1995. Hon släppte fyra singlar under eget namn 1997 (”Rumble sex”, ”Surrender”, ”Mixed up”, och ”Nothing gonna stop me now”), innan hon bildade en ny grupp, Soul Explosion, 1999.

Hon led av svår njursvikt, vilket gjorde det svårt för henne att se sin dotter i finalen av brittiska X Factor 2008, skriver The Sun. Alexandra följde nämligen i mammans fotspår. Hon vann tävlingsprogrammet och levererade dessutom en kritikerrosad tolkning av Leonard Cohens ”Hallelujah” samma år, som för övrigt blev den mest sålda singeln i Storbritannien 2008.
