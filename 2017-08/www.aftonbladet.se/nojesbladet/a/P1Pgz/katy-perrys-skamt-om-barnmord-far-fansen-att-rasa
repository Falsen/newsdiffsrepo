Katy Perrys skämt om barnmord får fansen att rasa
JAKOB MEIJER

Dåligt manus och töntiga skämt. Tittarna var långt från nöjda när Katy Perry, 32, ledde MTV-galan i helgen.

Programledaren fick kritik från många håll för sin insats. Och det var särskilt ett inslag som fick flera att gå i taket.

I en förinspelad sketch kommenterade Katy Perry den bisarra konspirationsteori som fick fart förra året. I det här fallet att Perry egentligen skulle vara barnskönhetsdrottningen JonBenet Ramsey, som hittades mördad i sitt hem i Colorado 1996.

I inslaget får man se komikern Billy Eichner, 38, be Katy Perry ”blinka två gånger” i fall teorin stämmer.

– Kom igen, behöver du pengar eller något?, undrar Katy Perry i sketchen och menar att frågan är respektlös.

Respektlös är just precis vad många tittare beskriver sketchen som.

”Ett olöst barnmord är inget att skratta eller skämta om, det är sorgligt”, skriver en tittare på Twitter.

En annan kommenterar:

”Ett barn blev mördat, och ni gör det till ett Katy Perry-skämt”.

Det var i februari förra året som en man på Youtube påstod att Katy Perry egentligen är JonBenet Ramsey, som hittades död bara sex år gammal. Han backade upp sitt påstående genom att visa på likheterna mellan Ramseys och Perrys föräldrar.

Enligt teorin skulle Katy Perry ha hållit sig undan rampljuset, från sin påstådda död 1996 fram till 2008 då hon släppte sitt debutalbum. Att Perry redan 2001 kom ut med en skiva under ett annat namn, eller att hon är född sex år före Ramsey, är inget som han verkar ha tagit med i beräkningen.
