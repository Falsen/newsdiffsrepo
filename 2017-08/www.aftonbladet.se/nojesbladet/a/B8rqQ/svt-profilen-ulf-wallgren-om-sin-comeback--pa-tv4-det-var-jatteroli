SVT-profilen Ulf Wallgren om sin comeback – på TV4: ”Det var jätteroligt”
MATHILDE ALBINSSON

Nyhetsankaret Ulf Wallgren, 63, lämnade sitt jobb på SVT:s ”Rapport” i slutet av förra året, efter att ha jobbat för tv-kanalen i 27 år.

Men i kväll gjorde han comeback på bästa sändningstid – på TV4.

– Till värsta konkurrenten, skrev några av mina kollegor på Facebook, konstaterar Ulf Wallgren när Nöjesbladet når honom på telefon, precis hemkommen från Linköping och en workshop i yoga.

– Men jag är ju en fri man nu och kan göra vad jag vill. Jag har ju ändå hjärtat kvar hos SVT, men det har varit väldigt roligt att jobba med Jarowskijs (produktionsbolaget bakom ”Klassfesten”, reds anm.). Det är ett proffsigt gäng och de har varit väldigt sjyssta på TV4 också. Man känner sig uppskattad.

Ulf Wallgren kommer synas i nya underhållningsprogrammet ”Klassfesten” under åtta lördagar framöver, och med start i kväll. Där har han ett eget inslag, i vilket han läser upp olika nyhetshändelser som har inträffat mellan 1961 och 1995.

– Ränderna går ju inte riktigt ur. Som programledare är man lite fåfäng, så det är klart att när de ringde så blev man lite småsugen. Jag kunde inte stå emot. Det var ett tillfälle att göra nyheterna på ett lekfullt sätt och på bra arbetstider, säger han.

Det sista är en skämtsamt riktad känga mot SVT. Efter 37 år i branschen, varav 27 år på SVT, valde Ulf Wallgren att lämna yrket för att sadla om till yogainstruktör. Stressen blev till slut för stor för honom.

– Stora företag, som SVT, bör tänka framåt hur man ska ta hand om sin personal. Mediebranschen är lite speciell på det sättet att det är så pressat och stressigt. Det är inte bara åldersbetingat det här med huruvida man orkar jobba under stress på konstiga arbetstider, men för mig blev det ”too much”, med tightare schema där jag skulle bli tvungen att börja jobba både dag och natt. Det var inte bra för mig.

Hur var det att göra tv igen?

– Det var jätteroligt, säger han med eftertryck.

– Det här var ju inte blodigt allvar heller, det är inga rapportsändningar på en halvtimme precis. Visst kändes det kul att vara lite rampljuset igen, det ska jag inte sticka under stol med.

Men det finns inga planer på en framtida karriär på TV4, berättar han.

– Det har jag inga tankar kring, men det är klart att ringer dem så får jag väl överväga det hela. Men det är ju yoga jag ska hålla på med, säger han, men lägger sedan till:

– Om ”Klassfesten” blir en hit som rullar i flera år, då ställer jag upp. Om inte SVT ringer och erbjuder mig att göra ”Duellen”.

SVT:s nya satsning ”Duellen” visas också på lördagar – och produceras också av Jarowskij.

– Jag gör gärna fler sådana här program med Jarowskij. Det var jättekul att jobba med dem.

Vad sägs om ett eget yogaprogram, då?

– Det skulle jag gärna vilja ha. Det vore ju drömmen. Jättekul!

Vilken kanal skulle du helst vilja se ett sådant program på?

– Åh, tvinga mig inte att välja mellan SVT och Fyran!, säger han och skrattar.

– Jag har haft fantastiskt roligt på SVT och tacksam för alla utvecklingsmöjligheter, men jag tycker också att det har varit väldigt roligt att möta TV4 på det här sättet. Jag håller alla dörrar öppna.
