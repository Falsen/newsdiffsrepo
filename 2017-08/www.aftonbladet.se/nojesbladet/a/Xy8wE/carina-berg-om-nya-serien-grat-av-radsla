Carina Berg om nya serien: ”Grät av rädsla”
TORBJÖRN EK

För att kunna inseminera hästar måste sperman samlas in. Det uppdraget går i höst till Carina Berg, 39, som en del av serien ”Världens tuffaste jobb” i Kanal 5.

– Det var så jäkla läskigt. En 700 kilos stenkåt hingst är ganska skräckinjagande, säger hon.

Nöjesbladet kunde redan i mars avslöja att Carina Bergs nya projekt var att prova på några av världens svåraste och läskigaste arbeten.

Och bara i premiärprogrammen tvingas hon dingla från hög höjd som fönsterputsare, proväta hundmat och mata krokodiler.

– De gånger jag har varit räddast här har varit när det har haft med höjd eller okontrollerade djur att göra, säger hon.

– Särskilt i det här hingstfallet. Då skulle jag ta en lösvagina och när han hoppar upp på den här bocken som han tror är ett sto och ska börja jucka, då ska jag springa fram med den här lösvaginan, ta tag i hans dase och trycka in och sen hålla emot. Då var det på riktigt 700 kilo hingst som bara...

Carina ställer sig upp och illustrerar skrattande hur hästen juckade.

– På riktigt har jag aldrig varit så rädd i hela mitt liv som jag har varit under de senaste sex månaderna. Det här är första programmet där jag har gråtit av rädsla, det har jag aldrig gjort innan, säger hon.

Finns det något av de jobb som du testat som du känner att du skulle kunna göra om du tvingades byta jobb?

– Jag tyckte själv att jag var en ganska bra tatuerare men min handledare sa: ”don’t quit your dayjob, nån tatuerare blir du aldrig”. Han hade aldrig sett nån rita så fult.

Inte för att hon riskerar att bli av med jobbet. Som en av Kanal 5:s största profiler har Carina Berg de senaste åren haft i stort sett fria händer. Parallellt med egna serierna ”Bergs bärbara talkshow” och ”Ett jobb för Berg” har hon också gjort flera säsonger av ”Berg & Meltzer” tillsammans med kollegan Christine Meltzer.

Efter att skilsmässan från Kristian Luuk, 51, gick igenom i maj har Carina Berg kopplats ihop med miljardären Rikard Svensson, 44. Bland annat har de enligt uppgifter i olika medier firat flera semestrar tillsammans och båda två har flera gånger kommenterat och reagerat i varandras sociala medier.

Men när Nöjesbladet träffar Carina Berg under Kanal 5:s presentation av tv-hösten vill hon inte kommentera ryktena.

– Alltså det där tillhör en box i mitt inre som jag behåller för mig själv, säger hon.
