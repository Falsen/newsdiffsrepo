Sonny Landham är död – spelade mot Arnold Schwarzenegger
JAKOB MEIJER

Sonny Landhams syster Dawn Boehler meddelade på fredagen att skådespelaren dött av hjärtsvikt när han vårdades på ett sjukhus i Kentucky, skriver The Mirror.

Landhem blev kanske mest känd för sin roll som Billy i filmen ”Predator” (”Rovdjuret” på svenska) där han spelade mot Arnold Schwarzenegger.

På Facebook hyllar Schwarzenegger nu sin förre kollega.

”Sonny Landham var en sådan härlig person att jobba med på ”Rovdjuret. Så talangfull och så rolig att vara med. Vi kommer att sakna honom. Mina tankar går till hans familj”, skriver han.

Sonny Landham gjorde sig även ett namn i filmvärlden efter sin insats i ”48 timmar” som karaktären Billy Bear.

Innan Sonny Landham slog igenom i filmbranschen, medverkade han i ett antal pornografiska filmer. Det ska han senare ha ångrat och sagt att han gjorde det för pengarna, skriver TMZ.

Precis som Schwarzenegger gav sig Landham in i politiken. I början av 2000-talet inledde han en kort, politisk karriär 2003, och kampanjade då för att bli guvernör i Kentucky, men blev aldrig nominerad.

2008 blev Landham vald till att kandidera för en av Kentuckys platser i den amerikanska senaten, men fälldes av ett av sina egna uttalanden på en politisk radiostation. Partiet tvingades att ta tillbaka hans nominering ett par dagar senare.

Han lämnar efter sig sin son, William, och sin dotter Priscilla.

Sonny Landham blev 76 år.
