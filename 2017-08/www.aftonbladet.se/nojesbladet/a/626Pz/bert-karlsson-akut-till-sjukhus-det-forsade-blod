Bert Karlsson akut till sjukhus: ”Det forsade blod”
LINNÉA GEIJER

Under lördagskvällen blev entrepenören och TV-profilen Bert Karlsson tvungen att föras akut till sjukhuset. För Nöjesbladet berättar han hur han i ett försök att få ett ihärdigt illamående att lägga sig tvingade sig själv att spy.

– Men då bara forsade det blod. Det var läskigt, berättar Bert Karlsson.

Bert själv misstänkte att det var ett magsår som låg bakom blodet, och kontaktade genast vården. Inom en halvtimme befann han sig på sjukhuset.

– Det är ju så att om det är ett öppet magsår så är det väldigt farligt. De vågade inte ens låta mig åka bil in själv, då de kom med ambulans, berättar Bert.

Väl på sjukhuset fick han dock snabbt lugnande besked.

– De tog mycket tester och sa att det inte kan vara något farligt, för de kände ju det på magen och så vidare.

Ändå gjordes en grundlig undersökning genom bland annat gastroskopi, då en kamera förs ner i halsen för att läkarna ska kunna se in i magen. Medan Bert erkänner att proceduren var obehaglig, så är han glad över hur han behandlats.

– De tog hand om mig direkt, det var kanon. De kollade hela magen, det var en blodåder som hade brustit. Men det var lite häftigt, man såg rätt in i magen. Det var bra att de kollade lite, jag har varit lite orolig ibland, berättar han.

Enligt läkarna berodde problemen på en inflammation i tarmen, och medan Bert fick stanna över natt, var han hemma med familjen redan nästa dag.

– Mitt lilla barnbarn brukar hoppa på min mage för hon tycker den är så tjock och skön, så ringde hon till mig igår och sa “Morfar, jag hoppas inte det var mitt fel att du blev sjuk”. “Nej”, sa jag “det är inte ditt fel, men du får vänta med att hoppa lite”, berättar Bert med ett skratt.

Men magen, den ska bli mindre, det beslutade han sig för redan innan helgens händelser.

– Jag måste gå ner 10 kilo, det är bara så. Jag väger 110 och vill inte väga över 100, berättar han.

För att gå ner i vikt tänker han skära ner på speciellt sötsaker. Och under sommaren har han varit noga med att röra sig lite extra

– Jag har varit ute och plockat svamp varje dag hela sommaren, det har varit effektivt, berättar han.

Ännu har Bert dock inte ställt sig på vågen, men det känns att han mår bättre av den dagliga motionen.

– Det har ju jobbigt som fan för jag hittar mycket svamp också. Det var jobbigt att bära hem allt faktiskt. Det påverkar självklart.
