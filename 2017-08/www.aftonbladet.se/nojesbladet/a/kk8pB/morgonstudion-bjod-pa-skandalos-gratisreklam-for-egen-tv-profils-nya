”Morgonstudion” bjöd på skandalös gratisreklam för egen tv-profils nya bok
Jan-Olov Andersson

Man förstår att SVT har velat göra något åt sina morgonsändningar. Där ”Gomorron Sverige” ofta har haft strax under 200 000 tittare, har TV 4:s ”Nyhetsmorgon” en bra bit över.Där SVT har haft ett potpurri av bra och dåliga programledare och där en duktig trotjänare som Marianne Rundström har fallit för åldersstrecket, har TV 4 konsekvent satsat på Peter Jihde/Tilde de Paula Eby och Steffo Törnqvist/Jenny Strömstedt.

Där SVT har varit lite sådär lagom public service-strikt och -präktigt, har TV 4 satsat på hemtrevnad, nästan som att man fått komma hem till programledarnas kök på morgnarna.Det är ju en smaksak vad man gillar.Jag tycker TV 4:s programledare är utmärkta, men är hjärtligt trött på inte bara reklamavbrotten, utan all jäkla matlagning och byrackor det ska gullas med och trisslotter som ska skrapas och en del andra jippon. Men en majoritet vill uppenbarligen ha det där myset.Man förstår att SVT har velat göra något.

Enligt programdirektören Jan Helin, han som var min högste chef på Aftonbladet, fanns det tre alternativ:1. Lägga ned och satsa på resurserna på annat. Som public service-tv har gjort i Norge och Danmark.2. Utveckla ”Gomorron Sverige” till ett mer magasinsliknande morgon-tv som TV4.3. Se morgonen som starten på SVT:s nyhetsdygn och bygga ett helt nytt, nyhetsfokuserat morgonprogram som kontrasterar mot TV4.Det sistnämnda alternativet vann.

Och jäklar vad de har tänkt i SVT-huset. Nästan ett helt år. Samtidigt har man byggt en ny svindyr tv-studio. Och man har, som TV 4, nu två programledarpar.SVT-veteranerna André Pops och Pelle Nilsson har parats ihop med Karin Magnusson och Carolina Neurath, med förflutet från Aftonbladet respektive Svenska Dagbladet.Ut med nyhets-, sport- och nöjespaneler. Och film- och bokrecensenter. Det har i förväg fått kritik. Liksom bristen på mångfald bland programledarna.Några större misstag inträffade inte under premiärsändningen. Ett sportinslag som inte gick igång, André Pops som pratade några sekunder utan att ljudet hördes, några bildklipp som inte hörde ihop med vad som sades i tv-studion.Nyhetsfokus blev väldigt mycket, möjligen för mycket, på stormen och översvämningarna i Texas, USA. Kanske för att man från amerikansk tv kan få mycket bilder. Men tämligen snabbt kändes det som att samma saker bara tuggades om, om och om igen.Vad det betyder att statsminister Stefan Löfvens närmaste medarbetare, statssekreteraren Emma Lennartsson oväntat avgår, gjordes först ingen större grej av och blev inte begripligt förrän studion gästades av Expressens vassa politiska kommentator Torbjörn Nilsson.Det har ryktats att ”Morgonstudion” ska sikta in sig på en yngre publik. De som ändå inte tittar. Så det var inledningsvis väldigt mycket prat om nattens MTV-gala. Trots att programmets rapportör från Los Angeles, Jennie Hammar, inte tyckte det var så mycket att rapportera om. Så sedan blev det mest tillbakablickar på tidigare års galor.

Märkligast var ändå de något ofokuserade nyhetssändningarna.Ibland av traditionellt slag, ibland satt Åsa Avdic bredvid Pops och Karin Magnusson och inte förmedlade nyheter utan snarare liksom berättade nyheter och då var det fritt fram för de båda programledarna att avbryta och kommentera det, oavsett ämne och kunskaper.Mest onödigt babbligt blev det när man skulle prata om tv-serien ”Game of thrones” med Kulturnyheternas Kim Veerabuthroo Nordberg och båda programledarna gjorde en grej av att de inte följer serien.Med så lång förberedelsetid som man har haft, hade i alla fall jag väntat något lite mer nyskapande.Och för att vara nyhetsfokuserad morgon-tv, var premiären på ”Morgonstudion” stundtals ovanligt rörigt fokuserat just på det.

Något av en skandal får man väl också hävda att det är att public service-tv gör så ohämmat mycket reklam för en egen medarbetares nya bok. Reklam som kanske är värd miljoner. Gång på gång på gång tjatade främst Karin Magnusson om att senare i programmet gästas man av Kodjo Akolor som har skrivit den ultimata boken om att bli föräldrar.Själva intervjun var det sedan inget fel på, men uppladdningen inför var som att studion skulle gästas av en Nobelpristagare i litteratur. Inte den femtioelfte kändisen som skrivit om hur det är att få barn.
