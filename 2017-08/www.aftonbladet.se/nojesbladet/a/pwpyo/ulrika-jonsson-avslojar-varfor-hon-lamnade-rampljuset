Ulrika Jonsson avslöjar varför hon lämnade rampljuset
AGNES ARONSSON

Ulrika Jonsson ledde program som Good Morning Britain, Gladiatorerna, Miss World och Eurovision song contest. Hon hade dessutom en omskriven relation med den gifte fotbollstränaren Sven-Göran ”Svennis” Eriksson, innan hon bestämde sig för att ta en paus från rampljuset. Programledare-profilen har sedan en tid tillbaka varit frånvarande från tv-skärmarna, och har istället valt att stanna hemma med sina barn. Nu avslöjar hon anledningen till sitt beslut. Tv-landskapet hade förändrats, berättar Ulrika Jonsson i en intervju med Hello!

– Jag förstod det inte längre och jag var inte säker på att jag ville vara en del av det. Jag är gammaldags och var tränad för att vara en presentatör, men plötsligt trodde alla på sociala medier att de också kunde framföra den rollen. Det var också så många kommersiella tv-kanaler och mer skräp-tv, säger hon i intervjun.

Hon avslöjar att hon älskade att se på programmen, men att hon inte ville vara en del av dem eftersom kvalitén hade vattnats ur. Men nu återvänder hon snart till tv som en av deltagarna i matprogrammet ”Celebrity masterchef”.

Den nyblivna 50-åringen berättar att åldern spelade en roll i det beslutet - skulle hon inte medverka nu så hade det aldrig bli av. I intervjun berättar hon också att hon är nöjd med att åldras med värdighet.

– Jag hör inte till den grupp av kvinnor som dricker kokosnötsvatten och gör yoga och pilates, eller som gör massa saker med sina ansikten. Om något så har jag lagt på mig vikt, för mina kinder ser ut som ballonger. Men jag var för smal tidigare eftersom jag inte kände för att äta på grund av mina ryggproblem. En del människor antog att jag hade en ätstörning men det kan inte ha varit längre från sanningen. Nu står jag ut med smärtan och älskar att äta, säger hon.

Och snart får alltså tittarna se henne laga mat i tv-rutan.

– Efter ett flera år långt uppehåll från tv verkade det som rätt tid och plats att dyka tillbaka i det. Det gav mig möjligheten att introducera Svenska smaker i mixen. Jag ville visa att det finns mer i Sverige än Ikeas köttbullar, säger hon i intervjun.

Ulrika Jonsson har de fyra barnen Cameron, 22, Bo, 16, Martha, 13 och Malcolm 9, från fyra olika förhållanden. Sonen har hon tillsammans med sin nuvarande man Brian Monet.
