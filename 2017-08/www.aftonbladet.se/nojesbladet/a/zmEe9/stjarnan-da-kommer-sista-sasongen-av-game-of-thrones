Stjärnan: Då kommer sista säsongen av ”Game of thrones”
AGNES ARONSSON

Med ett avsnitt kvar på säsong sju av ”Game of thrones”, vill fansen bara ha mer. Men de får lov att vänta. I en intervju danska BT gjort med Nikolaj Coster-Waldau, 47, som spelar Jaime Lannister i serien, avslöjar han att den sista säsongen kommer dröja.

– Vi har ett år kvar av ”Game of thrones” och den sista säsongen sänds nog först om två år, säger han och fortsätter:

–  Så det finns lite tid kvar för oss som arbetar med serien. Men det blir märkligt att sluta – man har fått flera vänskaper och har blivit van vid att se samma människor varje år. Det kommer jag att sakna, säger han till BT.

För att hålla slutet hemligt vet inte ens skådespelarna på förhand hur handlingen i serien kommer att utvecklas.

– Jag visste vad som skulle hända de första tre säsongerna. Därefter har det varit en säsong åt gången. Man får manus kort före inspelningen börjar, en månad eller sex veckor. Nu vet jag inte vad som kommer hända i nästa säsong, säger han till Collider.

Den åttonde säsongen kommer bestå av sex avsnitt, men trots det har produktionsutgifterna ökat markant de senaste åren i takt med att producenterna har höjt sin ambitionsnivå och levererar spektakulära scener för tittarna.
