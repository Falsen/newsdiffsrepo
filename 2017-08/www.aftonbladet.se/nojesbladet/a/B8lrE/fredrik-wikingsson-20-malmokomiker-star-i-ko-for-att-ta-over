måndag 21 augusti 2017
Fredrik Wikingsson: ”20 malmökomiker står i kö för att ta över”
MATHILDE ALBINSSON

”Breaking news” är tillbaka med en rekordlång säsong. På måndag sänds höstens första program och kommer i vanlig ordning beta av dagsaktuella händelser.

– Man blir nästan trött på att höra sig själv säga det, men det är magiskt och lyxigt att få göra det här programmet. Dessutom blir världen bara mer och mer intressant och det känns mer och mer spännande att göra ett underhållningsprogram som tar till fasta på samtiden när det finns en Trump i Vita Huset, till exempel, säger Fredrik Wikingsson.

Radarparet Filip Hammar och Fredrik Wikingsson har verkat i underhållningsbranschen i snart 20 år. Förutom en ny säsong av ”Breaking News”, debuterar de även som filmregissörer.

Men deras projekt, filmatiseringen av debutboken ”Tårtgeneralen”, började trögt. I maj meddelade huvudrollsinnehavaren Robert Gustafsson att han hoppade av filmen – av anledningen att han inte tyckte att manuset höll en tillräckligt hög nivå.

I duons podcast har Filip Hammar tidigare berättat att han känt sig pressad.

– Jag har känt de här fysiska åkommorna som det här filmprojektet skapat, mycket på grund av ovisshet, sa Filip Hammar då.

Men det är en utvilad Fredrik Wikingsson som Nöjesbladet når på telefon.

– Jag gjorde någon läkarundersökning där jag tydligen hade ett otroligt testosteronvärde och då är det ett tecken på fysisk återhämtning, så jag tackar mitt testosteronvärde och Filip tackar sina mediciner, säger han och skrattar.

Hur mår ni, då?

– Vi har haft otroliga semestrar, både Filip och jag. Vi har varit lediga i fyra veckor, riktiga industrisemestrar, så nu är batterierna laddade. Filminspelningen är över, vi håller på och klipper och det är roligt. Och så drar vi igång det här parallellt, säger han, syftar på ”Breaking News” och utvecklar:

– Skulle vi klaga så får vi avgå. Det finns 20 malmökomiker som jobbar på P3 till slavlöner som står i kö för att ta över. Jag är inte lika säker på att de skulle göra det lika bra, men det känns fortfarande som ett privilegium att göra ”Breaking News”.

Den nya säsongen kommer präglas av det rådande politiska klimatet, varierande gäster – och en och annan vikarie.

– Vi ska ha Ruben Östlund första veckan, vilket jag tycker ska bli väldigt kul. Han är en person som fascinerar mig och Filip oerhört. Han är en av de riktigt stora vi har i Sverige nu och han har dessutom en fängslande personlighet, säger Fredrik Wikingsson och nämner att även Bianca Ingrosso och Richard Herrey finns med bland gästerna.

– Det är den längsta säsongen vi har gjort någonsin, så vi kommer ha vikarieveckor någonstans i mitten för att ge energi. Filip gör en vecka med fyra olika kända profiler som sidekicks och jag gör en vecka med fyra andra. Inga namn är klara, men tänk att testa att Filip och Claes Elfsberg leder programmet en kväll. Det hade ju varit magiskt.

”Breaking News” sänds i Kanal 5 med start 21 augusti.

... Om Kristallen-nomineringarna

– Jag sa till Filip att han minimerade alla våra framtida chanser att vinna när han tog emot priset i en grön militärjacka förra året. Det såg ut som att han kom in från gatan. Han var nog väldigt mentalt instabil den kvällen, så att han bara glömde att ta av sig jackan. Men det såg roligt ut.

Filip Hammar och Fredrik Wikingsson är nominerade i tre kategorier i år: Årets dokumentärprogram, Årets underhållningsprogram, Årets manliga programledare.

– Man blir väldigt fånig när man bryr sig om sådant. Men både jag och Filip bryr oss väldigt mycket om att vinna. Man sliter hårt med det där och då blir det tråkigt att förlora bara. Sedan är vi sämst i Sverige på tacktal tyvärr, men det är oklädsamt roligt att vinna.
