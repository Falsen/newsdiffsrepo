Sean Banans udda bröllopsplaner med flickvännen
MATHILDE ALBINSSON

Sina ”Sean Banan” Samadi, 32, och flickvännen Kika Backman, 35, har varit tillsammans i tre år. De bor än så länge på olika adresser, men Sean Banan funderar över framtiden – och hoppas på ett bröllop framöver.

– Jag har tänkt att jag någon gång ska gifta mig. Men min älskling här är en hårdhudad iskall kvinna, som säger ”va fan, gifta sig? Vi tar det som det kommer”. Hon är mer killen i den här relationen, berättar Sean Banan för Hänt.

Och Kika Backman flikar in:

– Men det finns ju andra saker som man kan lägga pengar på, säger hon till sajten.

Men det hindrar inte Sean Banan från att fantisera ihop sitt drömbröllop ändå.

– Jag vill minnas den dagen för alltid. Det kommer inte bli ett Laila Bagge-bröllop där jag bjuder hela Stockholm, och till och med får toalettpappret som spons. Jag älskar Laila, hon är bäst, men ett sånt bröllop vill jag inte ha, säger han till Hänt och fortsätter:

– Vi ska viga oss i luften när vi hoppar bungyjump. Eller, vi ska göra någonting konstigt. Kanske i ett spökhus med en zombie som viger oss?
