Här slickar Camilla Läckberg på ”GW”
JAKOB MEIJER

En okänd persons mobiltelefon eller ett dörrhandtag från en offentlig toalett. Camilla Läckberg kan slicka på vad som helst utan att tycka det är äckligt.

– Okej, jag tycker toaletter är äckligt, men ge mig en mobiltelefon från vem som helst i publiken och jag skulle kunna slicka på den, säger hon i SVT:s ”Robins”.

Hon kallar ”förmågan” för sitt bästa partytrick. Ett trick hon började med för att kunna reta sin kompis som har bakteriefobi.

När programledaren Robin Paulsson utmanar henne att slicka på minst två föremål som han plockat fram är hon inte den som säger nej. Tvärtom.

– När vi var små brukade vi ägna oss åt att sprätta upp torkade tuggummin från asfalten för att tugga. Så det här känns inte som en utmaning, säger Camilla Läckberg och väljer direkt en liten minidocka i plast, föreställande Leif GW Persson.

– Jag måste börja med Leif GW som uppvärmning. Man ska alltid slicka på Leif GW om man får tillfälle, det är sedan gammalt, säger hon i programmet.

Samma Leif GW Persson hade hon en konflikt med 2007 då han kritiserade hennes författarskap. Kriminologen jämförde Läckbergs böcker med tidskriften ”Min häst”.

Några år senare berättade Camilla Läckberg i en intervju i ”Hellenius hörna” att hon svarat sin författarkollega med att skicka en årsprenumeration av ”Min häst” till hans kontor på Rikspolisstyrelsen.

”Robins” sänds på SVT1, lördagar klockan 21.00.
