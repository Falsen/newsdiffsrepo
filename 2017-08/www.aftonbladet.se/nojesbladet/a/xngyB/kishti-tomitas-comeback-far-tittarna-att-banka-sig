Kishti Tomitas comeback får tittarna att bänka sig
TORBJÖRN EK

Kishti Tomitas, 53, comeback som jurymedlem i ”Idol 2017” tycks ha varit ett lyckokast för TV4.

Efter att i flera år ha tappat tittare lyckades måndagens premiärprogram av talangsåpan locka 816 000 tittare, enligt MMS. Premiärprogrammen har sedan 2013 tappat över 100 000 tittare om året, men i år stabiliserade det sig jämfört med förra årets första auditionprogram, som då landade på 813 000 tittare.

Förra årets gav fredagsfinalerna också TV4 de sämsta tittarsiffrorna någonsin för talangsåpan. Som sämst hade en fredagsfinal 635 000 tittare och finalen som sändes i december lockade bara strax över miljonen tittare, medan resultatshowen ökade på det till 1,16 miljoner.

Om Kishti Tomitas comeback efter tio års frånvaro från ”Idol” kan hjälpa till att öka på även de siffrorna återstår att se, men för Nöjesbladet har hon tidigare berättat vilka förändringar i talangsåpan som fick henne att välja att återvända.

– Det är lite mer fokus på personerna som söker. Jag tycker att det är jättekul att tittarna får följa dem och se deras liv. Det är mycket mer feelgood och knasigheter och då kände jag att ”det här vill jag göra”, sa Kishti Tomita inför säsongsstarten.
