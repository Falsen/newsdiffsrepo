Rickard Olsson: Är fruktansvärt dålig på att betala räkningar
AGNES ARONSSON

Rickard Olsson, 50, berättar i podcasten ”Tankar med...” att han är dålig på att spara pengar, men vill samtidigt kunna unna sig. På sitt vanliga konto, som han kallar för ”slöskontot”, får han in 15 000 kronor i månaden. Men sedan för han över pengar och gör av med omkring 50 000 kronor i månaden.

På frågan om han har hamnat hos kronofogden och fått betalningsanmärkningar svarar han ja.

– Ett par gånger, inte ofta kan jag inte säga. Men jag tycker att det är så fruktansvärt tråkigt att betala räkningar. Jag har pengar, och så skjuter jag upp det bara för det är så tråkigt. Jag vill ju köra fyrhjuling och åka vattenskoter. Sitta och betala räkningar, det kan man göra sen, säger han i podden.

Programledarens bekymmer med att betala räkningarna har ställt till det för honom, och har resulterat i problem att skaffa American Express-konto.

– Jag får inte ha Amex. Jag hade Amex förut, men jag är så fruktansvärt dålig på att betala räkningar. Tillslut så fick jag Amexkortet indraget. Det här är 15-10 år sedan. Men nu sökte jag bara för något år sedan också för jag tänkte ”Amex kan vara bra när man är ute och reser”. Då fick jag ”nej, du får inte ha Amex”, säger han i ”Tankar med...”

Han berättar att han har flera miljoner i lån.

– Jag fyllde 50 år i januari. Fram till 50 har det varit högre, snabbare, fortare, mera av allt. Och då har ja liksom belånat för att bygga huset, bygga snyggt, ha de rätta grejerna, säger han i podden.

Han har med tiden köpt sig båt, fyrhjuling och skoter som han har tagit lån för att kunna skaffa sig.

– Men nu när jag fyllde 50 så känner jag så här, ”shit, nu måste jag ju börja betala av det är”. Och då har jag kommit in i någon slags förvaltande fas. Det känns som att jag har kommit in i den förvaltade fasen, säger Rickard Olsson i podden.
