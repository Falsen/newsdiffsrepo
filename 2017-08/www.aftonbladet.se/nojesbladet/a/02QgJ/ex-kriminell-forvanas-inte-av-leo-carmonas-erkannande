Ex-kriminell förvånas inte av Leo Carmonas erkännande
LEO PETTERSSON

På måndagen erkände Leo Carmona att han var med och utförde Arlandarånet den 12 juli 2002. I en intervju med ETC, som publicerades i måndags, berättade den förre Kartellen-medlemmen sanningen.

En som inte förvånas över det är Anders Adali, som var grovt kriminell i flera år.  Det säger han till P5 STHLM.

– Om man har varit i rånarbranschen ett tag har det spekulerats, man känner vissa människor. Jag ska inte säga vad jag vet och inte vet, men jag var inte chockad, säger han.

Anders Adali åkte fast för ett rån i Finland 2007. Då satt han i samma fängelse som Leo ”Kinesen” Carmona.

Nu är Adali aktuell med boken ”Svenska rånare”, och i den förekommer Leo Carmona. Men något erkännande om Arlandarånet finns inte med i boken.

– I boken så pratar inte Leo om det. Det är hans rån, inte mitt, säger Anders Adali i programmet.

Avslöjandet om Carmonas inblandning i det uppmärksammade rånet kom efter att preskriptionstiden gått ut. Just den detaljen kan få Anders Adali att öppna upp ännu mer om sitt förflutna i framtiden.

– När preskriptionstiden har gått ut kan jag säga specifikt vad jag har gjort. Jag pratar allmänt om rån av depåer och bankomater och om att råna en bank och spränga saker och sådant. Men jag säger aldrig vad jag har gjort och det har med preskriptionstiden att göra.
