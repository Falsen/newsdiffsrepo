Leo Carmonas svar till Leif GW Persson: ”Handlade aldrig om pr-kupp”
HELENA TRUS

I en intervju med ETC erkände plötsligt förre Kartellen-medlemmen Leo Carmona  sin inblandning i det spektakulära Arlandarånet i juli 2002.

– Jag planerade det och var med och utförde det. Och jag ångrar det djupt, det har förstört mitt liv. Jag kommer att kontakta väktarna som utsattes och be om förlåtelse, sa han till tidningen.

Men Leif GW Persson tror att erkännandet hänger ihop med att Carmona snart släpper sin första bok – och liknar tilltaget vid en pr-kupp.

– Frågar du mig så är jag övertygad om att han fortfarande skiter i detta. Men nu har han sett en möjlighet här att tjäna en hacka på tampen och då tar han den, sa kriminologiprofessorn till Expressen, strax efter att Leo Carmona offentliggjorde sitt erkännande.

Men nu ger Leo Carmona professorn svar på tal. I ett brev, adresserat till Leif GW Persson och som Nöjesbladet har fått ta del av, tar han avstånd från att det skulle finnas några baktankar med erkännandet.

”Intentionerna bakom mitt erkännande av Arlandarånet var allt annat än cyniska. Det handlade aldrig om någon pr-kupp. Efter preskriberingen av Arlandarånet kände jag för att erkänna det. Mycket på grund av att i samband med min boklansering skulle frågan om preskriberingen av Arlandarånet vara aktuellt. Jag känner helt enkelt inte för att slingra mig ur erkännandet varje gång jag ska tala om kommande boken”, skriver han i inledningen av brevet och fortsätter:

”Erkännandet var inget annat än en impulsiv handling från hjärtat.”

I intervjun med Expressen uppgav Leif GW Persson att förlagen gillar den typen av ”tidig reklam” som ett erkännande och den efterföljande uppmärksamheten ger.

– Det ökar benägenheten hos förlaget att låta dem ge ut sin bok. Just det där tycker jag är väldigt bedrövligt, alla de där böckerna de får skriva med förlagens hjälp. I den värld vi lever i utesluter jag inte att det är en rekommendation från hans förläggare, sa Leif GW Persson till tidningen.

Carmona skriver dock i sitt brev att erkännandet kom som en chock för bokförlaget Forum.

Han ger även professorn bakläxa i sina kunskaper om Arlandarånet.

”Mina senaste sex år har varit fulla av ångest över allt dåligt jag gjorde under min tid som kriminell. Ångesten blev så djup att den kulminerade i panikattacker. Idag har jag gått vidare och försöker att blicka framåt. Jag blev väldigt förvånad när jag fick höra om dina påhopp. Jag har alltid sett dig som en snäll, äldre farbror. Du har inte haft rätt alla gånger under din tid på Veckans brott. Särskilt ifråga om Arlandarånet. Inte ett enda rätt måste jag säga”, skriver Leo Carmona i brevet.

Den 12 juli 2002 körde tre beväpnade och maskerade män in på Arlanda flygplats, och rakt fram till ett SAS-plan. Där överföll de två väktare för att sedan lasta in säckar med pengar i sin bil. De ska ha kommit undan med ett byte värt 44 miljoner kronor.

Pengarna är ännu inte återfunna och ingen har dömts för rånet som preskriberades i juli i år.

I september är Leo Carmona, som 2008 startade den kontroversiella hiphopgruppen Kartellen, aktuell med sin debutroman ”Spelet är spelet”, som bygger på hans liv.

Nöjesbladet söker Leif GW Persson.

Hej Leif GW,

Intentionerna bakom mitt erkännande av Arlandarånet var allt annat än cyniska. Det handlade aldrig om någon PR-kupp. Efter preskriberingen av Arlandarånet kände jag för att erkänna det. Mycket på grund av att i samband med min boklansering skulle frågan om preskriberingen av Arlandarånet vara aktuellt. Jag känner helt enkelt inte för att slingra mig ur erkännandet varje gång jag ska tala om kommande boken. Att slingra mig ur frågan skulle skicka ut fel signaler eftersom jag planerar att arbeta förebyggande med ungdomar från dom mest utsatta områdena i Stockholm. Så när ETC ställde frågan erkände jag, det var inte svårare än så. Ärligt talat så trodde jag aldrig att det skulle bli ett sådant ståhej runt mitt erkännande och som du nog förstår, skulle nog ha kunnat placera min erkännelse vartsomhelst inom media idag, vilket jag inte gjorde. Erkännandet var inget annat än en impulsiv handling från hjärtat. Mitt bokförlag Forum hade inga som helst aningar om mitt det. De blev sura på mig av etiska skäl, precis som du. Jag har suttit i fängelse i tretton år idag. Av de tretton åren har jag suttit inlåst i en cell tjugotvå timmar om dygnet i sex år. Efter att ha suttit av tio år av livstidsstraffet i Finland tvingade kriminalvården mig till Sverige för att få avtjäna ett antal extra år. Hade jag varit kvar i Finland skulle jag idag ha varit en fri man. Här i Sverige har jag minst tre år till att avtjäna.

Min ånger så är den genuin. Mina senaste sex år har varit fulla av ångest över allt dåligt jag gjorde under min tid som kriminell. Ångesten blev så djup att den kulminerade i panikattacker. Idag har jag gått vidare och försöker att blicka framåt. Jag blev väldigt förvånad när jag fick höra om dina påhopp. Jag har alltid sett dig som en snäll, äldre farbror. Du har inte haft rätt alla gånger under din tid på Veckans brott. Särskilt ifråga om Arlandarånet. Inte ett enda rätt måste jag säga. Men det är ingenting jag kan klandra dig för eftersom jag tror du ägnar det mesta av din tid år att jaga, dricka med eliten och skriva dina kriminalromaner. Jag antar att du inte sysslar så mycket med kriminologi nuförtiden.

När det kommer till gamla brott, forna tiders kriminalitet så är du alltid i ditt esse. Men nu är det nya tider, nya brott och en ny typ av kriminalitet. Därför får du gärna hojta till om du behöver veta något om dagens gata. För att när det gäller den så är det jag som är professorn. Jag hoppas du läser mina kommande böcker och även lär dig ett och annat.

Med all respekt,

Leo Carmona
