söndag 20 augusti 2017
”Idol”-vinnaren skadad – på grund av tajta byxor
JAKOB MEIJER

Den sköna killen från varma Malta som flyttade till kalla Arvidsjaur på grund av kärleken blev allas favorit i ”Idol” 2008. Men de senaste åren har det varit tyst från Kevin Borg. För två år sedan skiljde han sig och flyttade tillbaka till sitt hemland där han fortsatt sin musikkarriär.

Borg har dock tvingats ge upp sin andra stora passion i livet, fotbollen. Den en gång lovande fotbollstalangen, som spelade i Maltas högstaliga, berättar i en intervju med Expressen att han lever med svåra smärtor i vänsterbenet.

Problemen började för fyra år sedan, då troligen en nerv ska ha kommit i kläm. När han uppsökte läkare i Sverige fick han ett kanske inte helt väntat svar.

– De sa att varenda gång jag står på scen så har jag för tajta jeans på mig, otroligt pinsamt. Jag var inte fet eller så men jag hade tajta jeans, säger Kevin Borg till Expressen.

Artisten ska ha lärt sig att leva med smärtan, men de senaste åren har det blivit värre. Han kommer därför nu att genomgå en läkarundersökning för att se om man kan operera bort skadan.

Kevin Borg säger att han orolig inför framtiden.

– Jag är ju fortfarande ung, 31 år, man ska inte ha så mycket ont redan. Tänk hur det blir när jag är 60 då. Nu ska jag göra alla tester här så ska de kolla att det inte är något allvarligt.
