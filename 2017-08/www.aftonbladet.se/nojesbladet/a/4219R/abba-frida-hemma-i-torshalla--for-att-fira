tisdag 22 augusti 2017
ABBA-Frida hemma i Torshälla – för att fira
MATHILDE ALBINSSON

Eskilstuna-orten Torshälla fyller 700 år – och firades på lördagen av bland andra ABBA-Frida.

Anni-Frid ”ABBA-Frida” Lyngstad föddes i Norge, men flyttade som barn med sin mormor till Torshälla. Hennes tredje äktenskap tog henne till Schweiz, där hon numera är bosatt.

Men nu har ABBA-Frida ”kommit hem”. På lördagen medverkade hon i samtalsserien ”Alar talar med”, som leddes av den lokala profilen Alar Kuutmann.

Publiken jublade och applåderade när världsstjärnan äntrade scenen i Krusgårdsparken i Torshälla till tonerna av ABBA-klassikern ”Dancing queen”. Hon svarade med en elegant bugning och en slängkyss.

– Åh, nu blir jag så rörd. Tusen tack, sa hon från scenen.

I samtalet berättade hon bland annat om ABBA, och hur hennes och Agnetha Fältskogs röster bidrog till gruppens sound.

– Våra två röster tillsammans är ju väldigt speciella. Till saken hör att våra register tillsammans var ju tre oktaver ungefär. Hon är sopran och jag är mezzosopran. Jag går mycket lägre än vad hon gör och hon går mycket högre. De hade ju ett otroligt vokalt material att jobba med, som inte så många är bortskämda med faktiskt.

ABBA-Frida tog även emot Eskilstunas musikpris och blev därmed lite firad själv också.

Som 15-åring började hon sjunga i Bengt Sandlunds storband. Hon turnerade för den sörmländska publiken innan hon blev ABBA-Frida med en hel värld.

– I mitten av 60-talet startade jag min egen orkester, Anni-Frid Four. Vi var väldigt populära och spelade på olika dansrestauranger i Sörmland, har hon tidigare berättat inför firandet i ett pressmeddelande, enligt Eskilstunakuriren.

Anni-Frid Lyngstad är mest känd för sina år i popgruppen ABBA, men har även gjort solokarriär efter ABBA-tiden och sjungit duetter med Ratata, Phil Collins och Marie Fredriksson.

Hon gifte sig för tredje gången 1992 med prins Ruzzo Reuss von Plauen och fick därmed titeln Anni-Frid, prinsessa Reuss grevinna av Plauen, men är änka sedan 1999. Anni-Frid Lyngstad var även gift med Ragnar Fredriksson mellan 1964 och 1970 och med Benny Andersson mellan 1978 och 1981.

Torshälla fyllde 700 den 24 februari och firas hela året.
