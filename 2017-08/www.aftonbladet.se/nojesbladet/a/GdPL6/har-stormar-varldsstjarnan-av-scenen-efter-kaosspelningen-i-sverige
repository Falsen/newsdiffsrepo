Här stormar världsstjärnan av scenen efter kaosspelningen i Sverige
JAKOB MEIJER

Ty Dolla Sign, prisbelönt rappare som samarbetet med artister som Wiz Khalifa, Kanye West och Zara Larsson, fick inte direkt ett varmt mottagande när han skulle spela i Malmö.

Enligt en konsertbesökare som Nöjesbladet varit i kontakt med kom artisten ut på scen efter utsatt tid. Besökaren beskriver stämningen hos den otåliga publiken som hätsk.

För att få igång publiken ska Ty Dolla Sign ha slängt vatten på publiken, vilket snarare gett motsatt effekt.

– Jag fick vatten på mig och tyckte det var lite irriterande, och någon annan också tydligen, säger besökaren.

Bara några låtar in i spelningen ska någon i publiken ha svarat genom att kasta ett drinkglas i bröstet på stjärnan.

– Det är många unga människor i publiken, det är mycket folk, och svårt att navigera där inne. Folk hade väntat ett tag och när han väl kom in och slängde vatten var det kanske någon som var lite för berusad och slängde sin drink.

En genomdränkt Ty Dolla Sign ska då ha slängt mikrofen i golvet och lämnat scenen.

Enligt uppgift försökte han sedan leta upp drinkkastaren i publiken. I de klipp från konserten som Nöjesbladet tagit del av kan man se hur tumult uppstår i publiken och att vakter försöker skydda stjärnan.

– Helt plötsligt dyker han upp fyra meter framför mig. Det är stort tumult och kaos, säger konsertbesökaren.

Ty Dolla Sign försöker sedan att återuppta spelningen efter att publiken ropat in honom på scenen igen. Men enligt besökaren hann det inte gå många sekunder innan stjärnan fick en ny drink kastad mot sig.

Den här gången får artisten nog. I ett klipp kan man se hur Ty Dolla Sign kastar i väg en flaska mot publiken.

– Det är en väldigt bisarr situation. En storstjärna bråkar med publiken i Malmö. Det är rätt komiskt, men tumultartat, säger besökaren.

Arrangörerna, Club holiday, bekräftar att ”bråk och stök” uppstått efter att flaskor kastats mot Ty Dolla Sign, som hastigt valde att avbryta spelningen efter att situationen eskalerade.

I ett mejl till Nöjesbladet skriver arrangören att de är mycket ledsna över det som inträffat.

”Att man gör det här är helt obegripligt. Säkerhet är alltid vår högsta prioritet.Vi har ett ansvar att skapa trygga miljöer och det jobbar vi tillsammans med vaktbolag och partners väldigt aktivt med”, skriver arrangören och fortsätter:

”Det är oerhört tråkigt att de här enskilda individerna kan förstöra för så många. Vi kommer nu att göra en större utvärdering. Här måste vi se hur vi ska kunna komma till rätta med sådant här beteende och säkerställa en trygg och bra upplevelse för både gäster, vår personal och gästande dj:s & artister.”

Ty Dolla Sign har ännu inte kommenterat incidenten. Men i sociala medier ber nu hans fans om ursäkt för publikens beteende.

”Jag är så ledsen för vad som hände i Malmö. Jag älskar dig”, skriver ett fan på Ty Dolla Signs Instagram.

En annan följare skriver:

”Vi skäms så, och är så ledsna. Hoppas att du mår bra”.

Nöjesbladet har sökt Ty Dolla Signs management.
