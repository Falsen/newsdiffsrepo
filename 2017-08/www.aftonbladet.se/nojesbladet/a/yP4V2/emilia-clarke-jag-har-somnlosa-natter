tisdag 22 augusti 2017
Emilia Clarke: ”Jag har sömnlösa nätter”
LOUISE ÅSTRÖM

Succéserien ”Game of thrones” går mot sitt slut. I en stor intervju med Elle Australien berättar skådespelerskan Emilia Clarke, som gör rollen som Daenerys Targaryen, om nervositeten kring inspelningen av den sista delen.

– Åh herregud, jag har sömnlösa nätter på grund av det här. Jag tänker att jag ska göra bort mig. Att det är sista säsongen och att det kommer gå fel. Mina kompisar säger att jag och Daenerys är en och samma nu och att jag måste lita på mina instinkter. Men jag säger ”Nej, jag måste göra mer research”, säger hon i intervjun.

Hon upplever också att ”fallet blir större” i takt med att förväntningarna höjs.

– Det låter ju hemskt, men det är sant. Jag vill inte göra någon besviken.

Under tidigare säsonger har Emilia Clarke fått kritik efter att hon gjort sex- och nakenscener. Men efter scenen med Daario tackade hon producenterna Benioff och Weiss, berättar hon i intervjun. I scenen hon pratar om säger hon: ”Gör det du gör bäst, klä av dig”, till Daario.

– Jag sa att det är scenen jag väntat på. Jag fick mycket skit efter att ha gjort naken- och sexscener. Det, i sig, är så anti-feministiskt. Kvinnor som hatar på andra kvinnor är problemet. Det är upprörande, säger hon.
