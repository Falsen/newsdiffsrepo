Rapparen stirrade in i solen – tvingas ställa in konserter
MATHILDE ALBINSSON

Rapparen Joey Badass, 22, har gjort en Trump.

Han stirrade rätt upp mot solen för att bevittna den stora amerikanska eklipsen, den första på hundra år.

Och precis som presidenten slopade rapparen att införskaffa speciella glasögon, som rekommenderas när man ska titta rakt in i solen.

”Är jag galen om jag tittar på eklipsen i dag utan glasögon? Jag har tittat in i solen förut och efteråt såg jag färger hela dagen. Men jag dog inte”, resonerade han på Twitter inför solförmörkelsen.

Lite senare underbyggde han sitt resonemang med ännu ett påstående:

”Det här är inte den första solförmörkelsen och jag är rätt säker på att våra förfäder inte hade några snygga glasögon. Också rätt säker på att de inte blev blinda.”

Men Joey Badass verkar inte ha gjort några större efterforskningar för att stödja sin hypotes. Att titta direkt mot solen kan faktiskt orsaka brännskador på näthinnan. Och i samband med solförmörkelsen i USA rapporterade New York Times att Louis Tomososki, 70, haft en blind fläck på sitt högra öga sedan han tittade på en solförmörkelse i några sekunder 1963.

Kanske ångrar Joey Badass nu att han inte skyddade sina ögon. Dagen efter solförmörkelsen twittrade rapparen på nytt. Den här gången lät han meddela att han måste ställa in tre konserter under sin turné på grund av ”oförutsedda omständigheter”.

Men huruvida detta verkligen skulle bero på faktiska ögonskador är oklart. Dagarna efter publicerar han en bild på sig själv på Instagram, där han påstår att han behövt skaffa ett par speciella glasögon – på läkarens inrådan.

”Doktorn säger att jag måste ha dessa på dagtid nu. Lite irriterande”, skriver han i inlägget.

Därefter lägger han ut ett klipp på Instagram, i vilket han dementerar alla rykten om att han skulle ha blivit blind.

Konserten i Toronto skulle egentligen ha ägt rum på lördagen, men är nu uppskjuten till 28 september, skriver Global News.
