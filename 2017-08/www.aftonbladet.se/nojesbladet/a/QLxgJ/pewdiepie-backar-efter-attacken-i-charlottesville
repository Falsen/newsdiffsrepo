Pewdiepie backar efter attacken i Charlottesville
MATHILDE ALBINSSON

Felix ”Pewdiepie” Kjellberg, 27, hamnade i hetluften i början av året.

Han anklagades för att göra sig skyldig till rasiststormar och antisemitiska skämt.

Men nu backar han.

Efter de våldsamma högerextremistiska demonstrationerna i Charlottesville, som dessutom krävde en människas liv, menar Pewdiepie att poletten har ramlat ner för honom.

I ett klipp på Youtube ber han sina knappt 57 miljoner följare om ursäkt – och säger samtidigt att han inte förstått att nazister finns på riktigt.

–  Jag vill inte ha någonting med de här människorna att göra. Jag har inget hat i mitt hjärta. Jag har bara hat mot hatfulla personer, säger han och fortsätter:

– Just nu vill jag bara ta avstånd från allt det här. Jag vet i februari att jag tänkte: ”Det är bara skämt, det finns ju inte ens riktiga nazister där ute”, men så ser jag det här och bara ”oj, okej. Jag förstår”. Jag vill inte att nazister ska kunna dra nytta av mina skämt.

I mitten av januari testade Pewdiepie en nätbaserad tjänst, där man skulle kunna beställa vad som helst för fem dollar. Han valde då att be två män från Indien hålla upp en skylt med texten ”Döda alla judar” – vilket de dansandes och skrattandes gjorde.

Pewdiepie erkände i klippet att tilltaget inte kändes helt rätt, men gav tjänsten ändå fem stjärnor i betyg.

I februari valde Disney och Youtube att klippa banden med den svenska Youtube-stjärnan.

Han har även gjort sig skyldig till andra antisemitiska skämt, där han bland annat skojat om nazister och Hitler.
