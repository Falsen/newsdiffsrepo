SVT svarar på tittarnas sågning
JAKOB MEIJER

För rörigt och ofokuserat. I sociala medier reagerade flera tittare negativt på premiären av ”Morgonstudion”.

Många skrev att de hellre kollar på TV4:s Nyhetsmorgon.

Även Aftonbladets Jan-Olov Andersson var kritisk.

”Största ’nyheten’ i SVT:s mer nyhetsfokuserade morgon-tv var att nyheterna varannan gång babblades sönder av programledarna”, skriver han i en krönika.

I en intervju med Resumé kommenterar SVT:s programdirektör Jan Helin kritiken från recensenter och tittare.

– Jag är inte alltför intresserad av att recensera recensioner. Men i stora drag är jag överraskad att responsen blivit så positiv som den har blivit. Det finns de tittare som inte tycker om förändringar av den här typen och det har jag respekt för. Men man kan också se att vissa kritiker i pressen hade bestämt sig redan i förväg för att såga oss. Det var en del tendensiösa texter, säger han till Resumé.

I Jan-Olov Anderssons krönika ifrågasätter han även varför programledarna vid upprepade tillfällen under sändningen lyfte fram SVT-profilen Kodjo Akolors nya bok.

Jan Helin slår tillbaka mot kritiken.

– Den är inte relevant alls. Kodjo Akolor är en duktig journalist som släpper en bok. Att han har uppdrag för SVT ska inte stoppa oss. Jag ser texten som ett överambitiöst försök att hitta någonting att vara kritisk mot, säger Jan Helin.

Nöjesbladet har tidigare sökt Jan Helin utan framgång.
