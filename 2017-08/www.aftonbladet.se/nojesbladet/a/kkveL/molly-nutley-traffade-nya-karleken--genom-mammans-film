Molly Nutley träffade nya kärleken – genom mammans film
LEO PETTERSSON

2015 års stora biosuccé var ”En underbar jävla jul”. Filmen regisserades av Helena Bergström, 53, som nu är aktuell med ”Vilken jävla cirkus” där dottern Molly Nutley, 22, har en av huvudrollerna.

Molly själv säger att det var en otroligt rolig film att spela in.

– Det var helt fantastiskt. Det är något av det roligaste jag har gjort. Det var väldigt kul att jobba med mamma, hon är en otrolig regissör. Sedan var det allmänt att teamet, alla skådespelspelare och alla som jobbade med filmen var helt fantastiska. Det var jättebra stämning, säger hon.

En av skådespelarna i filmen är Gustav Lindh som tidigare har setts i bland annat ”Flykten till framtiden” och SVT-serien ”Jordskott”.

Under själva inspelningen växte det fram en romans mellan honom och Molly Nutley.

– Vi har ju lärt känna varandra genom inspelningen, sedan så blev vi bara tillsammans. Hur ska man träffa människor i dag? Det är antingen via jobbet, på en dejtingapp eller i skolan. Det är liksom som vilken annan situation som helst.

De träffade varandra första gången under inspelningen, säger hon. Men hon vill inte prata vidare om deras förhållande.

– Det är lite privat, det är vår relation.

På Instagram lade hon i början av augusti upp ett inlägg där hon skriver ”fem månader ihop” och tidigare i maj lade hon upp en bild på en barbröstad Gustav Lindh med texten: ”Ey bby, är du snickare? För vår dejt på fredag är spikad och klar”.

Filmen ”Vilken jävla cirkus” har premiär den 20 oktober och Molly Nutley känner en viss nervositet inför premiären.

– Det är man väl alltid. Man hoppas ju verkligen att den går bra och att folk gillar den. Men vi har fått göra det vi velat göra och vi är stolta över det. Så det är onödigt att gå runt och vara nervös, utan jag tror att vi försöker njuta av det istället.

Tidigare har Helena Bergström hyllat sin dotters skådespelartalang när Nöjesbladet pratat med henne.

– Hon är otrolig. Vissa scener hon har gjort, bland de svåraste, har hon tagit med en tagning. Det är något jag aldrig kunnat leverera i hennes ålder, och kanske inte senare heller, sa hon då.
