GW:s hårda ord mot SVT: ”Kommer få stora problem med fler än mig”
MATHILDE ALBINSSON

Leif GW Persson, 72,  gör ”Veckans brott” i SVT och ”GW:s mord” i TV4.

Men när han blir ombedd att jämföra sina båda arbetsgivare tvekar han inte att ge en rejäl känga till SVT. Han jämför till och med kanalen med Nordkorea, ofta beskrivet som världens värsta diktatur.

– Jag tycker att folk på TV4 är betydligt vänligare. På SVT, visst finns där folk som gör program men de jobbar inte på SVT. För på SVT är det byråkrater och de är av den där vanliga nordkoreanska modellen, säger han från scenen under TV4:s höstpresentation under tisdagen.

Efteråt upprepar han sin kritik mot SVT.

– SVT är en väldigt byråkratisk organisation. De som jobbar där är just byråkrater. De gör inte program utan är byråkrater för andras program.

Enligt Leif GW Persson hör ansvariga på SVT bara av sig när de vill framföra negativ kritik.

– Jag har sagt det till SVT att det är inte så att jag ligger och gråter mig till sömns om ni inte ringer mig på min 70-årsdag och säger grattis. Men jag skulle ha uppskattat om nån hade gjort det. Men de enda gångerna de hör av sig är om de har någonting att skälla på. Det blir så småningom ganska tjatigt.

I stället efterlyser GW konstruktiv kritik.

– Får du höra det tillräckligt många gånger så sätter det ju onekligen ner din motivation. Nu går det bra ändå för att jag jobbar med en jädrigt bra redaktion och programledare, så jag får den feedbacken där. Då försöker jag skita i byråkraterna helt enkelt. Men ibland är de lite väl nordkoreanska för min smak.

Trots sin skarpa kritik mot SVT är han inte orolig över att förlora sitt uppdrag för kanalen.

– Nu har vi ju faktiskt ett kontrakt för i höst och i vår och det krånglar man sig inte ur, säger han.

Samtidigt vill han varna SVT.

– Dessutom har jag sagt det här till dem så det kan inte komma som en överraskning. Det här är något som de ska jobba med, för annars kommer de få stora problem med fler än mig, säger Leif GW Persson.

Nöjesbladet har varit i kontakt med SVT, som väljer att inte kommentera den kritik som Leif GW Persson riktar mot företaget.

– Vi har inga kommentarer. Det är åsikter och en upplevelse som får stå för Leif, säger Camilla Hagert, presschef på SVT.
