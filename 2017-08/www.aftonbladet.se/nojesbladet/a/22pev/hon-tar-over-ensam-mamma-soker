Hon tar över ”Ensam mamma söker”
TORBJÖRN EK

Kärlekssåpan ”Ensam mamma söker” återvänder till TV3 i höst. Under några av de tidigare säsongerna har Magdalena Graaf, 41, programlett och guidat de kärlekstörstande mammorna i valet mellan killarna.

Men i höst är hon ersatt av Jessica Andersson, 43. Det avslöjades under TV3:s och MTG:s höstpresentation under torsdagen. ”Ensam mamma söker” blir Jessica Anderssons debut som programledare.

– Det är lite utanför min comfort zone, men jättekul, säger hon från scenen.

– Det här klarar jag inte, tänkte jag först när jag fick frågan, men jag är en tjej som gillar att utmana mig själv ibland, så jag tänkte att det kanske jag ska testa.

Först vill Jessica Andersson inte avslöja om årets mammor Jenny, Johanna och Beatrice träffar kärleken. Men sen ger hon med sig.

– Det är tre vrålsnygga tjejer och en del snygga killar också som är med så det är klart att det händer lite grejer, säger hon med ett skratt.

Sedan förra hösten är Jessica Andersson tillsammans med Göteborgsbaserade kocken Johan Malm, 33, och det är hennes egna pirrande känslor som fick henne att slutligen tacka ja till programledarjobbet.

– Ja, jag har varit med om mycket, både bra och dåliga grejer. Men just nu är jag på en så härlig plats, nykär, och den känslan som jag har nu vill jag att alla ska få känna, säger hon.

Vad har du gett mammorna för råd?

– De är vuxna intelligenta kvinnor, men skulle jag säga nåt råd så är det att lyssna på magkänslan. Jag tror att man kan känna en väldigt stark attraktion till en person men det behöver inte bli en djup kärlek av det. Så jag menar att man ska skynda långsamt och lyssna på magkänslan, säger hon.

Jessica Andersson vann Melodifestivalen 2003 i gruppen Fame med låten ”Give me your love” och har därefter ställt upp i tävlingen ytterligare fem gånger. 2011 vann hon ”Let’s dance” och har flera gånger varit en av stjärnorna på Diggiloo-turnén.

”Ensam mamma söker” har premiär på TV3 och Viafree i oktober.
