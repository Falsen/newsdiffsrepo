Jag är, hm, säker på att jag hade ingripit
Fredrik Virtanen

Guldpalmsvinnaren ”The square” är rolig och otroligt fiffig, ett mästerverk.

Mycket gnager trevligt efteråt. Halva plotten bygger till exempel på något så konstigt som att museichefen, spelad av danske Claes Bang, inte ringer polisen i ett givet läge.

Man måste acceptera Ruben Östlunds idéer om vad människor gör i vissa uppkomna situationer. Även ”Turist” byggde på den brustna manligheten hos en man som räddade sig själv före sin familj när lavinen kom.

Hur skulle du själv göra?

▪▪

I sitt Sommarprogram i P1 talade regissören om ”åskådareffekten” – att människors benägenhet att hjälpa ett offer minskar med antalet andra åskådare.

Han hävdade han också att de flesta som överlevt fartygskatastrofer är män, uttrycket ”kvinnor och barn först” efterlevs alltså inte. Personligen tror jag på Östlunds teori eftersom jag också misstror patriarkatet, men lika gärna kan männen ha överlevt tack vare den fysiska styrka som krävs i en sådan situation.

Hur skulle du själv göra?

I ”The square” ställs frågan på sin spets i den omtalade ap-scenen (det förekommer även en riktigt apa, oförklarat, hemma hos Lena Andersson-karaktären spelad av Elisabeth Moss) när en performencekonstnär, aggressiv och läskig, kommer in på konstelitens flotta smokingmiddag och jagar ut den konkurrerande alfahannen (Dominic West).

Jag hade absolut också dragit i det läget. Ap-mannen var oresonlig.

Men sedan? När apan härjar vidare? Hade jag bara tittat på?

Knappast.

▪▪

Scenen bygger, rimligen, på en liknande konsthändelse på Färgfabriken i Stockholm 1996. Den Moskvabaserade performancekonstnären Oleg Kulik fick sitt internationella genombrott vid utställningen ”Interpol” där han spelade en aggressiv hund som bet besökare som inte brydde sig om varningsskylten.

Folk som var där minns det som att andra besökare ingrep snabbt, men en film visar att inget skedde under minst 40 sekunder av ett övergrepp.

I Östlund version sitter konsteliten på Grand hotel och stirrar ner i sina tallrikar när den otäcka apmannen härjar och jag tänker: Men hallå, kom igen nu, det här är inte trovärdigt! Och när apan börjar para sig med – våldta – sin utvalda hona, kom igen, ingen skulle ju sitta still!

Kanske är detta vad recensenterna menar är att Östlund ”driver med konsteliten”, för i övrigt tycker jag att filmen snarast är en hyllande satir. Kanske hävdar han att just konsteliten är så satans feg.

▪▪

Vad vet man.

Hur skulle du själv göra?

Själv är jag säker på att jag skulle rusat mot den där apan och räddat kvinnan i nöd. Jag är också säker på att jag skulle offra mig själv för familjen i lavinen i ”Turist”. Men: Lika säker är jag på att jag inte kan vara säker.

Det är omöjligt att veta hur man reagerar när vattnet forsar in på Titanic och döden hotar att hämta en. Plötsligt är man Kapten Ynkrygg på ”Costa Concordia”.

Den som påstår något annat är den sista jag skulle hålla i handen när katastrofen närmar sig.

VECKANS...

…POPALBUM. ”Alfta förr och nu”, Ulf Stureson. Det är väl inte många som minns denne basist i folkrockbandet Traste Lindéns kvintett som gjorde den depressivt John Holm/Neil Young-ljudande Hannas källare-klassikern ”I overkligheten” 1996. Den här är i samma klass, lyssna särskilt på och se den landsbygdsvackra ”Gräs och syra”.

…COUNTRYPOP. ”Not dark yet”, favoriterna Shelby Lynne och Alison Moorer, systrar, har slagit sig ihop och gjort ett ojämnt men oftast urfint coveralbum med bitar av Nirvana (de sjunger medvetet falskare än Kurt Cobain i ”Lithium” och det låter för illa), Merle Haggard, Nick Cave med flera. Och ja, det är Bob Dylans ”Not dark yet” de sjunger så att den gills nästan som 1997.

…HUMORTRUBBEL. Anna Kinberg-Batras avgång från ledarposten i Moderaterna bör ställa till det för maken David Batra. Alltså rejält. Hans kommande show om att vara gift med en partiledare, ”Elefanten i rummet” går ju inte bara att göra om till imperfektum. Att frugan blivit sviken av alla sina polare är ju inget roligt alls. Men premiären ligger fast till nästa månad.

…ROCKLÅT. ”Royals”, Genial Lorde-cover av Soundtrack of our lives-rulltårtan Ebbot Lundberg. Bättre än originalet och originalet var en av de bästa hitsen 2013.

…TV-TIPS. ”Billions”, HBO Nordic/SVT. En av de absolut främsta tv-serierna de senaste åren – se säsong två på SVT ikväll, söndag. (I en tidigare version skrev jag förvirrat att säsong tre börjar i dag – glöm det, tyvärr.) Säsong tre kommer nästa år.

Följ Fredrik Virtanen på Facebook för att diskutera vidare och hitta andra spännande texter.
