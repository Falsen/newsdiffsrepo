”Jag har stått bakom träd och gråtit”
TORBJÖRN EK

Drömmen om den gamla okända släktingen som efterlämnar sig ett stort arv. Det är utgångspunkten i SVT:s nya serie ”Arvinge okänd” med Kattis Ahlström, 51, och Niklas Källner, 41, som programledare.

Jakten på de ovetande arvingarna har tagit dem över hela världen. Men beskeden om okända arv har inte varit det som mest påverkat de arvingarna de funnit.

– Det har varit väldigt underordnat. Det har mer varit informationen ”jaha, det där var min pappa” eller vad det nu är. Det har varit väldigt häftigt att få ge dem den där pusselbiten, säger Kattis Ahlström.

Inte ens ett besked om 7,5 miljoner kronor i ett okänt arv fick arvingen att tappa fattningen.

– Där trodde jag att han skulle bli mer tagen av pengarna. Men jag lämnade ju också över lite av berättelsen om hans pappa, med bilder och där fanns också ett pass. Och det där passet var nästan det viktigaste, att hans pappa skulle ha rest, att de skulle ha kunnat träffas, säger Niklas Källner.

Mest har det handlat om släktingar utomlands, där arkiv och register inte är lika lättillgängliga som i Sverige.

– Jag hittade en gammal tant i ett skraltigt hus, hon måste ha varit 100 år gammal. Det var ett hus där en släkting skulle ha bott, men ingen mindes någonting, det var så länge sen, men då hittade jag den här tanten: ”vet du nån som heter…” och hon kunde hjälpa till med en liten ledtråd. Det var så sjukt coolt och så mycket känslor, hon började gråta och allt. Det är ett lite annat sätt att leta än att titta i arkiv, säger Kattis Ahlström.

Och det är inte bara deltagarna som blivit rörda och berörda.

– Ja, herregud, jag har stått bakom träd och gråtit, säger programledaren Kattis Ahlström.

Och alla besked har inte heller varit lätta att ta emot för arvingarna.

– Det är många som har fått växa upp i lögn och vi har fått höra: ”men det här stämmer inte, jag kan inte tro att han är min pappa”. Det är plågsamt när allt kommer på bordet. Men jag upplever ändå att de sen har blivit lugna, att de har fått veta, säger Kattis Ahlström.

”Arvinge okänd” har premiär på SVT torsdag 24 augusti kl 21:00.
