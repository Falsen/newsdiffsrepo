Lindorffs galna löfte vid en Kristallen-vinst
LEO PETTERSSON

I blogginlägget skriver den populära programledaren att det har skrivits mycket i media om hennes besvikelse över uteblivna vinster de gångna åren.

”Allt detta är så klart väldigt överdrivet. Jag är tävlingsmänniska men när det gäller Bonde söker fru behöver jag inte tävla. Bsf är ett av Sveriges största och mest älskade program”, skriver Linda Lindorff.

Om ett annat program skulle väljas som vinnare även i år gör det henne inget. Hon skriver att programmet är en tittarsuccé som engagerar och att det har kommit 14 bondebebisar genom åren.

Linda Lindorff kan till och med tänka sig att juryn tänker som hon själv:

”Varför ge en Kristall till ett program som redan är så uppmärksammat och älskat? Bättre ge det till ett mindre program som kanske kan få ett uppsving tack vare en vinst.”

Tolv säsonger har sänts och nu menar Lindorff att det är ”för sent” att vinna en Kristall. Hon påstår att hon är väldigt säker att det inte blir en vinst i år heller.

Linda Lindorff skriver att det till och med är så osannolikt att hon har lovat producenten att tatuera in programmets namn på kroppen vid en vinst.

”Att vi skulle få en Kristall är faktiskt så extremt osannolikt att jag lovat min producent (som ännu inte gett upp hoppet) att tatuera in Bonde söker fru på min kropp ifall vi vinner”, skriver hon i blogginlägget.

TV4:s ”Bonde söker fru” är nominerat i kategorin Årets dokusåpa tillsammans med ”Ex on the beach”, Kanal 5, ”Paradise hotel”, TV3, ”Det stora fågeläventyret”, TV3 och ”Allt för Sverige”, SVT.

Årets Kristallengala hålls den 1 september och produceras av SVT. Kattis Ahlström, 51, är programledare.
