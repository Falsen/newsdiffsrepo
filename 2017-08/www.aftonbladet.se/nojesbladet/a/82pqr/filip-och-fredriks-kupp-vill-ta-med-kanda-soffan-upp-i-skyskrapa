Filip och Fredriks kupp: Vill ta med kända soffan upp i skyskrapa
AGNES ARONSSON

Auktionen av ”Gomorron Sveriges” röda soffgrupp till förmån för organisationen ”Världens barn” avslutades i går. Alingsås-företagaren Peter Ribbing blev den som la det vinnande budet på 150 100 kronor, rapporterar SVT.

Men nu har försäljningen fått en oväntad vändning. Under onsdagens sändning av ”Breaking news” avslöjade programledarna Filip Hammar, 42, och Fredrik Wikingsson, 44, att de köpt loss halva soffgruppen från dess nya ägare.

– Vi lade bud på soffan vi med, men på något märkligt sätt trumfades vi i sista sekunden. Då kontaktade vi vinnaren och frågade om vi inte kunde få köpa halva soffan om vi också lade 150 000 till Världens barn, säger Filip Hammar till SVT.

Soffan har därmed gått för totalsumman 300 100 kronor. Idén om köpet kläcktes på ”Breaking news” redaktionen och soffan ska nu få komma ut på äventyr.

– Vi tänker att den på ålderns höst ska få åka till exempelvis Yosemite nationalpark eller så tar vi med den högst upp i någon skyskrapa. Vi har inte riktigt tänkt klart, men planen är att vara med och vara en del av soffans historia, säger Filip Hammar till SVT.

Soffan ska hämtas upp i direktsändning av köparen under fredagens sändning av ”Gomorron Sverige”, som också blir den allra sista. Programmet byts därefter ut mot nysatsningen ”Morgonstudion”. Det återstår att se om Peter Ribbing kommer för att hämta soffan själv, eller om han får sällskap av Filip Hammar och Fredrik Wikingsson.
