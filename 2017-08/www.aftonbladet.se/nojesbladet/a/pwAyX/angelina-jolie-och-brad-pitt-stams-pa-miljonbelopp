tisdag 22 augusti 2017
Angelina Jolie och Brad Pitt stäms på miljonbelopp
MATHILDE ALBINSSON

Den franska ljusdesignern Odile Soudant stämmer Brad Pitt och Angelina Jolie på fem miljoner kronor, skriver The Guardian.

Odile Soudant hävdar att hon genomfört ett större belysningsprojekt i dåvarande parets slott i Provence – men utan att få betalt. Det ska ha drivit hennes företag mot ruinens brant.

Enligt Odile Soudant skrevs inget kontrakt för arbetet, men hon fakturerade Pitt och Jolie månadsvis. Men så slutade inbetalningarna att komma, medan Brad Pitt fortsatte mejla och be om hennes hjälp. Hon tvingades att avbryta samarbetet, varpå Brad Pitt ska ha skickat ytterligare ett mejl tio dagar senare.

”Jag vet inte hur saker och ting går till i Frankrike, men i USA går inte vänner till attack mot vänner. Jag har inte varit något annat än ett fan till ditt arbete. Anfall inte. Låt oss avsluta projektet och vara stolta över det. Arbetet är för bra för att det ska sluta i dålig ton. Livet är för kort, min vän”, skrev han enligt Odile Soudant, rapporterar The Guardian.

Han ska även ha uppmanat henne att inte slösa tid på rättsliga åtgärder och menat på att så länge hon fortsätter sitt arbete kommer resten att lösa sig.

Efter tvisten med Pitt ska arbetet ha lämnats över till en kollega och Odile Soudant kämpar nu för att få upprättelse – och bli erkänd som belysningsprojektets skapare, skriver The Guardian.

– Jag är en konstnär och det här är mitt jobb. När någon försöker stjäla mitt arbete så blir det något annat. Det här är väldigt smärtsamt för mig, säger Odile Soudant till tidningen.

The Guardian uppger att Brad Pitt och Angelina Jolie har bestämt sig för att behålla slottet, trots skilsmässan, som en investering. De använder slottet till att producera vin och olivolja.
