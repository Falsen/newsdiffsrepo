Alicia Vikander: ”Inte gjort något på den här nivån”
LOUISE ÅSTRÖM

Den svenska skådespelerskan Alicia Vikander gör rollen som Lara Croft i nya ”Tomb raider”-filmen. I en stor intervju med magasinet Elle berättar hon om den hårda träningen.

– Jag älskar stora popcornfilmer. Jag har aldrig gjort actionscener på den här nivån - inte ens i närheten. Det känns som att jag är tillbaka i dansen - träningen, intensiteten. Du måste vara medveten om rörelserna i vajrarna och hur din kropp fungerar, säger hon i intervjun.

Vikander har dansat på kungliga balettskolan i Stockholm. För amerikanska Vogue har hon berättat att skoldagarna kunde börja vid sex på morgonen för att sluta vid tio på kvällen.

Träningen inför actionrollen har givit henne endorfiner.

– Jag har aldrig kunnat lyfta min egen vikt och det känns stärkande att kunna det. Och så får du endorfiner efteråt.

Hon konstaterar också att hon vill tolka rollen annorlunda än vad Angelina Jolie gjort.

– Jag trodde att jag skulle behöva förklara för min mamma. Men hon sa ”Ja, ja, ja, Angelina gjorde det där”. Det bevisar att hon satte en ton för den typen av roll, vilket gjorde att jag visste att vi måste göra något annat, säger hon.
