”Tillsammans med Strömstedts” får en till säsong
LOUISE ÅSTRÖM

Under året har makarna Niklas och Jenny Strömstedt pratat känslor med svenska kändisar i tv-programmet ”Tillsammans med Strömstedts” på TV4. Under säsongen besökte de bland annat Mikael Persbrandt och Sanna Lundell samt Lasse Hallström och Lena Olin.

För Nöjesbladet avslöjar Niklas Strömstedt nu att programmet kommer att få en andra säsong.

– Ja, Vi har ju precis börjat prata om säsong två och det kommer ju utgå från relationer den här gången också. Nu har vi ju gjort en säsong och vi vet vad vi gjorde för del som vi inte ska göra om, säger han till Nöjesbladet.

Under den föregående säsongen spelade de in otroligt mycket material, berättar han.

– Vi visste inte riktigt vad vi höll på med när vi gjorde säsong ett. Så vi kan renodla det mer.

I programmet är det inte bara de personer som paret besöker som delar med sig av detaljer kring sin relation. I vissa sekvenser går Niklas och Jenny i terapi. Att öppna upp sig i tv om sin relation tyckte han inte var speciellt läskigt.

– Nej. De sakerna vi har pratat om är ju väldigt allmängiltiga. Det spelar ju ingen roll vem man är egentligen. De flesta brottas ju med samma problem oavsett vad man gör eller kommer ifrån.

Programmet var första gången Niklas och Jenny jobbade ihop.

– Jag tycker att det var jättekul. Vi visste ju inte innan hur det skulle bli. Vi kanske skulle ryka ihop, bli förbannade på varandra eller tycka olika saker. Men det var väldigt kul.

Efter att programmet sänts har folk på stan kommit fram och berättat att de börjat prata med sina fruar och män.

– Det är allt ifrån gubbar i 70-års åldern som kommer fram och säger ”hörru, Strömstedt, jävla trevligt program det där. Jag och frugan tittar på varenda avsnitt”. Andra säger att ”Jag har varit gift med Börje i 32 år och vi har nästan aldrig pratat om vår relation. Så tittade vi på ert program och nu har vi börjat prata om det”. Det är ju fantastiskt.

Vad är det bästa med att jobba ihop med Jenny?

– Dels att få vara ihop och skapa någonting tillsammans. Men jag tycker att det är så kul att vara med henne. Vi har väldigt roligt ihop.

Var det något som var jobbigt eller svårt?

– Det var det säkert men det är lätt att glömma bort det. Det var ingenting som var sådär ”ont i magen-jobbigt”, säger han.
