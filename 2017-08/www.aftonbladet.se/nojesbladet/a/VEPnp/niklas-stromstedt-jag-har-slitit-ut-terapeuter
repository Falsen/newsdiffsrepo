Niklas Strömstedt: ”Jag har slitit ut terapeuter”
LOUISE ÅSTRÖM

Det är fortfarande varmt i luften och det är inte alla som hunnit vara sommarlediga ännu. Niklas Strömstedt är mitt uppe i sin semester. Samtidigt har han börjat fundera över julen. Anledningen är att han ska sätta upp en julshow på Grand hôtel i Stockholm. Nöjesbladet möter honom utanför det stora hotellet.

– Jag vill göra en väldigt julig show. Det betyder en hel del jullåtar, både egna och andras. Och även en scenografi som andas väldigt mycket jul. Det skulle vara kul att gå all in. Superjul, säger han till Nöjesbladet.

Strömstedt är inte speciellt traditionsbunden, berättar han.

– Om jag inte får grisfötter får jag inte panik för det.

Under sommaren gjorde Strömstedt sex konserter tillsammans med Thomas ”Orup” Eriksson och Anders Glenmark på Borgholms slottsruin. De tog GES till Öland och bjöd publiken på sina hits.

– Det var lite som att äta godis. Världens finaste konsertplats, bra väder, slutsålt, ett väldigt roligt band och en väldigt rolig låtlista.

Han beskriver hur det är lätt att jobba ihop och konstaterar att gruppen blivit mindre ängslig i takt med att de blivit äldre.

Anledningen till det tror han är att han ”mer och mer kommit underfund med vad livet är”.

– Det är att ha kul och skit samma. Jag känner ju det själv. Att jag bryr mig mindre och mindre om vad andra tycker. Jag vill ju göra det jag tycker om, umgås med personer jag tycker om att ha runt omkring mig och jobba med saker som känns roliga och viktiga. Livet är alldeles för kort för att vara ängslig.

Han var själv mer ängslig som yngre, anser han.

– Ja, jag ville att alla skulle tycka om mig. Jag tassade mycket i relationer, försökte vara till lags och trodde inte att jag skulle duga som jag är.

Idag har han förändrats och känner att han gör just det: Duger som han är.

– Men det har inte kommit gratis. Jag har ju också slitit ut några terapeuter. Livet har inte bara varit lätt hela tiden. Det är motgångar, smällar och elände som gör att man blir den man är. Och glädje naturligtvis.

Strömstedt pratar om vikten av att hamna i ett sammanhang där man kan känna att att man duger. Och att det inte är nödvändigt att försöka vara någon annan.

Idag går han inte i terapi. Men skulle det dyka upp en situation i livet som han känner kräver det kan han tänka sig att börja igen.

– Jag kan nog uppleva att människor som inte gått i terapi kan vara rädda för det. Men jag tror att alla behöver gå och prata med någon som inte är en kompis utan som kan se ditt liv utifrån, säger han.
