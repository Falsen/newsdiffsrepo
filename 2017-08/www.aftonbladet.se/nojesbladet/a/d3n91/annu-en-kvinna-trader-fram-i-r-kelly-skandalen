tisdag 22 augusti 2017
Ännu en kvinna träder fram i R Kelly-skandalen
AGNES ARONSSON

Artisten R Kelly, 50, har den senaste tiden dragits med anklagelser om att driva en sexsekt, där han misstänks hålla kvinnor fångna och kontrollera deras klädsel, måltider, kontakt med omvärlden och filma deras sexuella akter. R Kelly har själv förnekat anklagelserna. Han har fått ställa in flera spelningar till följd av svikande biljettförsäljning. Nu träder ännu en person fram och berättar om R Kellys övergrepp. Trots att den i dag gifta trebarnsmamman Jerhonda Pace, 24, riskerar att dras inför rätta för att hon bryter mot den tystnads-överenskommelse som hon skrivit under med R Kelly väljer hon att berätta. Buzzfeed har tagit del av dokument och överenskommelser mellan parterna.

– Jag vet att jag riskerar att stämmas av R-Kelly för att jag pratar ut. Men jag är inte orolig för det längre. Jag känner att det här är en helande process för mig, eftersom jag har stängt inne det här i så många år, och att se att hon alltid kommer undan med det är inte rätt. Jag går vidare med huvudet högt, säger Jerhonda Pace till Buzzfeed.

Pace träffade R Kelly första gången då hon besökte hans rättegång när han stod åtalad för barnpornografibrott och för att ha haft sex med en 14-årig flicka. Efter en utdragen rättegång friades R Kelly från alla anklagelser. Pace var på den tiden ett stort fan, och R Kelly bjöd in henne på en fest i hans hus. De inledde sedan en sexuell relation då Pace var 16 år. Samtyckeslagen i Illinois är 17 år och hon var därmed minderårig. Enligt hennes uppgifter ska han ha fått henne att utåt sett säga att hon var 19 år, men bete sig som om hon var 25.

Pace berättar nu att R Kelly filmade de flesta av deras sexuella akter med sin iPhone eller en videokamera utan att fråga om lov. I hans hus var hon tvungen att följa hans regler, vilken inkluderade att lämna över sin telefon, be om lov för att få duscha, äta, gå på toa eller lämna hans hem. Om hon bröt mot reglerna blev hon psykiskt och fysiskt misshandlad, berättar hon.

Relationen tog slut i januari 2010 efter en argumentation över att Pace sms:at en vän.

– Jag blev slagen, strypt och spottad på, säger hon till Buzzfeed.

Hon kontaktade då ett juridiskt ombud som har hjälpt fler kvinnor som utsatts för R Kellys övergrepp, och hennes anklagelser från 2010 finns dokumenterade. Pace tog även ett lögndetektortest 2010 där hon vittnar om R Kellys handlingar. Pace och R Kelly kom till en uppgörelse som skulle förbli strikt konfidentiell för att inte skada hans rykte. Men nu har hon alltså valt att berätta om tiden med R Kelly för att hjälpa de kvinnor som fortfarande är kvar hos honom.

– Om jag kan prata ut och hjälpa dem att komma ur situationen, så är det vad jag kommer att göra. Jag hade ingen som pratade för mig när jag gick genom det jag gjorde med honom. Han har hjärntvättat dem ordentligt, som på ett vis påminner mig om Charles Manson, säger Jerhonda Pace till Buzzfeed.
