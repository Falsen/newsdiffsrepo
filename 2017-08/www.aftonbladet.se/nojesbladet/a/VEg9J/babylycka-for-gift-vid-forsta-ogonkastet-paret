Babylycka för ”Gift vid första ögonkastet”-paret
LINNÉA GEIJER

Nu har den första ”Gift vid första ögonkastet”- babyn fötts. I tisdags välkomnade Jamie Otis och maken Doug Hehner dottern Henley Grace.

– Mamman och baby mår bra och pappan är helt salig, berättar Jamie Otis representant för People.

På Instagram har paret delat flera bilder på sin nyfödda dotter. De har även lagt upp en video från sjukhuset där Doug håller henne med tårar i ögonen.

– Jag älskar henne så mycket, säger han.

Henley Grace är en så kallad ”Rainbow”-baby, något som paret har pratat öppet om i tidigare intervjuer. Med ”regnbågsbaby” menas att hon är resultatet av en graviditet som skedde kort efter ett missfall.

– Vi fick veta att vi var gravida med vårt regnbågsbarn på hans beräknade förlossningsdatum (20 december reds. anm.). Då visste vi att det var ett tecken på att denna baby är en gåva från Gud och att hennes storebror vakar över henne och skyddar henne, har Jamie tidigare berättat.

Det kändes därför extra viktigt för paret att inkludera sin ofödde son i dotterns barnkammare.

– Min systers svärmor gjorde dessa vackra, gyllene änglavingar till Henleys rum. De är ett tecken på att hennes bror alltid är med henne. De hänger på väggen vid hennes säng, har Jamie förklarat för US Weekly.

Missfallet av sonen Johnny berättade Jamie om i ett Instagraminlägg i början av december förra året.

– Det var inte mitt val att överleva utan dig, så jag tänker tillbringa mitt liv med att leva för dig och hylla dig, skrev hon då.

Jamie och Doug träffades under den första säsongen av den amerikanska versionen av ”Gift vid första ögonkastet” och har varit gifta sedan 2014.
