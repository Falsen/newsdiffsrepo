Tittarnas dom mot ”Morgonstudion”: TV4 vinner
JAKOB MEIJER

Det har kritiserats redan på förhand. När det på måndagsmorgonen var dags för premiär för SVT:s ”Morgonstudion” dröjde det inte heller länge innan de negativa kommentarerna började dyka upp i sociala medier.

”Det har gått en minut av SVT:s nya program ’Morgonstudion’. Är redan extremt skeptisk... något skaver. Oerhört”, twittrar en tittare.

I en artikel på SVT förklarar Jan Helin, programdirektör på SVT och tidigare publisher på Aftonbladet, varför man väljer att sjösätta det nya programmet.

Han skriver att ”Morgonstudion” bland annat ska vara ett ”nyhetsfokuserat morgonprogram som kontrasterar mot TV4”.

Att döma av tittarnas reaktioner i sociala medier verkar de i det här fallet föredra TV4:s program. I stället för ”fokuserat” tycker många programmet är rörigt med ett alldeles för högt tempo.

”Föredrar reklamfri tv men ser mycket hellre på fyrans Nyhetsmorgon än ettans nya Morgonstudion. Nytt lågvattenmärke för SVT Nyheter”, skriver en tittare på Twitter.

En annan twittrar:

”Morgonstudion ser ungefär ut som en TV-studio i Nordkorea! Nu blir det TV4 igen.”

”Morgonstudion...vinnare TV4”, summerar en tittare premiärsändningen.

Programmet får dock inte bara ris.

”Positiv till nya Morgonstudion med tydligare nyhetsfokus”, twittrar en tittare.

Flera menar att man måste ge programmet en chans och att det kommer bli bättre med tid.

”Efter en något forcerad start blir det riktigt bra. Det här är ett program som jag vill starta dagen med!”.

Nöjesbladet har sökt Karin Magnusson, som avböjer att kommentera, samt André Pops.
