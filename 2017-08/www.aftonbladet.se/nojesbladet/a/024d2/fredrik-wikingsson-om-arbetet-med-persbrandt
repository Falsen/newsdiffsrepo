måndag 21 augusti 2017
Fredrik Wikingsson om arbetet med Persbrandt
LINNÉA GEIJER

Inspelningarna av Filip Hammars och Fredrik Wikningssons regidebut är avklarade och klippandet av den kommande filmen ”Tårtgeneralen” är i full rullning. I huvudrollen som Hasse P. ser vi Mikael Persbrandt, och då Fredrik gästar Morgonpasset i P3 kommer självklart frågan om hur det var att jobba med skådespelarjätten.

– Väldigt kul, säger Fredrik och fortsätter:

– Han och Filip klickade ju väldigt bra, mer än vad jag klickade med honom, och det är helt okej, man får klicka med olika, och Filip är ju väldigt klick-kompatibel med Persbrandt på något sätt.

Under 2015 uppsökte Filip en läkare i USA som gav beskedet att han antagligen led av bipolaritet. Trots att TV-profilen valde att inte starta en vidare utredning har han dock sedan dess tagit mediciner för sina humörsvängningar. Problemen som dessa fört med sig, samt Persbrandts tidigare problem med missbruk blev samtalsämnen som skapade ett band mellan Hammar och Persbrandt.

– De sitter och pratar om bipolaritet och missbruk och sånt där, det tycker de är mysigt. Så kan jag jobba så länge, berättar Fredrik skämtsamt och tillägger med ett skratt:

– Detta sagt med all respekt, de tyckte väldigt mycket om varandra, jag har fortfarande inte Persbrandts nummer ens. Men det behöver jag ju inte, för Filip kan ringa! Så sköter jag det här dagligt, så kan de sitta och prata.

”Tårtgeneralen” var dock nära att bli en väldigt annorlunda film. Från början var det nämligen Robert Gustafsson som skrivit på för att spela Hasse P. Men så sent som i maj hoppade han av projektet.

– Vi tyckte väldigt mycket lika om hur den här historien skulle berättas, men inte riktigt hela vägen, berättar Fredrik om samarbetet.

Att historien bland annat är självupplevd av Filip gjorde dock att regissörduon var ovilliga att kompromissa.

– Han slogs för vissa grejer, och vi slogs för andra grejer. Vi ville inte riktigt kompromissa i det eftersom Filip har ju varit med i det här, så det är vår berättelse, vi har ju skrivit en bok om det här… vi tyckte olika bara, förklarar Fredrik i programmet.

Med facit i hand är han dock glad över utveckligen. Det var nämligen Mikael de hoppats på i huvudrollen från start. Inte minst för att verklighetens Hasse P. var väldigt förtjust i skådespelaren.

– Med all respekt för Robert är det ändå fenomenalt att det blev Persbrandt, säger han.

För Nöjesbladet har Persbrandt också glad över att få vara med i filmen.

– Den här inspelningen har varit en jävla ball resa. En av mina bästa filmupplevelser.

”Tårtgeneralen” är baserad på Filip och Fredriks debutroman från 2009 med samma namn. Den handlar om när staden Köping 1984 av ”Rekordmagazinet” utsågs till Sveriges tråkigaste stad. Den nyinflyttade Hasse P. beslutar sig då för att lyfta stadens rykte genom att slå världsrekord med en 500 meter lång smörgåstårta.

”Tårtgeneralen” väntas ha premiär den 17 januari 2018.
