Johannes Brost om cancern: ”Det kom som en chock”
JAKOB MEIJER

Skådespelaren Johannes Brost, 70, gick förra veckan ut med att han drabbats av cancer och att han därför tvingas hoppa av föreställningen ”Han ska bli min” som har premiär i september.

I en intervju med Expressen berättar han att signalerna att något var fel blev tydliga under våren. Då medverkade han bland annat i ”Let’s dance” och ”Fångarna på fortet”, och han spelade även in den nya säsongen av SVT-serien ”Jordskott”

– Jag gick ner fruktansvärt mycket i vikt. Jag kunde inte behålla maten. Jag vägde inte mer än 51,5 kilo.

Viktraset fick honom att uppsöka läkare och efter att ha röntgats upptäckte de att han hade en tumör.

– Jag har jobbat väldigt mycket med cancer i kroppen som jag inte visste om. Så det kom ju som en chock, säger Johannes Brost till Expressen.

I juni fick han dock ett positivt besked. Tumören har inte spridit sig och tycks vara godartad. Skådespelaren kommer trots det tvingas genomgå cellbehandling och jobbkalendern kommer därför att vara tom resten av året. För Expressen berättar han dock att han skjutit på behandlingen så han kunnat slutföra inspelningen av SVT:s ”Fröken Frimans krig”.

Under den svåra tiden har han stöttats av familjen.

– Jag har haft ett väldigt stöd av alla mina barn som varit här, och mitt ex, mina barns mor har varit här. Vi är väldigt goda vänner, alla har skött om mig, säger Johannes Brost.
