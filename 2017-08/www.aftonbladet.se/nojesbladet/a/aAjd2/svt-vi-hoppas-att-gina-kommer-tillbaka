SVT: Vi hoppas att Gina kommer tillbaka
JAKOB MEIJER

Melodifestivalen, julvärd, Musikhjälpen och eget intervjuprogram.

Gina Dirawi, 26, har synts flitigt på SVT de senaste åren. Men i höst blir det TV4 för hela slanten när Gina Dirawi blir en av programledarna i ”Idol”.

Peter Nyrén, programbeställare på SVT, gratulerar konkurrenten till stjärnvärvningen.

– Grattis till TV4 och grattis till Gina hon är en jättebra programledare som vi gillar jättemycket, säger Peter Nyrén.

– Det kommer att bli roligt att se hur ”Idol” blir med Gina vid spakarna.

Under året har Gina Dirawi satsat på sitt artisteri, vilket enligt Peter Nyrén medfört att hon synts mindre i tv-rutan.

– Det är inte någon jättestor dramatik. Hon har velat söka sig fram i det hon vill göra, säger han.

– Jag tror hon kommer växla mellan att göra olika tv-program för olika kanaler och annat.

Så ni hoppas att hon kommer tillbaka till SVT? – Ja, det gör vi. Kommer rätt sak så hoppas vi att dialogen med henne fortsätter. Det är så vi har uppfattat det här.
