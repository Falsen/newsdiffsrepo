Camilla Läckbergs nya lya – flyttar ihop med Simon i drömlägenhet
MATHILDE ALBINSSON

De gifte sig, fick barn – och nu köper de sin första gemensamma bostad.

Camilla Läckberg, 42, och Simon Sköld, 30, säljer villan i Enskede och flyttar till en lyxig våning på Södermalm i Stockholm. Flyttlasset går i vinter, men redan nu visar deckardrottningen upp första bilden från lägenhetsköpet.

”Igår var en stor dag för oss. Vi skrev på kontraktet för vår drömlägenhet. Vi kommer bo på Söder och ser otroligt mycket fram emot att flytta in i det första hem vi valt tillsammans”, skriver hon på Instagram.

I ett annat inlägg visar hon upp en del av köket. Camilla Läckberg är exalterad över sitt och Simons nya hem.

”Är så lycklig och taggad för livet just nu så jag nästan spricker. Hade en rejäl dipp i somras, trött och sliten efter lite för mkt av allt. Men nu när hösten drar igång har allt vänt. Den här lägenheten är dels en underbar vitamininjektion. Så fin energi i den och den kommer vara så fin när den är klar och jag kommer njuta av vägen dit”, skriver hon.

Paret planerar att ge lägenheten ett ansiktslyft innan de flyttar in.

”Blir dock inte flytt förrän till vintern, först ska huset säljas och hela våningen måste renoveras då den har kvar inredningen från 1975”, skriver hon.

Målsättningen är tydlig: Det blir en jul på söder.

”Men det är en hel del jobb som ligger framför oss, men det är vi båda väldigt taggade för, blir en hel del rensning i det närmaste. Vårt mål är att kunna fira jul i vår nya lägenhet”, skriver Simon Sköld på sin blogg.
