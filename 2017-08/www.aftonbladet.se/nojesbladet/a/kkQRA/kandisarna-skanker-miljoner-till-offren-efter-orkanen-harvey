Kändisarna skänker miljoner till offren efter orkanen Harvey
MATHILDE ALBINSSON

Det tropiska ovädret Harvey har spåtts bli den kraftigaste orkanen att slå till mot USA:s fastland sedan orkanen Katrina 2005.

Över 30 000 människor har flytt eller väntas behöva fly från sina hem efter stormen.

Nu öppnar ett flertal kända personer sina plånböcker och donerar pengar till olika hjälporganisationer.

Några av de som sträcker ut en hjälpande hand är Kardashian-klanen samt countrysångaren Chris Young, som har lovat att skänka 500 000 dollar (drygt fyra miljoner svenska kronor) respektive 100 000 dollar (845 630 kronor).

Amerikanske skådespelaren och komikern Kevin Hart ger bort drygt 420 000 kronor och uppmanar samtidigt andra celebriteter att också skänka en slant, varpå Chris Brown har lagt fram en summa om 845 630 kronor.

Houston-födda Beyoncé meddelade på tisdagen att hon kommer ägna sig åt välgörenhetsarbete som hjälper de drabbade i hennes hemstad.

”Mitt hjärta går till min hemstad, Houston, och jag ber ständigt för de drabbade och för de moddiga räddningsarbetare som varit fast beslutna att göra så mycket för att hjälpa”, sa hon i ett uttalande i Houston Chronicle.

Sandra Bullock har skänkt nästan 8 miljoner kronor till Amerikanska Röda Korset.

– Jag är bara tacksam att jag kan göra det, vi måste ta hand om varandra, sa skådespelerskan i samband med att hon skänkte pengarna.

Men givmildast har hittills Disney varit. På tisdagen pungade nöjeskoncernen ut med drygt 8,4 miljoner kronor till Amerikanska Röda Korset – i cash. Pengadonationen är avsedd att stödja hjälpinsatser i Houston samt andra drabbade områden i Texas och Louisiana.

Coldplay skulle ha spelat i Houston den 25 augusti, men tvingades ställa in konserten på grund av ovädret, rapporterar Mirror. Nu har bandet valt att visa sin sympati för de drabbade under en konsert i Miami under måndagen, genom att spela en helt ny låt tillägnad de drabbade.

– Det här är en ny sång och vi kommer aldrig att spela den igen. Vi gör den här en gång, och den heter ”Houston”, sa sångaren Chris Martin under konserten, och fortsatte,

– Vi kommer att sjunga den i Miami för alla här, och vi kommer att sända över den dit till dem som missade konserten.
