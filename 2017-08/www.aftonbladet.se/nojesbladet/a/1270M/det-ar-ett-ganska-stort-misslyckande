måndag 21 augusti 2017
”Det är ett ganska stort misslyckande”
AGNES ARONSSON

Den 12 juli 2002 körde tre beväpnade och maskerade män fram till ett SAS-plan på Arlanda flygplats. Där överföll rånarna två väktare för att sedan lasta in säckar med pengar i sin bil. Männen ska ha kommit över ett byte värt nästan 44 miljoner kronor. Pengarna återfanns aldrig, ingen har dömts och brottet preskriberades i juli i år. Men i en intervju med ETC har nu plötsligt artisten Leo Carmona, från gruppen Kartellen, erkänt sin inblandning i Arlandarånet.

– Jag planerade det och var med och utförde det. Och jag ångrar det djupt, det har förstört mitt liv, säger han i intervjun.

Jerzy Sarnecki är professor i kriminologi och har genom åren bedrivit mycket forskning kring folk som levt i kriminalitet och som har begått grova brott som de aldrig åkt fast för. Han tror att en kombination av anledningar ligger bakom att Leo Carmona nu valt att träda fram.

– Kanske därför att samvetet tynger, kanske för att han vill sälja sin bok, kanske för att han vill öka sin status bland kriminella, eller alla dessa motiv samtidigt är inte heller uteslutet, säger han.

Tycker du att erkännandet är förvånande?

– Till viss mån är det förvånande. Men inte så chockerande som man kanske skulle tro. Det kan ju vara väldigt många olika motiv för att träda fram i sådana här lägen. Men det kan ju också vara ärligt, att han faktiskt är ångerfull, säger Jerzy Sarnecki.

Leo Carmona sitter i dag i fängelse på livstid för anstiftan till mord. Men att erkänna att han medverkat i Arlandarånet betyder inte per automatik att det faktiskt är så att han deltagit.

– I den värld jag lever i så är ingenting hundra procent säkert, men jag finner det som ganska sannolikt, säger Sarnecki.

Att ta på sig att han genomfört rånet innebär en viss risk inom kriminella kretsar, menar han.

– Han sitter ju på kåken så han är åtkomlig för om det är någon skulle vilja jävlas med honom. Att ljuga att man har gjort något sånt, då ökar risken ytterligare ganska kraftigt, så jag har svårt att tänka mig att han talar osanning. Men ingenting är omöjligt, säger Jerzy Sarnecki.

Några rättsliga påföljder för Leo Carmona är inte på tal eftersom brottet har preskriberats. Men däremot finns det en stor fördel med erkännandet - att polisen kanske kan ha en möjlighet att finna rånarbytet.

– Det är inte försent att leta efter pengarna när man vet vart man ska leta efter dem. Den allvarligaste konsekvensen av det här är att det kan vara så att hans polare inte är så särskilt förtjusta i att han erkänner. I och med att han erkänner så kan det ge indikationer på vilka andra som har varit med, säger han.

Hur tycker du att ärendet har hanterats i och med att ingen har dömts för brottet?

– Det är ganska ovanligt att ingen döms för den typen av mycket grova brott.

– Det är ett ganska stort misslyckande. Och även om man lyckas döma de skyldiga så hittar man nästan aldrig pengarna, säger han.

Jerzy Sarnecki ser pengabytet som ”lätt fånget, lätt förgånget”, och tror att en hel del av pengarna är borta för länge sedan.

– Den andelen som han har fått, hur mycket det nu var, det kan mycket väl vara så att det inte är placerat i pensionsfonden utan att det har flugit sin väg för länge sedan, säger Jerzy Sarnecki.
