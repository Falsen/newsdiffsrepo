Russell Brand har gift sig – festade indiskt
MATHILDE ALBINSSON

På lördagen gifte sig Russell Brand, 42, och Laura Gallacher, 30, under en liten och privat ceremoni, som hölls i Remenham kyrka i närheten av deras hem i Henley-on-Themes i England.

Staden är belägen vid floden Themsens strand. Russell Brand hade spenderat drygt 25.000 pund på att hyra en ångbåt för att skeppa gästerna till bröllopsfesten, skriver The Sun.

Bland gästerna fanns tidigare Oasis-medlemmen Noel Gallagher, tv-profilen Jonathan Ross och komikern David Baddiel.

– De ville ha en väldigt liten, personlig tillställning med dottern Mabel, familj och nära vänner, snarare än en cirkus. Det var underbart. Mabel var hedersgäst, säger en källa till The Sun.

Mottagningen ska ha präglats av ett indiskt tema, med personalen klädd i saris.

Russell Brand, som tidigare var gift med artisten Katy Perry, friade till Laura i juli förra året. De har dottern Mabel ihop.
