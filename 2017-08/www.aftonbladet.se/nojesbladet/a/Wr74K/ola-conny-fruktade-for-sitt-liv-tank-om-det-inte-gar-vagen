Ola-Conny fruktade för sitt liv: ”Tänk om det inte går vägen”
MATHILDE ALBINSSON

Vi har sett dem resa jorden runt, förflytta krokodiler och hoppa bungyjump.

I säsong sex av ”En stark resa med Morgan & Ola-Conny” ska radarparet besöka olika nöjesparker världen över – och testa nervpirrande åkattraktioner.

Några var kanske lite väl nervpirrande för Ola-Conny Wallgrens smak. Mötet med en bergochdalba på en nöjespark i Fuji i Japan blev snudd på en skräckupplevelse.

– Ja, jag fruktade lite för mitt liv kanske, jag tänkte: ”Tänk om det inte går vägen.” Det gick rakt upp 70, 80 meter och sen skulle man bara stupa rakt ner. Jag tänkte, jag är ju alldeles för stor för att sitta i i en sån här stol. Hoppas bältet sitter fast, jag tyckte inte det satt riktigt fast. Man vet ju aldrig vad som kan hända, säger han och berättar att samma obehagskänslor infann sig när han skulle hoppa bungyjump i en tidigare säsong.

Bergochdalbanan Takabisha i Japan är en av de brantaste i världen, med en topp som mäter 43 meter och en 121 graders lutning.

– Det var nog en av de värsta, säger Ola-Conny Wallgren och fortsätter:

– Jag har åkt mycket bergochdalbanor och tycker väl att det är det värsta man kan göra på en nöjespark. Jag har lite rädsla för de där tokiga åkattraktionerna som är på nöjesparker. Jag tycker inte om det. Jag mår lätt illa och blir småsjuk.

Men, illamående och bergochdalbanor till trots – Ola-Conny försäkrar att ”En stark resa” är ett fantastiskt roligt tv-jobb.

Vilket är ditt mest bisarra minne?

– Jag har varit mitt ute i vildaste vildmarken, tre timmar in i bushen och i en sjö, där det var 600 vilda krokodiler.

Och där hoppade du i?

– Jajamen! Inte själv, jag var med en kille som var någon slags guide som hade hand om krokodilerna och vi skulle flytta sju krokodiler från den sjön till en annan så att de skulle kunna fortplanta sig bättre. Bara vi håller oss i båten, tänkte jag då.

Var du inte rädd då?

– Det är klart att jag var lite rädd, jag kände mig lite osäker på vad som skulle hända även om jag satt i båten. Morgan var på land. Rätt som det var gick åskan. Himlen var helt blank och det blixtrade något kolossalt och lös upp alla krokodilögon i sjön. Vi höll på en hel kväll med att förflytta krokodiler, säger han och fortsätter:

– Och en annan gång grävde jag fram en extremt giftig spindel, en ”redback”. Jag plockade ormar och lade i säckar och så körde vi runt i en bil full med ormar och spindlar och ödlor. Man blev tuffare och tuffare.

Säsong 6 av ”En stark resa med Morgan & Ola-Conny” visas tisdagar klockan 21.00 på Kanal 5.
