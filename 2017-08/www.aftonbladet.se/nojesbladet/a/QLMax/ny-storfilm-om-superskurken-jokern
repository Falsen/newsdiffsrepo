Ny storfilm om superskurken Jokern
LINNÉA GEIJER

”Suicide Squad” må ha fått ett ljummet välkomnande då den hade premiär förra sommaren, men fansen har ändå sett fram emot den planerade fristående ”Jokern”-filmen. Till sajten Deadline bekräftar Warner Bros. och DC nu att de är i de tidiga stadierna av filmens produktion.

Manus ska Tood Phillips, som ligger bakom ”Baksmällan”, och Scott Silver, som skrev manus för ”8 Mile” stå för. Todd Phillips ska även regissera filmen medan självaste Martin Scorsese står som producent. Filmen uppges bli den första i en helt ny genre av DC- filmer.

Jared Leto, som spelade Jokern i ”Suicide Squad”, kommer dock inte spela huvudrollen i denna origin-story. Istället planeras eventuellt en yngre version av den ikoniske Batman-skurken visas upp. Deadline uppger att planen är att denna fristående film ska utspela sig i 80-talets Gotham och blanda känslan av DCs serietidningar med Scorseses tidigare filmer som ”Taxi Driver” och ”Tjuren från Bronx”.

Leto kommer dock fortfarande reprisera sin roll i både den kommande ”Suicide Squad”-uppföljaren, samt den fristående filmen om Harley Quinn.
