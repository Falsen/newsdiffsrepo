tisdag 22 augusti 2017
Svenska artisten avslöjar: ”Jag utförde Arlandarånet”
JAKOB MEIJER

Det är i en intervju med ETC, som publiceras i dag, som Leo Carmona plötsligt erkänner sin inblandning i rånet.

– Jag planerade det och var med och utförde det. Och jag ångrar det djupt, det har förstört mitt liv. Jag kommer att kontakta väktarna som utsattes och be om förlåtelse, säger han till tidningen.

Den 12 juli 2002 körde tre beväpnade och maskerade män in på Arlanda flygplats, och rakt fram till ett SAS-plan. Där överföll de två väktare för att sedan lasta in säckar med pengar i sin bil. De ska ha kommit undan med

ett byte värt 44 miljoner kronor.

Pengarna är ännu inte återfunna och ingen har dömts för rånet som preskriberades i juli i år. Men nu erkänner alltså Leo Carmona, som varit misstänkt för brottet, sin inblandning.

Leo Carmona dömdes 2004 till livstids fängelse för anstiftan till mord. I dag sitter han på Skänningeanstalten utanför Linköping. Han tillbakavisar polisens teorier om att offret ska ha varit med vid rånet.

– Nej, den killen var inte med. Det han gjorde var att han ville råna två av svenskarna som var med mig vid rånet. Han lyckades ta en mindre summa, säger Leo Carmona.

Då brottet preskriberades i juli meddelade Marie Lind Thomsen, vice chefsåklagare vid Stockholms åklagarkammare att ingen kommer dömas för rånet även om personer träder fram.

– Kommer rånarna med pengarna och berättar vad som hände, så kommer vi inte att göra någonting, sa hon till Aftonbladet då.

I september är Leo Carmona, som 2008 startade den kontroversiella hiphopgruppen Kartellen, aktuell med sin debutroman ”Spelet är spelet”, som bygger på hans liv.

– Med musiken och skrivandet till hjälp vill jag bidra till att krossa illusionen av det lyckliga kriminella livet där alla är bröder och tar hand om varandra och där det inte finns girighet och maktbegär. I dag har jag lyckats vända mitt liv och gör något produktivt och konstruktivt. Jag hoppas att jag kan vara en förebild för folk med liknande bakgrund som mig, säger han.

En längre intervju med Leo Carmona kommer att publiceras i nyhetsmagasinet ETC. Du hittar den i butik lördag den 26 augusti och på etc.se.
