David Batra gör showen trots AKB:s avgång
ANDREAS HANSSON

Anna Kinberg Batra lämnade under förmiddagen posten som partiledare för Moderaterna.

Maken David Batra, som under året förberett en humorshow om livet som make till en av landets toppolitiker, lade genast ut en Instagrampost där han meddelar att showen ändå blir av.

”Känns som att det plötsligt finns ännu mer att prata om när "Elefanten i rummet" har premiär 29/9”, skriver han på Instagram.

Han passar samtidigt på att hylla hustrun som fått besked om tillbakadraget stöd från region efter region landet över under veckan som gått.

”Min starka, modiga och snygga  fru har idag meddelat att hon ska kliva av som partiledare”, skriver han.

Trots att premiären och de förestående provföreställningarna närmar sig lägger komikern nu fullt fokus på hustrun och familjen.

”Nu ska jag ta en ledig helg och enbart ägna mig åt att vara elefantskötare!”, skriver han.
