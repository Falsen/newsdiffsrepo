David Batra gör showen trots AKB:s avgång
ANDREAS HANSSON

Anna Kinberg Batra lämnade under förmiddagen posten som partiledare för Moderaterna.

Maken David Batra, som under året förberett humorshowen ”Elefanten i rummet” om livet som make till en av landets toppolitiker lade genast ut en Instagrampost där han meddelar att showen ändå blir av.

”Känns som att det plötsligt finns ännu mer att prata om när "Elefanten i rummet" har premiär 29/9”, skriver han på Instagram.

Trots ändringarna som denna politiska turbulens kommer medföra känner sig David redo för premiären:

– Det känns bra, men det är klart att det är dramatiskt i familjelivet sådana här dagar, berättar han för Nöjesbladet och tillägger:

– Anna har ju jobbat en del sista dygnet kan man ju säga.

På hemmafronten har David själv haft det fullt upp under morgonens presskonferens. Han har nämligen varit tvungen att sköta om familjens hundvalp som nyligen åt en hel rulle Mentos.

– Så jag har parallellt tittat i telefonen “Oj vad händer med Anna”, och torkat mintluktande diarré samtidigt, berättar han med ett skratt.

I stunder som denna är han tacksam för sitt valda yrke.

– Då kan man tänka att ”Jag är stå upp komiker, det är inte roligt att stå med detta nu, men det här kan bli ett skämt”.

Showen har redan sålt ut en stor del av höstens föreställningar, inte minst provföreställningarna 13–14 september på Boulevardteatern i Stockholm men sedan även premiärföreställningarna på Rival och vidare i Ystad, Hässleholm, Halmstad och Växjö. Flera extraföreställningar har redan bokats in, och idag kommer ännu fler tillkännages.

– Det är inte klokt! Av en ren slump så släpper vi dessutom fler extraföreställningar idag av alla dagar, det hade man kanske inte planerat, berättar han.

Annas avgång kommer David naturligtvis ta upp i showen, men på vilket sätt är han inte säker på ännu.

– Det är ju en ny grej som har hänt och jag skämtar ju om grejer som händer i mitt liv. Det här blir ytterligare en i raden av grejer att skämta om och hitta roliga vinklar på. Så är det med stand up. Det är “här och nu” och man gräver där man står, förklarar han för Nöjesbladet.

Han förklarar vidare att det alltid är en utmaning att blanda seriösa ämnen som politik med humor.

– För att något ska bli roligt så måste man rota i saker som är jobbiga egentligen, personliga saker och relationer och det är ju svårt. Man är terapeut åt sig själv på något sätt, och publiken är det också kan man säga. Det är ju krångligt och svårt, men det är ju också förlösande och det roligaste som finns.

Han hoppas nu att Anna ska ha tid att följa med honom på turnén.

– Det är alltid väldigt pusslande att få livet att gå ihop. Nu kanske jag kan släpa med henne till Ystad och Karlstad och så. Jag hoppas att jag kan övertala henne.

David Batra pratade tidigare i år med Nöjesbladet om livet som make till Moderatledaren.

– En sida av det är vakterna. Men också att vara gift med någon som befinner sig i nyhetsflödet hela tiden. Är man på en badstrand och man kommer hela familjen och Säpovakter, då syns man väldigt mycket på glasserveringen. Det är en vanesak men är fortfarande lite lätt besvärande, sa han då.

Batra visade under sommaren upp delar av föreställningen i humorshowen Badjävlar och hyllades av Nöjesbladets recensent Jan-Olov Andersson:”Det mesta var vansinnigt roligt. Både vasst och hjärtligt (det är ändå sin fru han skämtar om…). För min del får gärna jultomten ta över som moderatledare. Men inte förrän Batra har gjort sin show, den ser jag verkligen fram emot”, skrev han.

Nu passar han på att hylla hustrun som fått besked om tillbakadraget stöd från region efter region landet över under veckan som gått.

”Min starka, modiga och snygga fru har idag meddelat att hon ska kliva av som partiledare”, skriver han på Instagram och utvecklar till Nöjesbladet:

– Jag tror att elefanten kan behöva lite omvårdnad i helgen.

På frågan om hur den gångna veckan har varit på hemmaplan menar han att Anna har skött den extra stressen galant.

– Anna har ju haft det här jobbet i tre år har varit toppolitiker i många år innan dess så hon är ju ganska van vid att det blåser hårt och att man måste hålla huvudet kallt.
