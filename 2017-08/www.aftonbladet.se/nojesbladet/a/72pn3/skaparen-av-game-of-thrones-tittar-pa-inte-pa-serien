Skaparen av ”Game of thrones” tittar inte på serien
LOUISE ÅSTRÖM

George R.R Martin som skapade Westeros, landet där maktkamperna i ”Game of thrones” utspelar sig, har valt att inte själv se serien.

I en intervju med Metro US berättade han att det är för att han inte har tid. Anledningen är att han skriver på nästa bok och turnerar.

Serien har redan passerat böckerna i handlingen. Boken som R.R Martin jobbar på nu har den amerikanska titeln ”The Winds of Winter”. Enligt Metro är den vanligaste frågan han får från fans: ”När är boken klar?”.

Författaren har dock inget svar på frågan.

– Jag började inte skriva långsammare med åren. Jag jobbade i sex år med den första boken och i fyra år med den andra. Dessutom har jag inte blivit yngre. Ålder adderar inte entusiasm, säger han i intervjun.

Han berättar också att han fått skriva om delar av boken flera gånger.

– Flera gånger har handlingen lett mig till en återvändsgränd utan väg ut. Jag behövde gå tillbaka och skriva om allt igen.

I intervjun berättar han också att han tycker om att träffa sina fans, men att han inte använder deras idéer.

– Jag har tillräckligt mycket idéer själv, säger han och ler, skriver Metro.
