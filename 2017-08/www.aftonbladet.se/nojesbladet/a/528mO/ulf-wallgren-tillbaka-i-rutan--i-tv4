Ulf Wallgren tillbaka i rutan – i TV4
MATHILDE ALBINSSON

Han avslöjade det själv på Instagram.

SVT-profilen Ulf Wallgren går till konkurrenten. Han dyker upp i rutan igen i programmet ”Klassfesten” på TV4 med start på lördag. Där ska han läsa upp nyheter om stora händelser som har inträffat mellan 1961 och 1995, följt av frågestund kring händelserna.

”Ok här kommer det stora avslöjandet! Jag kunde inte tacka nej när det här trevliga och proffsiga gänget på produktionsbolaget Jarowskijs ringde och frågade om jag möjligen ville köra några nyhetssändningar i deras lördagsunderhållning Klassfesten!”, skriver han i ett inlägg och fortsätter:

”Som gammal ’folkbildare’ från SVT var det frestande och när de dessutom sa att jag skulle få klä mej i tidsenliga studiokläder så var det avgjort! Vem vill inte se ut som legendarerna Olle Björklund, Lars Orup eller Sven Strömberg i rutan.”

Anledningen till att Ulf Wallgren lämnade SVT var att han inte längre orkade med det som han upplevde var hårdare arbetstider och ett snabbare tempo på arbetsplatsen.

För Expressen berättar Ulf Wallgren att det aldrig fanns en tvekan att gå över till den konkurrerande kanalen.

– Jag funderade lite först om jag skulle våga klivet och göra detta åt TV4, men jag tycker att det här är lite skoj, och jag tror inte att det är någon på SVT som tar illa upp för det, säger han och fortsätter:

– Det är kul att någon hör av sig och tycker att jag duger.

"Klassfesten" har premiär lördagen den 26 augusti i TV4.
