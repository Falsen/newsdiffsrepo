Carolina Gynning i ny komediserie på TV3
TORBJÖRN EK

Carolina Gynning, 38, är en av skådespelarna i TV3:s nya komediserie ”Lingonligan”. Det avslöjades på TV3:s och MTG TV:s höstpresentation på torsdagen.

Komediserien handlar om Sveriges sämsta fotbollslag, ”fast förankrat i division 7”. Laget får plötsligt en ny kvinnlig tränare, efter att den gamla, spelad av Claes Månsson, 67, gått in i väggen.

Lagets stora stjärna ”Kroyf”, spelad av Anders Jansson, 49, har svårt att acceptera nytillskottet i laget. I laget ingår också den lokala pizzeriaägaren, spelad av Morgan Alling, 49. Hans fru, som också är lagets materialare, spelas av Gynning.

I övriga roller syns också bland andra Sven Melander, 69, och William Spetz, 21. Den kvinnliga tränaren spelas av Elisabeth Wernesjö, 34.

På sina instagram har både Morgan Alling och Carolina Gynning lagt upp bilder från inspelningen av ”Lingonligan”.

”Fotboll är mitt liv. Sjukt kul att filma och spela fotboll. Att då få göra en tv-serie om fotboll är ju fantastiskt.” skriver Morgan Alling på instagram.

– Humorn ligger i att man tar fotboll på största allvar även i divison sju, och det blir roligt. Principerna i fotboll finns ju i alla divisioner, oavsett om du är i sjuan eller champions league. Vi har dragit ner världsfotbollen till vår nivå. Fotbollen blir ett sorts förstoringsglas genom vilket vi belyser människorna. Utan eldsjälarna i division sju hade inte Zlatan funnits, säger Anders Jansson i ett pressmeddelande.

Serien beräknas ha premiär på TV3 under 2018.
