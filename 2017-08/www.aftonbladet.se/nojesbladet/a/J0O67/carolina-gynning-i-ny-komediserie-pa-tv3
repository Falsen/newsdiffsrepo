Carolina Gynning i ny komediserie på TV3
TORBJÖRN EK

Carolina Gynning, 38, är en av skådespelarna i TV3:s nya komediserie ”Lingonligan”. Det avslöjades på TV3:s och MTG TV:s höstpresentation på torsdagen.

Komediserien handlar om Sveriges sämsta fotbollslag, ”fast förankrat i division 7”. Laget får plötsligt en ny kvinnlig tränare, efter att den gamla, spelad av Claes Månsson, 67, gått in i väggen.

Lagets stora stjärna ”Kroyf”, spelad av Morgan Alling, 49, har svårt att acceptera nytillskottet i laget. Hans fru, som också är lagets materialare, spelas av Gynning.

I övriga roller syns också bland andra Sven Melander, 69, William Spetz, 21, och Anders Jansson, 49.

På sina instagram har både Morgan Alling och Carolina Gynning lagt upp bilder från inspelningen av ”Lingonligan”.

”Fotboll är mitt liv. Sjukt kul att filma och spela fotboll. Att då få göra en tv-serie om fotboll är ju fantastiskt.” skriver Morgan Alling på instagram.

Serien beräknas ha premiär på TV3 under 2018.
