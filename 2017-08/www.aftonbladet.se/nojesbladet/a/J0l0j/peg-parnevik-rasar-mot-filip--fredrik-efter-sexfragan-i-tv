Peg Parnevik rasar mot Filip & Fredrik efter sexfrågan i tv
MATHILDE ALBINSSON

Peg Parnevik deltog i sexpanelen i premiäravsnittet av ”Breaking news med Filip och Fredrik” på kanal 5.

I podcasten ”Pillowtalk” berättar hon dock att hon känner sig förd bakom ljuset, i ett avsnitt som har döpts till ”Filip & Fredrik can suck my dick”. Enligt Peg Parnevik hade hon gått med på att medverka i programmet på ett villkor – att hon bara skulle behöva prata om sin hjärtefråga kroppskomplex och slippa alla sexrelaterade frågor.

Okej, sa produktionen, menar Peg Parnevik. Men det blev inte riktigt så trots allt.

– Jag var med i ett tv-program, ett som jag har sagt nej till jättelänge, Filip och Fredrik. Jag har alltid sagt nej, för de är rätt luddiga och mamma och pappa har alltid sagt ”gå inte, var inte med”, säger hon i podcasten, som hon har tillsammans med sin syster, Penny.

Men eftersom hon skulle delta i en panel, och inte behövde bli intervjuad, valde hon ändå att ställa upp.

– De sa att det skulle vara en relationspanel, typ sånt som vi pratar om i podden, säger hon.

Väl på plats i sminklogen började hon ana ugglor i mossen.

– Jag sitter i sminkstolen och hör hur den som ska ”briefa” alla pratar om marineringssex och rövrunk, men när de kommer till mig så säger de ”du är en bra förebild för unga, vi ska prata om kroppskomplex.”

De förberedde henne på att det kunde komma frågor om sex ändå, men att hon inte behövde svara på dem. Men när hon ställer sig i kulisserna, tillsammans med de andra panelisterna, hör hon plötslig en oväntad påannonsering inifrån studion.

– Så hör jag hur Filip och Fredrik precis innan vi ska gå på: ”nu ska vi snart höra sexpanelen och Peg Parnevik prata om marineringssex!” Vad händer!?

Efter att ha avhandlat ämnet ”kroppskomplex” upplever Peg Parnevik det som att panelen raskt går vidare till ämnet ”sextrender”– där de verkar förvänta sig en diskussion med henne.

– Och så sitter jag där och det är bara bullshit! Det här är så jävla orättvist, säger hon i podcasten.

Då känner Peg Parnevik att hon måste ryta ifrån. Hon återger i podcasten hur hon sätter ner foten, mitt i livesändningen:

– ”Jag kom faktiskt inte hit för att prata om det”.

Efteråt ursäktade sig medarbetare ur produktionen med att de inte visste att det skulle bli så.

– Det är lugnt, sa jag, sen gick jag bara, blev hennes svar, säger Peg Parnevik i podcasten.

Hon ventilerade därefter händelsen med sin pappa, Jesper Parnevik.

– Det är inte vi som skriver manus. Vi visste inte det här. Men, och det är som pappa sa, det är ju deras program! Pappa sa: ”det är därför du inte ska ha något med dem att göra”. De tar dit folk, bara för att sätta dit dem.
