Rikard Wolff sjuk – tvingas ställa in spelning
MATHILDE ALBINSSON

Rikard Wolff, 59, är aktuell med sin föreställning ”Sommardrömmar”.

Sedan första juli har han turnerat längs med Sveriges gator. På lördagen skulle han ha spelat på Arbis Bar & Salonger i Norrköping, men tvingades ställa in, vilket Expressen var först med att rapportera.

Arrangören meddelade Rikard Wolffs frånvaro redan på torsdagen.

”Detta plötsliga besked kommer efter att Rikards hälsa akut har försämrats”, skriver de på sin Facebooksida och uttrycker hur ledsna de är över beskedet.

”Dock vet vi att det finns en person som är ännu mer ledsen över detta och det är Rikard Wolff själv”, skriver arrangören vidare i meddelandet.

Nu meddelar Rikard Wolff på Instagram att han måste ställa in ytterligare en spelning. På söndagen skulle han ha uppträtt i Vitabergsparken i Stockholm. Det skulle också ha varit det sista stoppet på turnén.

”Käraste ni jag måste tyvärr ställa in Vitabergsparken. Så tråkigt men tyvärr nödvändigt. Vi ses snart igen på nya äventyr. Kärlek och omtanke”, skriver han i inlägget.

Arrangören bekräftar beskedet.

”Tyvärr har vi med kort varsel blivit tvungna att ställa in kvällens föreställning Rikard Wolffs Sommardrömmar i Vitabergsparken”, skriver man på Facebook.

För TT berättar Pelle Berglund, som bokar Rikard Wolffs turné, att de ställde in på grund av att artisten blivit inlagd på sjukhus:

– Vi fick bara ett meddelande om att han var inlagd på sjukhus, men vi vet inte vad det är för slags operation han ska göra, eller har gjort, säger han till TT.

De senaste åren har Rikard Wolff kämpat mot lungemfysem, en ärftlig lungsjukdom som gör att han har svårt att andas. I perioder har han tvingats ligga inlagd på sjukhus.

– Det är en kronisk sjukdom som är ganska krånglig och tvingar mig till rätt stora anpassningar. Jag är oerhört beroende av planering och logistik och har alltid en assistent som hjälper mig när jag reser. Jag har inte råd med något slarv längre, har han tidigare sagt i en intervju med Nöjesbladet.

Men hälsoproblemen har inte hindrat honom från att fortsätta jobba lika mycket som tidigare. Förutom musikföreställningen ”Sommardrömmar” tolkar han i höst sångaren Jacques Brel i ”Den sista föreställningen”.

Dessutom syns han i tv-rutan som Faders Fouras i ”Fångarna på fortet” i TV4.

Nöjesbladet har sökt Rikard Wolff.
