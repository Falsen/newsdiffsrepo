Morgonstudion – en dyrare AB Morgon-kopia
Fredrik Virtanen

Lite stelt och översminkat och problematiska klädval men det kommer ordna sig, det är inga stora fel på SVT:s nya morgonprogram ”Morgonstudion”.

Men jag tror att public service-jätten tänker fel när man i stort sett rakt upp och ner snor Aftonbladets ”AB Morgon”-koncept, fast med enormt större budget.

Inte för att snabbt och tungt nyhetsfokus är någon sorts avancerad tv-raketforskning, tvärtom är det så alla webbaserade morgonshower tillverkas numera. Det är så vi vill titta i mobilen, troligen på väg till jobbet eller i en målgruppsdrömtillvaro skolan.

Men SVT:s stora publik – inte mer än kring 200 000 på morgonen – finns trots allt i gammal burk-tv, och där fungerar inte ”AB Morgon” och inte riktigt ”Morgonstudion” heller.

SVT borde söka en medelväg mellan Aftonbladets snabba nyhetsshow och TV4:s långsamma matlagnings-och lotteri-tv ”Nyhetsmorgon”. SVT har ju en enorm fördel gentemot konkurrenterna eftersom de slipper visa reklam. Det bör finnas utrymme för en soffa och långsammare tankar.

Istället öser SVT på med nyheter, som inte nödvändigtvis intresserar en bred publik utan snarare konkurrerar med ”P1 Morgon”. Och för oss i den publiken är radio oslagbart snabbare, bredare, djupare.

▪▪

I måndags klockan sex rivstartade Morgonstudion med duon André Pops, charmig sportman, och Karin Magnusson, hämtad från just ”AB Morgon”, med rapporter från Texas-översvämningen från Washington med Ella Berger och med Jennie Hammar från Los Angeles som rapporterade om MTV-galan via tråkig Skype – tungt USA-fokus trots att asiatiska tyfoner dödat ännu fler i veckan. Senare intervjuades Stina Blomgren i Libanon.

Det blev rätt mycket filmad radio, det visades betydligt fler bilder på reportrarna än rörligt från Texas/MTV-galan/Mellanöstern. Ett problem de delar med ”AB Morgon” som också visar märkligt många stillbilder för att vara tv. Mest var det dock premiärstelhetshets.

I tisdags inledde laget, där även Åsa Avdic ingår med nyhetsuppdateringar och Rebecca Haimi med kultur- och nöje, med att adressera kritiken om för snabbt tempo och för snabbt prat och det blev en lugnare sändning, dock lika nyhetsstinn igen med Nordkoreas robot mot Japan, onödigt mycket VM-fotbollskvalsnack och rappa intervjuer med MP:s Gustav Fridolin och M:s nye självutnämnde ledare Mikael Odenberg, som sa samma saker han sagt i ”Aktuellt” kvällen innan.

Pops, som Magnusson kallar honom, är oväntat vass med sina konstiga t-shits och sportiga spelteorifrågor (”balansgång på fyraprocent-spärren [i opinionsstatistiken]”).

▪▪

Den attraktiva ”sköna känslan” fick de nästan till i onsdags men generellt är tempot för uppskruvat för den här tiden på morgonen. Bevakningen blir onödigt översiktlig. För trots stor budget är Morgonstudion ett lågbudget-CNN, för oss som är vana att se Wolf Blitzer med ständigt kvällstempo och skarpkäftade experter väntande i kulisserna; SVT har Mats Knutson. Och Elisabeth Marmorstein som börjar växa in i pensionerade Margit Silberstens roll.

Det nya konceptet gör att Morgonstudion gör sig farligt beroende av nyhetshändelser.

Om inget spännande händer – som i onsdags då man tröskade vidare med Texas, Nordkorea och orimligt mycket sport från Pops och Dusan Umicevic igen, samt Annie Lööf i en intervjuserie som strax måste ta slut i brist på fler partiledare – blir det tunt när panelerna är uthällda med badvattnet ihop med genomtänkta vinklar och fördjupning. Desperat måste redaktionen hitta mer eller mindre krystade ”snackisar”. Att litteratur- och filmrecensionerna försvunnit är lika feltänkt.

Min gissning är att de och åtminstone nyhetspanelen återinförs innan årsskiftet. ”Wow, vilken vecka!” lär den heta.

VECKANS...

…TV-SERIE. ”Nobel”, SVT, söndagar. Andra avsnittet av den ”Homeland”-liknande thrillern, om en elitsoldat som tar med sig kriget hem till Oslo, var betydligt blekare än den suveräna starten, men vi ger oss inte. Norge kan.

…PEPP. Den 1 oktober är ”Curb your enthusiasm” tillbaka på HBO Nordic, eller ”Simma Lugnt, Larry”, som SVT kallar den. ”Han försvann, han gjorde ingenting, han kom tillbaka”, som trailern med en Ceasar-klädd Larry David berättar så typiskt självhatande ironiskt.

…AHA-UPPLEVELSE. Råkade titta på norsk tv och i reklamen för ett resebolag var Martin Björk utbytt till en lokal förmåga. Annars var allting, in i minsta handrörelse, likadan. Man tänker inte alltid på hur massproducerad tillvaron är.

…COMEBACK. ”Ray Donovan”, HBO Nordic. Jag hade helt missat att det främsta familjedramat sedan ”Sopranos” är tillbaka. De tre första avsnitten håller klassen, trots en deppig händelse som visas i flashbacks och en närmast hallucinogen stämning.

…FÖR ÖVRIGT återkommer jag med en rapport hur det andra laget i SVT:s ”Morgonstudion” sköter sig, då med ankarna Pelle Nilsson och Carolina Neurath, med nyhetssupport av Alexander Norén.

Följ Fredrik Virtanen på Facebook för att diskutera vidare och hitta andra spännande texter.
