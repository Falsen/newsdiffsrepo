Lasse Åberg gör komedi med Felix Herngren
LINNÉA GEIJER

I mars kunde Felix Herngren i ett pressmeddelande från TV4 berätta om sitt kommande projekt ”Sjölyckan”, där han själv står för regin.

– Sjölyckan är en komedi som innehåller en rejäl dos sommar och skärgårdsidyll men kanske en överdos av familj och allt vad det innebär, berättade han då i pressmeddelandet.

Inspelningarna är i skrivande stund i full rullning, och på Instagram har Felix nu delat en bild från arbetet.

”Inte varje dag man får jobba med sin idol”, skriver han under en bild på sig själv och Lasse Åberg.

Då Nöjesbladet berättar för Lasse Åberg om bilden ger han ifrån sig ett glatt skratt och passar på att återgälda komplimangen:

– Det var väldigt vänligt sagt. Han är väldigt noga med att få fram rätt tonfall så det inte blir överspel och tar om så han har rejält med material, klippbilder och hit och dit. Han är jätteduktig, säger han.

Samarbetet var det Felix som tog initiativ till, och Lasse var snabb att tacka ja.

– Dels gillar jag honom och hans produkter, och sen så är jag nyfiken på hur de här unga filmteamen jobbar. De är väldigt duktiga och entusiatiska, det var ju ett tag sedan jag höll på.

Lasse Åberg är även glad över att ha fått spela mot Hans Mosesson.

– Jag har en pytte-pytte roll, jag spelar Gösta. Det har varit spännande, jag fick ju spela mot en duktig man som heter Hans Mosesson. Min roll är lite av en bollvägg mot hans karaktär som har problem.

Lasse har spelat in merparten av sina scener, men kommer återvända till för en sista inspelningsdag som ännu inte schemasatts. Men först är det dags för konsert med ”Electric Banana Band”.

– Det är sista spelningen för i sommar, vi har gjort sex gig på jättekonstiga ställen, och med Eskilstunas symfoniorkester som vi faktiskt gör en film med, berättar han och tillägger:

– Vi har inte döpt den än, men den är snart färdigredigerad, så det blir kul. Så plockar vi in lite sketcher också. Och sen ska Janne (Schaffer red.anm.) och jag göra julkonsert på Cirkus i december. Vi har gjort det i kyrkor innan, men nu kände vi att nu gör vi det på Cirkus, så får vi se hur det går.
