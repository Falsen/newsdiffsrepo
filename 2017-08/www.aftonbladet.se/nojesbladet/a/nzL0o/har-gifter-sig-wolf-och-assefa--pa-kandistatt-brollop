Här gifter sig Wolf och Assefa – på kändistätt bröllop
MATHILDE ALBINSSON

Den tidigare bank-vd:n Michael Wolf, 53, och pr-drottningen och entreprenören Lili Assefa, 41, förlovade sig i höstas.

I mars skickade Lili Assefa ut ett ”Save the date”-mejl till sina vänner där de uppmanades att boka upp ett datum sent i augusti. Då skulle hon och Michael gifta sig på Gotland. Och nu är dagen kommen.

På lördagen gifte sig paret inför stora delar av den svenska kändiseliten på hotellet Fabriken Furillen, på halvön Furillen, på norra Gotland.

Vigseln ägde rum på en utomhusscen precis intill vattnet klockan 17.00. En regnbågsflagga vajade mot den ljusblå himlen i tornet på ön. Många av gästerna fanns redan på plats på hotellet, där de fördrev tiden fram till ceremonin med att njuta av det soliga vädret och mingla med varandra.

– Det är trevligt, det är fint väder. Jag hoppas att det blir en fin ceremoni. Jag tycker bra om brudparet, säger Fredrik Reinfeldt som gästade bröllopet tillsammans med kärleken Roberta Alenius och deras knappt fyra månader gamla bebis.

– Hoppas vår dotter trivs, men så långt går det bra. Hon skrattar mest, säger han.

Jason ”Timbuktu” Diakité och Laila Bagge, som dessutom var toastmaster, med pojkvännen Korosh Kananian var bland de första gästerna att infinna sig. Därefter anlände prästen och familjemedlemmar till Lili Assefa.

”Fattar inte att min bästa vän vågar lägga detta uppdrag på mig! Jag är ju känd för att vara ett yrväder!”, skriver Laila Bagge med glimten i ögat om hedersuppdraget som toastmaster på sin Instagram.

Artisten Moneybrother (Anders Wendin) dök upp med sin gitarr cirka en halvtimme före vigseln. Även Melodifestivalgeneralen Christer Björkman och pr-strategen Per Schlingmann skymtades i det kändistäta minglet strax före ceremonin.

Under vigseln spelade Moneybrother och prästen överlämnade även en Färjestadströja till Michael Wolf.

Men paret smygstartade festligheterna redan dagen innan. På fredagen samlade de gästerna på en förfest i Visbys gamla kyrkoruin.

Michael Wolf var tidigare omskriven vd för Swedbank innan han fick lämna sin post  2016, med en fallskärm på 19,5 miljoner kronor. Han har även haft en omskriven relation med Lill-Babs dotter Kristin Kaspersen som dock tog slut 2015.

Lili Assefa driver Assefa communication och har artister som Carola, Per Schlingmann, Fredrik Ljungberg, Loréen och Sanna Nielsen i sitt stall. Dessutom är hon delägare i Whyred och har uppdragsgivare som SVT och TV4 och har länge varit pressansvarig för Melodifestivalen och Eurovision song contest.

I vintras sålde Michael sin lyxvilla i Saltsjöbaden, som han tidigare bott i med sin exfru och barn, för 18 miljoner kronor. I augusti tidigare i år investerade paret i en lyxvåning på Östermalm på imponerande 238 kvadratmeter.
