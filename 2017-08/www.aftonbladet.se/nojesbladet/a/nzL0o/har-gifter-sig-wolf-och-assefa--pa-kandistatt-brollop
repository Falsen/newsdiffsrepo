Här gifter sig Wolf och Assefa – på kändistätt bröllop
MATHILDE ALBINSSON

Den tidigare bank-vd:n Michael Wolf, 53, och pr-drottningen och entreprenören Lili Assefa, 41, förlovade sig i höstas.

I mars skickade Lili Assefa ut ett ”Save the date”-mejl till sina vänner där de uppmanades att boka upp ett datum sent i augusti. Då skulle hon och Michael gifta sig på Gotland. Och nu är dagen kommen. På lördagen gifte sig paret inför stora delar av den svenska kändiseliten på hotellet Fabriken Furillen på halvön med samma namn på Gotland.

Vigseln ägde rum klockan 17.00. Redan timmar före vigseln hade en regnbågsflagga hissats i tornet på ön. Många av gästerna fanns redan på plats på hotellet, där de fördrev tiden fram till ceremonin med att njuta av det soliga vädret och mingla med varandra.

– Det är trevligt, det är fint väder. Jag hoppas att det blir en fin ceremoni. Jag tycker bra om brudparet, säger Fredrik Reinfeldt som gästar bröllopet tillsammans med kärleken Roberta Alenius och deras fyra månader gamla bebis.

– Hoppas vår dotter trivs, men så långt går det bra. Hon skrattar mest, säger han.

Jason ”Timbuktu” Diakité och Laila Bagge med pojkvännen Korosh Kananian var bland de första gästerna att infinna sig. Därefter anlände prästen och familjemedlemmar till Lili Assefa.

Artisten Moneybrother (Anders Wendin) dök upp med sin gitarr cirka en halvtimme före vigseln. Även Christer Björkman skymtades i det kändistäta minglet strax före ceremonin.

Under vigseln spelade Moneybrother och prästen överlämnade även en Färjestadströja till Michael Wolf.

Men paret smygstartade festligheterna redan dagen innan. På fredagen samlade de gästerna på en förfest i Visbys gamla kyrkoruin.

Michael Wolf var tidigare omskriven vd för Swedbank innan han fick lämna sin post  2016, med en fallskärm på 19,5 miljoner kronor. Han har även haft en omskriven relation med Lill-Babs dotter Kristin Kaspersen som dock tog slut 2015.

Lili Assefa driver Assefa communication och har artister som Carola, Per Schlingmann, Fredrik Ljungberg, Loréen och Sanna Nielsen i sitt stall. Dessutom är hon delägare i Whyred och har uppdragsgivare som SVT och TV4 och har länge varit pressansvarig för Melodifestivalen och Eurovision song contest.

I vintras sålde Michael sin lyxvilla i Saltsjöbaden, som han tidigare bott i med sin exfru och barn, för 18 miljoner kronor. I augusti tidigare i år investerade paret i en lyxvåning på Östermalm på imponerande 238 kvadratmeter.
