Värvningen: Gina Dirawi blir ny programledare i ”Idol”
TORBJÖRN EK

Gina Dirawi, 26, lämnar SVT och går till konkurrenten TV4. I höst kommer hon att leda ”Idol” tillsammans med veteranen Pär Lernström, 36. Det avslöjades på TV4:s höstpresentation under tisdagen.

– Det var nåt i min magkänsla som gjorde att jag kände att det skulle vara intressant att vara runt ungdomar och såna som är i den situation som jag var när jag själv sökte ”Idol”. Jag tror att jag kan ge dem stöd, säger hon.

TV4 har flera gånger tidigare försökt värva Gina Dirawi till ”Idol”.

– Jag har fått förfrågan några gånger genom åren. Sen jag slog igenom har den kommit lite fram och tillbaka och jag har tackat nej. Sen kom frågan igen nu.

De senaste sex säsongerna har Pär Lernström, 36, lett TV4:s talangsåpa ”Idol” på egen hand. Dessförinnan ledde Peter Jihde, 46, fyra säsonger av såpan.

Men från i år kommer alltså TV4:s supervärvning Gina Dirawi stå vid Lernströms sida och hjälpa honom och juryn i jakten på nya popstjärnor.

Gina Dirawi tv-debuterade med sin egen humorserie ”Ana Gina” på SVT Play och slog därefter igenom brett som programledare för Melodifestivalen 2012, ett program som hon också ledde 2013 och 2016. Hon har också lett Grammsigalan 2013 och 2014 och ”Musikhjälpen” 2011, 2012 och 2015.

Parallellt med programledarkarriären har Gina Dirawi också släppt egen musik och innan tv-karriären hade hon en dröm om att slå igenom som sångerska.

2009 sökte Dirawi dessutom själv till TV4:s talangsåpa ”Idol” och provsjöng för juryn, som då bestod av Anders Bagge, Laila Bagge och Andreas Carlsson.

– Jag sjöng Neyos ”Because of you”, nån Robyn-låt och ”Broken-hearted girl” med Beyoncé. Tro att jag kan göra Beyoncé värdigt. Det finns på Youtube, man kan gå in där och titta. jag klarar inte ens av att se klippet, säger hon med ett skratt.

Men hur mycket hon får betalt av TV4 för supervärvningen vill hon inte prata om.

– Skit i det du!

Nej, det gör jag inte. Det måste väl vara bra betalt i alla fall?

– Jag tycker att jag alltid har fått bra betalt.

Är du tuff i löneförhandlingarna?

– Ja, det är jag faktiskt. Men jag kommer inte avslöja vad jag tjänar.
