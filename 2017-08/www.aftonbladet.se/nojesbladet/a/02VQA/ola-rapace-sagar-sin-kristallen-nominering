Ola Rapace sågar sin Kristallen-nominering
AGNES ARONSSON

Cmore-serien ”Farang” har premiär på TV4 i kväll. I en av thrillerdramaseriens huvudroller finns Ola Rapace som karaktären Rickard - en man som hankar sig fram som småkriminell i Thailand när det förflutna kommer i kapp.

I förra veckan offentliggjordes de nominerade till Kristallengalan, där Rapace har chans att ta emot pris för ”Årets manliga huvudroll i en tv-produktion” för sin insats i tv-serien. I en intervju i Nyhetsmorgon i TV4 under onsdagen gratulerades han till nomineringen av programledare Tilde De Paula Eby, som även hon är nominerad, men i kategorin ”Årets kvinnliga programledare”. Att vinna en kristall, som för många andra är ett prestigepris, är däremot inget som väger speciellt tungt för Ola Rapace.

– Jag har en känsla av att jag är gladare över nomineringen än vad du är, säger Tilde De Paula Eby i Nyhetsmorgon.

– Jag har svårt att ta de där priserna på allvar. Jag håller ju aldrig med. När jag sitter och tittar på det här galorna håller jag aldrig med juryn, så det blir ju lite konstigt när jag själv är nominerad, svarar Ola Rapace.

Ola Rapace bor numera i Paris där han har arbetat i över tre år.

– Min dotter bor i Sverige, men hon älskar också Paris så det funkar bra ändå. Jag älskar Paris. Jag tycker att det är skönt att vara där. Det är en större stad och lite mer avspänt folk. Folk sköter sig själva, gör sin egen grej och bryr sig inte så mycket om vad andra gör, säger han i Nyhetsmorgon.

Ola Rapace är även aktuell i tv-serien ”Hassel” som just nu är under produktion.
