TV4 polisanmäls efter Fuskbyggar-bråk
AGNES ARONSSON

I gårdagens avsnitt av TV4-programmet ”Fuskbyggarna” gick programledarna Martin Timell och Anders Öfvergård hårt åt mot hantverkaren Kjell Jansson.

Paret Tewelde Asfaha och Ruta Haile anlitade Kjell Jansson för en renovering av deras slitna badrum. De skrev kontrakt och arbetet påbörjades. Men resultatet blev inte som förväntat och badrummet var obrukbart. Kakelplattorna satt inte fast på väggarna, golvet under varmvattenberedaren blev aldrig tätskiktat och dessutom drabbades badrummet av svartmögel som kan framkallade både allergi och astma.

– Oj oj oj, men vad är det här? Herregud. Det här är ju helt sanslöst, jag har aldrig sett något liknande, säger Anders Öfvergård i programmet när han ser sig omkring i badrummet.

– Det här är värre än om en treåring hade gjort det.

Paret betalade nästan 100 000 kronor i förskott till Kjell Jansson och hävdar i programmet att de inte fick kvitton på det arbete han utförde. Kjell Jansson har ett par konkurser bakom sig och ett av hans företag blev stämt och dömt till skadestånd på över 300 000 för bristfälliga byggnadsarbeten.

Efter att Byggkeramikrådet gjort en besiktning av ett tidigare jobb blev Kjell Jansson av med sitt certifikat, men fortsatte ändå att arbeta som hantverkare. Trots det har han de senaste tre åren bara skattat för totalt 3000 kronor.

– Jag har varit utomlands. Jag har precis börjat om från början, säger Kjell Jansson i programmet.

Sedan inspelningen av programmet har han däremot ändrat sin förklaring och hävdar att han har varit sjukskriven, enligt Expressen.

– Alltså de sitter och ljuger och gapar. Sedan har de dragit in min ekonomi. Jag har precis börjat jobba efter 3,5 år. Jag fick till och med gå till socialen de sista tre månaderna och leva på dem. Jag har ett blodtryck i dag som är över 230. Bara jag står och pratar med dig så snurrar det i huvudet på mig, säger han till tidningen.

Kjell Jansson går nu vidare med händelsen och har polisanmält dem för grovt förtal.

– Vi är medvetna om att han har polisanmält programmet. Vi känner oss trygga med det grundliga och gedigna arbete som ligger bakom det här och alla andra avsnitt av "Fuskbyggarna", säger Johan Janrell, exekutiv producent för programmet till Expressen.

Nöjesbladet har sökt TV4 för en kommentar.
