Jon Henrik Fjällgren sadlar om – till väktare
MATHILDE ALBINSSON

Artisten Jon Henrik Fjällgren, 30, slog igenom stort i ”Talang” 2014. Han vann tävlingen – och publikens hjärta.

Han har även haft stora framgångar i Melodifestivalen; en andraplats 2015 och en tredjeplats i årets upplaga, där han tävlade tillsammans med artisten Anina.

Men trots framgångarna meddelar nu Jon Henrik Fjällgren att han har hittat ett annat jobb – som väktare. I samband med ”Fångarna på fortet”, där han var en av deltagarna i fredagens program, lade han ut en bild på sig själv iförd vaktuniform.

”Hoppas fångarna på fortet var bra. Själv är jag på jobb. Pöss på er”, skriver han på Instagram.

På uniformen finns en logotype för ett säkerhetsföretag i Norge. Enligt företagets hemsida erbjuder de väktare och ordningsvakter, främst i mellersta Norge.

Jon Henrik Fjällgrens manager Karl de Oquinena bekräftar det nya jobbet för Nöjesbladet.

– Han har valt att extrajobba med det. Det är ett timjobb där han tar pass när han kan och vill, säger han.

Karl de Oquinena berättar även att Jon Henrik Fjällgren har varit väktare förut, att han vill ha den kontakten med människor som jobbet erbjuder samt få omväxling i rennäringen och i artisteriet.

Men han ger också ett lugnande besked. Jon Henrik Fjällgren tvivlar inte på artistyrket och har inga planer på att lägga musikkarriären på hyllan, menar Karl de Oquinena.

– Det här är inget som inverkar, utan allt annat pågår som vanligt. Han kommer fortsätta som artist. Han älskar det. Det är det han vill göra.
