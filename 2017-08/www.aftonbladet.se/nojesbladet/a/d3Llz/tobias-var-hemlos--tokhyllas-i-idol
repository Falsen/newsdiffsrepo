Tobias var hemlös – tokhyllas i ”Idol”
MATHILDE ALBINSSON

Tobias Lundmark, 25, från Skellefteå gjorde succé i ”Idol”.

Hans livsöde berörde juryn – men det gjorde även hans guldstrupe som gav honom en biljett till slutaudition i Stockholm.

Tobias Lundmark, som i dag jobbar på ett gym, kommer från en tuff bakgrund.

– Det var väldigt aggressivt i hemmet och det var något som drabbade mig väldigt hårt. Jag flydde hemifrån i en ganska tidig ålder. Jag var ungefär 17 år. Jag har varit allt ifrån hemlös till att flytta runt hos olika fosterfamiljer, säger han i programmet.

– Det har format mig till den person jag är i dag och någonstans är jag tacksam över att jag har fått vara med om det jag har varit. För man lär sig uppskatta livet på ett helt annat sätt.

Hans berättelse gör intryck på jurymedlemmarna.

– Oh shit, säger Kishti Tomita.

Hon frågar vad som har präglat den tuffa uppväxten.

– Det var alkoholism i familjen. Hårda tag. Det var framför allt psykisk tortyr. Men man måste gå vidare. Jag har haft mycket tur också.

Han framför sedan en låt som han själv har skrivit.

– Jag skrev den under en tid när jag spelade på gatan. Jag spelade ihop matpengar, berättar han.

Efter att ha bett honom framföra ytterligare en låt och hört honom tolka Bill Withers ”Ain’t no sunshine”, är guldbiljetten ett faktum. Tobias Lundmark är på väg mot slutaudition i Stockholm.

– Det betyder fantastiskt mycket att få en gulbiljett. Det här är ett avstamp jag vill göra. Jag vill gå vidare i livet. Jag känner mig som ett barn på julafton, säger Tobias Lundmark.
