lördag 19 augusti 2017
Zara Larssons pojkvän – utsedd till en världens hetaste
JAKOB MEIJER

Zara Larsson, 19, kammade nyligen hem två statyetter på årets Rockbjörnen-gala. Nu kan även pojkvännen Brian Whittaker, 17, glädja sig åt en utmärkelse.

Brittiska Miss Vogue, en dottersajt till anrika Vogue, har tagit fram en lista på världens 50 hetaste killar som inte är äldre än 30 år. Och Brian Whittaker är en av dem.

”Du känner igen det här brittiska ansiktet som Zara Larssons andra hälft. Men Brian är så mycket mer än en popstjärnans ögongodis”, skriver sajten och syftar på att modellen bland annat gärna belyser frågor om psykisk ohälsa.

På Instagram uttrycker Whittaker sin glädje över utnämningen.

”Det här är galet för mig, med tanke på att jag bara för två, tre år sedan varken hade någon självkänsla eller självförtroende. Och när jag gick i skolan hatade jag mitt utseende”, skriver han.

Brian Whittaker berättar att han under sin uppväxt kände sig annorlunda, men att han numera är tacksam för det eftersom det har tagit honom dit han är i dag.

”Var dig själv och fortsätt att göra det du vill göra, och bry dig inte om vad andra människor tycker”, uppmanar han sina följare.

Även ett annat bekant ansikte återfinns på listan. Det är ingen mindre än Bill Skarsgård, 27, som tar en topp 50-plats. Svensken är annars aktuell med ”It” där han spelar den obehaglige och skräckinjagande clownen Pennywise.
