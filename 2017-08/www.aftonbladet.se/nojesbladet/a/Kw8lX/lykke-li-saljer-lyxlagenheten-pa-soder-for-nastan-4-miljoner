Lykke Li säljer lyxlägenheten på söder- för nästan 4 miljoner
LINNÉA GEIJER

2014 lämnade Lykke Li Sverige för USA. Nu säljer hon tvåan hon under alla år behållit på Södermalm i Stockholm. Den 40 kvadratmeter stora boningen har ett utropspris på 3 990 000 kronor och kommer att säljas via mäklarfirman ESNY som har en öppen visning planerad till på söndag.

– Första gången jag klev in där blev jag glad. Det är inte alltid jag får en "hemma" känsla när jag kommer hem till människor. Men den här lägenheten har verkligen en bra energi, på ett avslappnat sätt, säger mäklaren Niklas Berntzon till Nöjesbladet i ett mail.

Lägenheten som ligger på Lundagatan 29 beskrivs i mäklaranonsen som en plats där moderna inslag och äldre charm gifter sig på bästa sätt. Lägenheten som delvis renoverades så sent som 2015 beskrivs vidare som bland annat ljus och välplanerad med öppna ytor och vacker utsikt från läget på fjärde våningen.

– Den dagen sken solen på den södervända balkongen också, den ligger högst upp med galen utsikt dessutom, så där blev jag helt såld, förklarar Niklas vidare om sina första intryck.

Lykke Li slog igenom i Sverige då hon släppte sin EP ”Little bit” 2007. Sju år senare flyttade hon över Atlanten till USA för att vidga karriären och bli skådespelerska med en ledande roll i svenskproducerade filmen ”Tommy” och snart kommer hon synas i rockdramat ”Song to Song” mot legendarer som Iggy Pop och Patti Smith.
