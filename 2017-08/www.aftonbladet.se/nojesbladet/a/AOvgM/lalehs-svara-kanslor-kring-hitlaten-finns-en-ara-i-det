Lalehs svåra känslor kring hitlåten: ”Finns en ära i det”
LINNÉA GEIJER

När Laleh släppte ”Some die young” i januari 2012 hade hon ingen aning om vilken betydelse den skulle få.

– Det var lite ”Äntligen”. Men också spännande, ”Ska se om någon fattar hur bra det här är”.

Det gjorde många. Låten toppade inte bara listorna, utan blev tröstlåten för hela Norge som höll på att resa sig efter terrordåden på ön Utøya den 22 juli 2011, där 69 personer dödades och 110 skadades.

Lalehs förhållande till ”Some die young” beskrivs i ”Hitlåtens historia” som både komplicerat och kluvet. Medan den för henne handlar om hennes mors kamp mot cancer, handlar den för Norge nämligen om attackerna för fem år sedan.

– Den här låten skrevs inspirerad av min sorg och mitt liv, mitt sätt att försöka förstå verkligheten, men jag kan ju inte göra anspråk på vad som händer sen av det lilla som jag har skapat. Det är ju inte jag som tröstar någon, det är låten, berättar artisten i programmet.

När Laleh av programmets skapare, Magnus Broni, fick möjligheten att besöka Utøya, var hon snabb att tacka ja.

– När jag ställde frågan från början sa hon ”Ja, jag gör det”. Jag var nästan lite förvånad över det, så fick hon näst intill kalla fötter, och det fattar jag. Hon har ju inte skrivit låten för det här, den är skriven innan, även om den släpptes efter, berättar Magnus Broni för Nöjesbladet och tillägger:

– När vi står och ska hoppa på båten över till ön, där tror jag att vi vacklade allihopa. Man kände att det där var helvetets ö på något vis. Men i skydd av kameror och vårt ämbete som journalister så vinner man ganska lätt över den tvekan. Men för Laleh tror jag det var värre.

Mötet med Rangnhild Kaski ändrade dock allt. Ranghild befann sig på Utøya den där dagen 2011 och berättar för Laleh hur hon överlevde genom att hoppa ut genom ett fönster.

– När jag hoppade ut genom fönstret bröt jag foten, så jag kunde inte gå, men det var en som bar mig. Det finns så många sådana historier, berättar hon.

Lalehs tanke med ”Some die young” var aldrig att förknippas med attackerna, men hon är ändå tacksam över att ha kunnat hjälpa de som kände sorg.

– Jag fick någon nytta i alla fall. Mitt i allt det här var det en liten liten glimt av någonting som fick någon att må bra, och då kan jag känna att det finns en ära i det, säger hon och tänker efter innan hon fortsätter:

– Det måste vara så att ”tänk att det här lilla kan bli något stort, det finns något som förenar oss.” Mitt mål var att göra något meningsfullt och jag lyckades med det, det känns bra.
