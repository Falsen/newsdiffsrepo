Krister Henriksson: ”Har druckit för att få den rätta bakfyllan”
LEO PETTERSSON

Många gånger har Krister Henriksson, 70, fått frågan om skådespelare super mycket. Det berättar han i en intervju med Victor Johansson i podcasten ”Genivanor”.

–  En del fastnar i det, en del har problem med det. Men jag skulle inte kunna säga generellt att skådespelare dricker mycket, för de jobbar för hårt för det, säger han.

När det kommer till de egna alkoholvanorna har det varit mycket förr.

– I perioder har det varit så. Men inte nu för nu orkar jag inte längre.

Men anledningen till att Krister Henriksson har druckit mycket är inte den man kan tro. Han har inte gjort det för rusets skull.

Snarare har han njutit av det som de flesta hatar med alkohol.

– Jag har druckit för att få den rätta bakfyllan. När du inte kan göra mer än precis exakt vad du behöver göra. Det är ett fantastiskt läge. Det är där man måste hamna som skådespelare – att inte göra mer än det man absolut behöver, säger Krister Henriksson.

Skådespelaren är aktuell med Lena Anderssons ”Egenmäktigt förfarande” som har nypremiär den 16 september på Maximteatern.

Just känslorna inför en premiär har Krister Henriksson stora problem med, berättar han i podcasten.

– Då skulle man vilja skjuta skallen av sig själv. Jag har tankar som är vidriga mot mig själv. Jag tycker inte om mig själv, jag tycker att jag är värdelös. Jag vet faktiskt inte hur jag överlever en premiär, säger han och fortsätter:

– Det finns ingen premiär jag har varit bra på därför att man är för spänd, premiärpubliken är för spänd. Alltså, premiärer är något som inte skulle finnas, tycker jag.

I föreställningen ”Egenmäktigt förfarande”, som regisseras av Eva Dahlman, 59, har Krister Henriksson sällskap av Jessica Liedberg, 47, Ann Westin, 61, och Malin Cederbladh, 51.
