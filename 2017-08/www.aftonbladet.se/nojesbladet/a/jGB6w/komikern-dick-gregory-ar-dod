söndag 20 augusti 2017
Komikern Dick Gregory är död
JAKOB MEIJER

Dick Gregory, som tidigare i månaden blev inlagd på sjukhus, dog på lördagen i Washington, skriver hans familj på Instagram.

Gregory blev känd som en av de första svarta komiker att uppträda på klubbar där publiken till största delen var vit. Hans stora genombrott fick han 1960 när han bjöds in av Hugh Hefner till att uppträda på Playboy Lounge i Chicago.

Dick Gregory var inte bara en uppskattad komiker, utan kämpade hela sitt liv för att stärka de svartas rättigheter. Han arbetade bland annat under en tid med Martin Luther King Jr, och han var en motståndare till Vietnamkriget och Apartheidregimen i Sydafrika.

Komikern sörjs nu av sina vänner och kollegor i Hollywood.

”Dick Gregory levde ett fantastiskt och revolutionerande liv. Han var banbrytande för komikerscenen och han kämpade för rättvisan”, twittrar artisten John Legend.
