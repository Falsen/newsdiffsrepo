Carina Berg mitt i livsfarligt träddrama: ”Börjar nästan gråta”
MATHILDE ALBINSSON

Carina Berg, 39, provar på några av världens svåraste och läskigaste arbeten i nya Kanal 5-formatet ”Världens tuffaste jobb”.

I måndagens avsnitt provjobbar hon bland annat som arborist i Michigan – men blir i samma veva även utnämnd till hjälte av amerikanska medier.

Tv-profilen var mitt uppe i inspelningarna av sitt nya jobb när en tung gren plötsligt föll ner över en kvinna och hennes barn och klämde fast dem, vilket Nöjesbladet rapporterade om i maj tidigare i år.

– När vi anlände var det totalt kaos och mamman och barnet skrek och grät, sa en gråtande Carina Berg till Fox News då.

Nu får tittarna uppleva de dramatiska scenerna i måndagens program.

Carina Berg filmades tillsammans med West Michigan Tree Service av den amerikanska tv-kanalen Fox. Hon skulle precis klättra upp i ett träd när en stor, tung gren på ett annat träd en bit längre bort plötsligt föll ner över en grupp förbipasserande och deras barn.

Teamet rusade genast dit. Där stötte de på en fastklämd kvinna, som blödde från huvudet. Den svenska och amerikanska tv-produktionen och arborister på plats började genast jobba för att försöka få loss henne. Räddningsinsatsen hyllades efteråt av polisen, som berättade för Fox News att det var tur att teamet redan befann sig på platsen.

– Usch, jag börjar nästan grina, säger en märkbart tagen Carina Berg i programmet och fortsätter:

– Någonstans är det helt sjukt tur i oturen att det är ett helt gäng arborister med massa verktyg här. Det här trädet bara drog över. Hade de inte varit här hade det ju tagit längre tid att få fram henne.

Carina Berg och den svenska produktionen klarade sig utan fysiska skador.

– Det var ett omskakat team på plats, men Carina och teamet mår efter omständigheterna bra i dag. Man har samlat sig, har Dan Panas, presschef på Kanal 5, tidigare sagt till Nöjesbladet.

”Världens tuffaste jobb med Carina Berg” visas måndagen den 28 augusti klockan 21.00 på Kanal 5.
