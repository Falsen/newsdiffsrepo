Gina Dirawis avhopp – en tung förlust för SVT
Jan-Olov Andersson

Gina Dirawi är blott 26 år gammal en av landets största tv-profiler.

Tre gånger programledare för Melodifestivalen. Två gånger vinnare av tv-priset Kristallen, för Årets kvinnliga programledare.

Och hon har varit en dröm för public service-tv.

Ung, SVT skriker efter unga tv-profiler, då de gör vad som helst för att locka unga tittare och ”Skam” är slut och majoriteten av deras tittare sitter hemma och väntar på att pensionen ska betalas ut en gång i månaden.

Har utländsk bakgrund, inte minst viktigt när SVT ofta har fått sådan kritik och alldeles nyligen har fått det för att mångfaldstänket varit spårlöst försvunnet i storsatsningen ”Morgonstudion”.

Framför allt är hon begåvad.

Har tagit hela tv-världen med storm för sitt sätt att leda främst ett lättsamt program som Melodifestivalen. Är proffsig, har humor, har förmågan att blixtsnabbt tänka om och tänka rätt i direktsändning. Som när Thorsten Flinck tafsade på hennes rumpa under Melodifestivalen.

Senaste tiden har SVT uppenbarligen inte vetat vad de ska göra med henne.

Kanske har hon inte velat leda lika korkade program som ett annat proffs när det gäller lättsam underhållning, Malin Olsson, har gått med på att göra.

Kanske har någon SVT-chef, och/eller även hon själv, insett att hon inte är någon djupintervjuare, lex fiaskot ”Edit: Dirawi”.

Och två programledarjobb som skulle kunna vara som skräddarsydda för Gina Dirawi – ”Så ska det låta” och ”Allsång på Skansen” – är redan upptagna.

Ett tag höll SVT på att nästan slita ut hennes namn och ansikte, men senaste tiden har det väl varit tvärtom.

Så nu väntar TV 4.

En tung förlust för SVT.

Och en drömvärvning förstås för TV 4, när de nu låter henne bli partner till Pär Lernström i de direktsända ”Idol”-finalerna på fredagskvällarna.

Det är i den typen av underhållningsprogram Gina Dirawi kommer allra mest till sin rätt. Hennes begåvning som sångerska, gör att de också kan göra fräcka pausnummer ihop.

Dessutom behöver verkligen ”Idol”-konceptet färgstarka programledarprofiler, då de medverkande artisterna har blivit allt blekare. Senaste vinnaren som satt något avtryck är Kevin Walker från 2013 – och då inte som sångare, utan som en av allsvenska Djurgårdens bästa fotbollsspelare.

Givetvis har både TV 4 och Gina Dirawi en plan även för framtiden.

Inte bara när det gäller antalet siffror på hennes bankkonto, för med stor sannolikhet har ju TV4 fått öppna plånboken rätt så mycket för att få Gina Dirawi att lämna tryggheten på SVT.

Skulle inte förvåna mig om hon har fått ett löfte att leda ”Idol 2018” alldeles själv. Eller något annat underhållningsprogram.

Säkert inga problem för Per Lernström, som då kan gå vidare till mer utmanande programledarjobb.
