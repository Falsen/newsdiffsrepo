Hackare hotar släppa finalen av ”Game of thrones”
AGNES ARONSSON

Hackarna som gjorde intrång i HBO:s nätverkssystem i juli har hotat att läcka avsnitt sju, som är säsongsfinalen av ”Game of thrones”.

De har nu hackat in på flera HBO-plattformar, enligt Mashable, och har tidigare även hotat med att läcka avsnitt sex, som släpptes i söndags.

De har tillgång till användarnamn och lösenord för HBO:s konton på sociala medier, och förra veckan tog en hackergrupp kontroll över ”Game of thrones” Twitter-konto.

Gruppen bakom attacken har krävt omkring 48 miljoner kronor av tv-bolaget som i sin tur vägrat betala och istället erbjudit en lösensumma på motsvarande två miljoner kronor. Sedan juli har hackarna därför läckt flera dokument, mejl, osläppta tv-program, listor på skådespelarnas personliga information, manus och inspelningsplaner.

”Game of thrones” är redan en av de mest pirat-streamade serierna genom tiderna, och hot om att släppa osända avsnitt var därför inte tillräcklig för att betala lösensumman, menar experter.

– Piratmaterial läggs upp på Pirate Bay inom 24 timmar efter att det sänts. Alla serier och filmer på HBO kan du se på piratsidor samma dag, eller samma ögonblick som det släpps, säger Alex Heid, expert och chef på SecurityScorecard till The Guardian.

Något som är till en fördel för HBO är att hackarna bara har släppt enskilda avsnitt, och ännu inte en hel säsong av någon serie. Det gör att tittarna som vill se fortsättningen behöver skaffa ett konto hos HBO och betala för att se resten.

Attacken kan däremot bli mer skadlig om hackarna offentliggör mer känslig information, uppger The Guardian.

HBO Nordic publicerade under tisdagen ett pressmeddelande där de avslöjade att det har varit en riktig rekordsäsong för serien. Säsong sju har passerat förra årets tidigare rekordhållande sjätte säsong med 76,5 procent fler tittare på HBO Nordic. Säsongsavslutningen släpps klockan 03 natten till måndag och är 81 minuter långt.
