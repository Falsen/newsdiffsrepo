”Ensam mamma söker”-profilen avslöjar sin nya kärlek: ”Är så glad”
HANS SHIMODA

My Martens, 29, blev rikskänd när hon jagade lyckan i TV3:s ”Ensam mamma söker” 2013. Hon var den enda av de tre tjejerna som inte hittade kärleken i programmet.

Däremot skaffade hon sig en karriär som professionell bloggare och hon har blivit ett välkänt ansikte på kändisfester.

Kärleken har däremot lyst med sin frånvaro. Hon har haft korta romanser, men inget som har resulterat i något stadigt.

Tills nu.

För Nöjesbladet avslöjar nu My Martens exklusivt att hon under en tid dejtat musikern Jonas Wesslander, 41, som är med i popgruppen Basic Element.

– Jag vill inte säga exakt hur länge vi har varit ihop, men det känns bra till hundra procent, säger hon.

Vi träffar My och Jonas på en modefest i Stockholm. De står tätt tillsammans i baren och har svårt att inte ta på varandra.

– Jag har varit singel sedan 2011, mer eller mindre, men jag och Jonas träffades via gemensamma vänner och det sa verkligen klick! Vi var båda ganska nöjda med att vara singlar och att fokusera på karriären, men plötsligt händer det. Jag har varit rädd för att släppa in någon, men man behöver ju närhet. Nu har jag träffat rätt. Jag är så glad och tacksam att jag har träffat Jonas, han får mig att må oförskämt bra.

När My var med i ”Ensam mamma söker” bodde hon på Öland och drev en blomsteraffär. Hon har sonen Ludvig, 6, med en expojkvän som är bosatt på ön. My har dock bott i Stockholm de senaste åren, men nyligen skaffade hon sig en lägenhet på Öland som hon bor i varannan vecka för att sonen ska slippa pendla.

Jonas har naturligtvis träffat Ludvig.

–Det funkar bra! Han har ju inga barn så han håller på att vänja sig, säger My och skrattar.

Gemensamma barn är för tidigt att säga något om.

– Ja, vi lever i nuet och njuter av varandra.

Karriärmässigt är det bloggen som är Mys fokus. Hon har även jobbat som personlig tränare och så har hon ett nytt jobb på gång.

– Jag kommer att börja med ett nytt spännande projekt om ett litet tag,, men jag kan inte säga något om det ännu. Men jag kan säga så mycket att jag byter bransch helt och hållet.
