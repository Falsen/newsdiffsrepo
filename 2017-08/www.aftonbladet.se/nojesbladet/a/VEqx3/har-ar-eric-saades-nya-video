Här är Eric Saades nya video
MATHILDE ALBINSSON

Videon till ”Another week” utspelar sig under en fest, där såväl barn som vuxna spelar rollerna som överförfriskade festprissar.

Under låtens första del gestaltas festen av barn. Någon vaskar en flaska champagne medan en annan börjar bråka. Sedan upprepar scenariot sig, då med vuxna och Eric Saade själv i rollerna.

– Videon är komisk och handlar om att när vi festar blir vi alla som barn. Själva låten handlar om den där veckan eller dagen som alla människor har årligen, som till exempel den där grillfesten som alltid slutar på samma sätt. Det är alltid samma kille eller tjej som tjafsar, samma som alltid blir full, alltid samma som ligger och gråter, säger han.

Hur var det att spela in videon?

– Det är ju lite känsligt med alkohol och barn när man ska spela in. Vi löste det på ett bra sätt som gör att man fattar videon, men festbiten med barnen blir inte övertydlig heller.

Eric Saade gjorde en nystart i sin karriär förra året. Då lanserade han en video till låten ”Wide awake”, som skildrar ett destruktivt leverne och olika sorter av beroende.

– Jag gjorde en EP förra året som var väldigt mörk, men med den här låten vill jag framför allt förmedla sommar och ”feelgood”, sen tyckte jag det var kul med en videotwist som även kan förmedla något annat, säger han och fortsätter:

– Vi driver med att vi blir som barn när vi festar. Det kan nog vem som helst skriva under på, att vuxna människor blir som barn när vi dricker alkohol. Jag kan säkert också bli sådär. Och så skildrar den också hur man i ett kompisgäng alltid har samma roller.

Vilken roll i kompisgänget har du?

– Jag är ganska uppstyrd. Jag är den som grillar och fixar maten. Jag vet inte varför, men jag har nog alltid varit lite kontrollmänniska.

När Nöjesbladet når Eric Saade befinner han sig på semester i Marbella, tillsammans med vänner och kärleken Nicole Falciani. Solen lockar och artisten berättar att han har tittat på runt 20 villor för ett eventuellt, framtida husköp.

– Det skulle vara nice att bo här halva året och jobba i lugn och ro med musiken.

Men natten till lördagen flyger han hem till Sverige igen. På kvällen uppträder han på ”Sommarkrysset” och gäst i programmet är även hans exflickvän Molly Sandén.

– Ja, jag hörde det. Det ska bli kul att höra vad hon har gjort. Jag hörde att det kom en ny låt i går eller hur det var, men även Icona Pop ska ju vara med. De är hur sköna som helst. Vi blev bra vänner nu när vi spelade in ”Så mycket bättre”, så det blir ett roligt gäng överhuvudtaget.

Har ni kontakt, du och Molly?

– Nej, inte så mycket faktiskt. Så är det, tyvärr.

Tyvärr?

– Ja, exakt, säger Eric Saade och skrattar.

Skulle du vilja att ni hade lite bättre kontakt?

– Nä, jag menar bara att det ju alltid är svårt att hålla kontakt med allt och alla. Så blir det ju. Alla tar sina egna vägar.

Vad har du på gång framöver?

– Jag jobbar med saker som ska komma. ”Så mycket bättre” tog upp mycket tid, så jag fick pausa mina egna projekt. Sen får vi se vad det blir vilken väg jag kommer gå stilmässigt. Kan hända att det blir på svenska, eller att jag fortsätter på engelska ett tag till.
