söndag 20 augusti 2017
Reaktionerna mot Ruben Östlunds konstprojekt – fick nedkissad vuxenblöja
MATHILDE ALBINSSON

Ruben Östlund, prisad och hyllad regissör, tilldelades i maj den prestigefyllda Guldpalmen på filmfestivalen i Cannes för ”The Square”.

Filmen är kopplad till hans projekt ”Rutan”, en avgränsad ruta uppmärkt på marken, där omtanke och tillit ska råda mellan människor. Det finns redan en sådan ”ruta” på tre platser runtom i världen: En i Värnamo och en vardera i de norska städerna Grimstad och Vestfossen.

Nu vill han skapa en fjärde i Göteborg, genom att flytta statyn ”Kopparmärra” från Kungsportsplatsen till Gustav Adolfs torg. På den tomma platsen ska det bli en ny ruta, är tanken.

Men projektet faller inte alla i smaken – och Ruben har fått ta emot mycket hat.

– Jag har aldrig stött på sådan aggressivitet som när jag och Kalle (Boman, filmprofessor och producent, reds. anm) gick ut i media och sa att vi tycker att vi ska flytta en folkkär staty i Göteborg, säger han i sitt Sommaprat i P1, och fortsätter:

– Det är lite komiskt hur vitt skilda människor, från den politiska vänstern till den extrema högern, har enats i sin avsky för projektet.

Ruben Östlund berättar att han försöker undvika att läsa negativa kommentarer. Men så fick han en dag ett märkligt paket – och den där avskyn blev påtaglig igen.

– På vänners inrådan har jag inte läst vad som skrivs i kommentarsfälten på Facebook, Västnytt och GP:s nätsidor, men häromdagen fick jag ett mjukt paket. Jag trodde det var en t-shirt, men det visade sig vara en nedpissad vuxenblöja. Kanske blev reaktionerna så starka för att provokationen denna gång inte är en film, som ska få oss att reflektera över verkligheten.

”Kopparmärra” är en ryttarstaty föreställande Karl IX. På Gustav Adolfs torg står sonen Gustav II Adolf. Ruben Östlund kallar projektet ”Pappa kom hem” och syftet med flytten är att förena far och son och samtidigt ”plocka ner kungarna från sina piedestaler”.

– Då borde vi ställa oss en fråga: ”Var är mamma Kristina av Holstein-Gottorp?” Varför finns det ingen staty av henne eller någon av de andra kvinnorna i kungasläktet?

– Jag tycker ju att statyflytten är en utmärkt idé som borde realiseras, säger Ruben Östlund som tycker att det är hög tid att omvärdera några av stadens landmärken inför Göteborgs 400-årsjubileum 2021.

– Allvarligt talat göteborgare, tänk lite längre än vad näsan räcker. Det här är en win-win.
