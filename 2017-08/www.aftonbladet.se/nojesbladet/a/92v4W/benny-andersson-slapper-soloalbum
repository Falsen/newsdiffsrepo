Benny Andersson släpper soloalbum
TORBJÖRN EK

Med låtar som ”The day before you came”, ”Chess” och ”Happy new year” har Abbas Benny Andersson, 70, sedan länge skrivit in sig i musikhistorien.

Nu är releasedatumet klart för musikskaparens nya album, där han framför ovanstående och ytterligare 18 låtar på piano.

– Under arbetet med den här inspelningen har jag förstått att den här musiken är en väsentlig del av mig. I strävan efter att nå kärnan i låtarna har jag insett att ju mer jag klär av dem desto närmare musiken känner jag mig, oavsett om det skapades förra året eller för 40 år sedan. På något besynnerligt sätt känns det som om jag spelar mina memoarer, säger Benny Andersson i ett pressmeddelande.

Redan i dag släpps den första låten, klassikern ”Thank you for the music”, och hela albumet med Bennys pianoarrangemang släpps den 29 september.

– Det här var väldigt annorlunda jämfört med hur jag har gjort skivor tidigare. Det var en del av glädjen i det hela. Även utan bas, trummor, gitarrer, stråkar och sång på de här låtarna så tycker jag att det finns substans i dem. Det var väldigt skönt att inse, säger han i ett pressmeddelande.
