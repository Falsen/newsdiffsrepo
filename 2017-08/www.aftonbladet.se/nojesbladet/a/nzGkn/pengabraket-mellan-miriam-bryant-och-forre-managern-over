Pengabråket mellan Miriam Bryant och förre managern över
LILIAN ANDERSSON

Artisten Miriam Bryant, 26, stämde i höstas sin tidigare manager Stereoscope som drivs av Ben Malén, 57, under 80-talet frontman i popgruppen Trance Dance med artistnamnet Ben Marlene.

Parterna har inte kunnat komma överens sedan samarbetet avbröts 2015. Miriam Bryant har inte velat betala ersättning för liveframträdanden som har bokats efter det att hon lämnat Stereoscope.

Ben Maléns bolag har ansett att de ska ha rätt till tio procent av liveintäkterna. Hans advokat i målet, Thomas Bodström, har tidigare sagt att Miriam Bryant tjänat mycket pengar genom det tre år långa samarbetet med Stereoscope.

– Jag tror hon kommer framstå som väldigt snål och inte vilja göra rätt för sig och hävda att ett avtal inte gäller, sa Thomas Bodström då.

I förra veckan möttes parterna i en muntlig förhandling i Stockholms tingsrätt. Då framkom att det fanns ett intresse för att uppnå en uppgörelse genom förlikning.

Via sin advokat Einar Wanhainen uppgav Miriam Bryant att hon fått den ersättning som hon har rätt till och ville inte gå vidare.

Enligt domen som kom på måndagen framgår det att Stereoscope inte längre har rätt till artistens intäkter från liveframträdanden efter den 1 januari 2015, det hon yrkat på.

Var och en ska betala sin rättegångskostnad.

– Han gav sig utan för långa bråk, säger advokat Einar Wanhainen till Nöjesbladet. Min klient är givetvis nöjd. Det blev som vi hade yrkat.

Einar Wanhainen är positiv till att den tidigare managern till sist medgav att bolagets rätt till ersättning inte hade stöd i avtalet.

– Då han medgav talan yrkar vi inte på några rättegångskostnader.

– Vi är nöjda med att ha förlikat, det är alltid det bästa, säger Ben Maléns advokat Thomas Bodström. Det ska båda parter vara nöjda med, det är bättre än en process som drar ut på tiden.
