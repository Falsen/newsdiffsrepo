Camilla Läckbergs svar: ”Vem vill inte vara en påfågel?”
MATHILDE ALBINSSON

Tidningslegendaren Amelia Adamo gästade podcasten ”Tankar med Daniel Redgert” häromdagen.

I avsnittet kommenterade hon Bonniers sommarfest, som brukar lockar kultur- och författareliten till den anrika villan Nedre Manilla på Djurgården. Camilla Läckberg och maken Simon Sköld är inga undantag, menade Amelia Adamo, som beskrev dem som ett par som säkert kommer dra blickarna till sig på minglet.

– De är uppseendeväckande där de kommer, också för att Camilla vill bli sedd. Camilla är ju lite av en påfågel ändå, samtidigt som hon är jätteduktig så vill hon ha höga klackar, särskilda kläder och man ska se när hon kommer, sa Amelia Adamo då.

Nu svarar Camilla Läckberg på kommentaren – med ett innerligt ”tack”. Hon menar att jämförelsen med en påfågel har framställts som ett påhopp i media, men ser den själv som något positivt.

”Vill rycka ut till fantastiska Amelias försvar här. Detta är inget ’påhopp’. Jag tar snarare hennes svar som en komplimang. Vem vill inte vara en påfågel emellanåt?”, skriver hon i ett inlägg på Instagram.

I podcasten fick Amelia Adamo även frågan huruvida hon tycker Camilla Läckberg är smakfull eller inte, varpå hon svarade nekande.

– Jag är inte så säker på om jag tycker det är så bra att vara smakfull. Det är roligare med människor som inte är smakfulla. Alla de här som klär sig i svart i det absolut senaste snittet är urtråkigt. Det är som att gå på en begravning, sa hon då.

Och Camilla Läckberg är helt enig.

”Och ja i officiella sammanhang syns jag gärna och njuter av att bla klä mig i höga klackar och kläder som kanske inte alltid är "The Little Black Dress". Om det nu är det som är "smakfullt". Så tycker det är lite märkligt att en tidning väljer att vinkla hennes kommentar som något negativt - när jag själv som är den som avses enbart ser det som smickrande och kärleksfulla kommentarer från en annan kvinna som jag själv anser är en vacker och sprakande påfågel som jag länge beundrat. Så TACK Amelia”, skriver hon vidare i inlägget.
