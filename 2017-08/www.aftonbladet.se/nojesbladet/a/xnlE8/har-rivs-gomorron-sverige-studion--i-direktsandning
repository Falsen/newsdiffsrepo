Här rivs ”Gomorron Sverige”-studion – i direktsändning
LINNÉA GEIJER

Efter att i 24 år önskat svenska folket god morgon tackade i dag det populära SVT-programmet “Gomorron Sverige” för sig. Programledarna Lotta Bouvin och Lennart Persson avslutade programmet med att skåla i champagne – och riva studion. Att avsluta den långa resan har för de båda programledarna varit bitterljuvt.

– Det känns lite vemodigt men väldigt bra och framåtsyftande också på något sätt, var sak har sin tid. Det känns bra, även om det alltid är lite sorgsamt, säger Lotta Bouvin till Nöjesbladet.

– Det var lite nostalgiskt, man ska ju få gråta litegrann och sen kavlar man upp ärmarna och går vidare, säger Lennart.

Nu är det dags för en omställning, inte minst för programledarna själva. Lennart kommer att återgå till att frilansa och har redan en rad projekt  inplanerade, bland annat TV-jobb i höst. Lotta i sin tur kommer från och med måndag synas i ”Aktuellt”, något hon ser fram emot.

Samtidigt tycker båda att det ska bli spännande att se SVT:s nya morgonprogram ”Morgonstudion” som har premiär redan nästa vecka.

– Det ska bli spännande att se, de är ju väldigt duktiga som ska ta över, så det ska bli kul att se. Jag ska sitta bänkad på måndag morgon i alla fall, skrattar Lennart.

Vilka är era bästa minnen från ”Godmorron Sverige”?

– Jag minns ju Dagny Karlsson förstås, den 105-åriga bloggaren, hon har alltid varit fantastisk, säger Lennart eftertänksamt och nämner därefter en lång rad kända gäster innan han inser att det är omöjligt att välja.

Inte heller Lotta Bouvin kan välja ett enda minne.

– Det är så oändligt många! Jag kan inte värdera det, jag är bara otroligt ödmjukt glad åt den här möjligheten att under så många år ha ett av Sveriges absolut roligaste programledarjobb.
