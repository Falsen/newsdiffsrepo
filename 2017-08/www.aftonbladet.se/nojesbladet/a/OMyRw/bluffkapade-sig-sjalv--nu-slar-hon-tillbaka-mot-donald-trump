Bluffkapade sig själv – nu slår hon tillbaka mot Donald Trump
MATHILDE ALBINSSON

Kathy Griffin bluff-kapade sina egna sociala mediekonton.

Den som klickade in sig på hennes Instagram eller Twitter möttes fram till för en stund sedan av ett enda meddelande: ett klipp som sa att Kathy Griffin hade utsatts för en hacker-attack och att hon skulle bli ”avslöjad” på söndagen klockan 10.00, lokal tid.

”Hackern” visade sig vara ingen mindre än Kathy Griffin själv. Och avslöjandet handlade om hennes kommande världsturné ”Laugh your head off”. En turné där ingen går säker – inte ens president Trump.

– Är ni redo för mig att säga något som är så hemskt att jag aldrig kan ta tillbaka det?, säger hon bland annat i klippet och fortsätter:

– Inget är tabu. Inte ens han.

Kathy Griffin ställde till med en skandal tidigare i år. Hon la upp en bild på Instagram där hon höll i vad som verkade vara president Donald Trumps avhuggna huvud. Fotot kritiserades bland annat av Trumps son Donald Trump Jr och Chelsea Clinton, dotter till Bill och Hilary Clinton.

Kathy Griffin pudlade, men fick ändå sparken från sitt tv-jobb på CNN. Sedan rasade hon. Under en direktsänd presskonferens berättade hon tårögd att hon konstant utsatts för dödshot och kallade Trump ”mobbare”.

Nu har hon rest sig – och gör sig redo för att besöka bland annat Auckland, Sydney, Singapore, Amsterdam Dublin – och Sverige. Den 22 november intar hon Chinateatern i Stockholm.

– Vem kunde ana. Ett foto ledde till erbjudanden från hela världen. Jag ser fram emot att få publiken att skratta och berätta hela den fåniga men roliga historien, säger Kathy Griffin i ett pressmeddelande.

I föreställningen kommer hon berätta om den omtalade bilden på Trump, men även dissekera popkulturhändelser- och fenomen i ett högt tempo.

– Min show är inget för mesar, så lämna barnen hemma. Mitt motto är ”funny first”, fast med kärlek förstås, säger hon i pressmeddelandet.
