Johan Glans gör roll i amerikansk science fiction-komedi
TORBJÖRN EK

En andra säsong av TV3:s komediserie ”Swedish Dicks” har precis spelats in i Los Angeles.

– Med svenska mått skulle man säga att det var en stor inspelning, men när man ser de andra tv-serierna med enorma trailers och hundratals personer som bara står och hänger så var vi pyttesmå, säger Johan Glans, 43, som tillsammans med Peter Stormare, 63, gör huvudrollerna.

Ändå har etablerade skådespelare stått på kö och fått slagits mot hundratals andra för att få gästroller i serien. I första säsongen syntes bland andra Traci Lords, 49, och Keanu Reeves, 52.

Även i den andra säsongen syns flera kända Hollywood-skådisar. Som tvingats göra provspelningar för att få gästroller i den svensk-amerikanska komediserien.

– Varje avsnitt är ju ett nytt case så det kommer in två tre skådespelare i varje avsnitt och de är alltid fantastiska. Och då har de alltid gjort auditions, säger Johan Glans.

– Även kända skådespelare som Jon Heder från ”Napoleon Dynamite” och ”Blades of glory” och även han lilla killen från ”Sjätte sinnet”, Haley Joel Osmont, han är ju en vuxen man nu och varit med i ”Silicon Valley”. De har också gjort audition i konkurrens med… jag ljuger inte om jag säger hundra andra skådespelare.

Johan Glans ser nästan generad ut när han berättar om hur de amerikanska skådespelarna är imponerade av honom som har en huvudroll i en tv-serie.

– En ”network series”, för nu sänds den ju också i USA. De frågar om jag gjort auditions och hur jag fick rollen och jag bara: ”Peter Settman ringde mig”. Det är ju bara Peter Settman liksom, säger han och skrattar lite över att en av seriens skapare ringde upp honom och frågade om han ville ha rollen.

Och huvudrollen i ”Swedish Dicks” har även öppnat dörren för en möjlig Hollywoodkarriär för Johan Glans. Även om han själv inte alls vill se det så.

–  Jag har fått en roll i en liten independentfilm som förmodligen ska filmas i Atlanta i januari, så då åker jag dit i fyra veckor. En science fiction-komedi som än så länge heter ”Home invasion”. Vi får se om den hittar till Sverige, det är inte säkert.

Fick du då gå på auditions för den rollen?

– Nej, jag fick faktiskt frågan.

Finns det en dröm om att flytta dit permanent?

– Nej, det är mer på besök. Jag trivs för bra i Sverige. Men tre månader om året är perfekt. Då hinner man komma in i det och känna att man är där och leva livet. Men nej, jag kommer inte flytta dit, säger han med ett skratt.
