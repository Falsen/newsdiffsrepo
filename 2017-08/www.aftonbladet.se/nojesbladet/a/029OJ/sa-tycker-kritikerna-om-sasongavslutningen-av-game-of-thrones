Så tycker kritikerna om säsongavslutningen av ”Game of thrones”
JAKOB MEIJER

OBS Spoilerfritt!

Det är ett av de mest efterlängtade programmen i år – det sista avsnittet i den sjunde säsongen av ”Game of thrones”.

På söndagen släpptes avsnittet i USA, och på måndagsmorgonen började de första recensionerna dyka upp i internationell media. Och ska man tro kritikerna är den rekordlånga säsongsavslutningen också årets bästa avsnitt, kanske till och med det bästa i seriens historia.

”Ett av de längsta avsnitten, men också ett av de allra bästa”, skriver Dominic Patten på Deadline.

Även Erik Kain på Forbes hyllar avslutningen, och ser framemot vad som komma skall.

”Säsongsavslutningen var en av de viktigaste, galnaste och mest tillfredställande avsnitten som HBO gett oss fram tills i dag”, skriver han och fortsätter:

”Det här var det perfekta avsnittet att knyta ihop säsongen och leda in oss på finalsträckan.

Den sjunde säsongen är den som haft flest tittare hittills. Men många har också varit kritiska och menar att serien inte hållit samma kvalitet som tidigare år. Daniel Fienberg på Hollywood reporter är nöjd med avslutningen, men ser samma problem som i tidigare avsnitt.

”Säsongsfinalen kombinerade det spektakulära och karaktärer på ett sätt som det mesta av den här säsongen har misslyckats med. Men det var fortfarande ett klumpigt strukturerat avsnitt”, skriver Daniel Fienberg.

Säsongsavslutningen av ”Game of thrones”, säsong 7, släpptes i Sverige klockan 03.00 på måndagen.
