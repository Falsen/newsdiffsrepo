Ola Rapace: ”Alla är utbytbara”
TORBJÖRN EK

I tio avsnitt med start den 8 september kommer Ola Rapace göra rollen som den bistra och ibland stenhårt våldsamma polisen Roland Hassel på TV3 och Viaplay.

Serien är baserad på Olov Svedelids romanserie som på 80-talet filmades för tv med Lars-Erik Berenett i huvudrollen.

Ola Rapaces motspelare Aliette Opheim och Wilma Lidén, som gör rollerna som Hassels fru och dotter, hade ingen relation till varken böcker eller 80-talsserien.

– Min var helt obefintlig, jag hade inte sett serien, säger Aliette Opheim.

Ola däremot, följde serien.

– Jag hade sett ”Hassel” på 80-talet, jag är ju lite äldre, säger han och skrattar.

– Jag tyckte att det var imponerande skådespeleri, den rollen som han gjorde och att serien var ändå så där, ganska tråkig. men jag kommer ihåg att jag var impad av hans spel.

Var det svårt att hoppa in i en roll som du sett nån annan göra under flera år?

– Faktiskt inte. Jag såg ändå våran grej från början som totalt en annan planet än det de gjorde så nej, jag hade inte nåt sånt.

Mitt under inspelningarna av den nya serien dog Lars Erik Berenett, i februari i år, 74 år gammal. Då hade han hunnit göra 12 tv-filmer om ”Hassel”, den senaste 2012.

– Vi snackade om det och att det kändes lite… hårt. Hela våran bransch är ju väldigt grym på det sättet, alla är utbytbara. Det blev mer så att det blev tydligt då. Fast det lever vi ju i varje dag, det räcker med ganska små grejer så är man ändå utbytt på nåt sätt. Det blev bara tydligt hur ytligt eller förgängligt det är, säger Ola Rapace.

Aliette Opheim berättar hur nyheten spreds över inspelningsplatsen:

– När den nyheten kom den morgonen så satt vi i sminket och sa det att sjukt.

Men teamet ville inte låta dödsfallet påverka inspelningen.

– Life goes on, säger Ola Rapace.
