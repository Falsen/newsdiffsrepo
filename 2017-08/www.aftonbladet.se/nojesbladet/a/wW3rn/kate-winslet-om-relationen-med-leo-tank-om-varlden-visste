Kate Winslet om relationen med Leo: ”Tänk om världen visste”
LINNÉA GEIJER

Sedan de spelade mot varandra i ”Titanic” har Kate Winslet och Leonardo DiCaprio varit de bästa av vänner.

– Du vill inte ens veta vad den senaste konversationen vi hade handlade om, den var så rolig och fick mig att skratta så mycket, säger Kate i en intervju med Glamour.

– Vi sa till och med till varandra att ”Tänk om världen visste vilka korkade saker vi säger till varandra”.

Exakt vad de båda pratar om vill hon inte gå in på, men hon gör ett erkännande som säkerligen gör många ”Titanic”-fans glada:

– Vi är väldigt nära och ibland kastar vi ett och annat Titanic-citat fram och tillbaka till varandra, för bara vi kan göra det och vi tycker att det är väldigt roligt.

Duon som har varit som ler och långhalm sedan 1997 har flera gånger ryktats ha tagit vänskapen ett steg längre. Senast i augusti satte romansryktena igång igen, efter att de åkt på semester tillsammans i St. Tropez. Båda har dock ihärdigt förnekat att de någonsin varit mer än vänner. Samtidigt har de alltid varit noga med att understryka hur mycket de betyder för varandra.

– Hon är fortfarande lika vacker och strålande som hon var dagen jag först träffade henne. Hon är det ultimata proffset, och hon pushar sig själv till en emotionell sanning varje gång hon jobbar. Därför säger jag alltid att hon är den bästa, sa Leonardo om Kate då de besökte Today Show tillsammans.

Tio år efter ”Titanic” återförenades de framför kameran i dramat ”Revolutionary Road”, som regisserades av Kates dåvarande make Sam Mendes. För rollen vann Kate en Golden Globe och i tacktalet kunde hon inte låta bli att kärlekshylla sin bästa vän.

– Leo, jag är så glad att jag kan stå här och säga till dig hur mycket jag älskar dig och hur mycket jag har älskat dig i 13 år. Jag älskar dig av hela mitt hjärta, det gör jag verkligen.
