Spice girls-stjärnans blodiga skada – efter kattattack
JAKOB MEIJER

Geri Horner, 42, är aktuell som ny programledare i ITV:s morgonprogram ”This morning”.

Frågan många brittiska tittare förmodligen ställer sig just nu är om vi kommer få se en omplåstrad Ginger spice i måndagens sändning. I helgen blev hon nämligen attackerad av sin katt, Tallula.

Geri Horner har lagt upp ett Instagramklipp där man får se hennes blodiga ansikte.

– Herregud, och jag ska ju vara med i ”This morning” på måndag, säger hon.

I bakgrunden hör man elvaåriga dottern Blubell och det är tydligt vems parti hon tar i konflikten.

– Han (Tallula) är inte så bra med nya människor, säger hon och ger sin mamma ett tips.

– Det blir bra, använd servetter.

I somras släppte Geri Horner en ny singel. Samtidigt som hon fortsätter satsa på sin musikkarriär ska hon även vara intresserad av att jobba mer med tv. Därför var hon också snabb med att tacka ja när hon fick chansen att vikariera som programledare för ”This morning”.

– Det här var ett erbjudande hon inte kunde säga nej till. Hon är sugen på att ta sin tv-karriär ett steg längre, säger en källa till The Mirror.
