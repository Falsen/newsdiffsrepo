SVT:s nya morgonsatsning kan förlora tittarna
TORBJÖRN EK

”Gomorron Sverige” har gjort sin sista sändning.

På måndag är det i stället premiär för SVT:s nysatsning ”Morgonstudion”, som med fokus på snabbare nyhetsuppdateringar och ett högre tempo ska locka yngre tittare till SVT.

– Tanken är att vi ska nå en bredare målgrupp. Att vi ska nå de yngre också och att vi ska nå ut på fler sätt, genom sätet och sociala medier och ha en bredare mix som når fler personer, säger Caroline Neurath, en av fyra nya programledare.

Men SVT riskerar att förlora sina mest trogna tv-tittare på morgnarna. Långt över hälften av ”Gomorron Sveriges” tittare har varit i kategorin 60 år eller äldre och med ett nytt, snabbare och yngre tilltal kan de komma att överge SVT:s morgonsändningar.

– Man vill ju inte måla fan på väggen, men när man gör om program så finns det ju risk att folk tycker mer eller mindre om det. Risken finns, men det är inte det vi hoppas eller tror, säger programledaren Pelle Nilsson.

Tillsammans med programledarkollegorna Neurath, André Pops och Karin Magnusson möttes han i maj av kritik från flera SVT-kollegor.

Över tre månader innan ”Morgonstudion” ens börjat sändas, sågades programmet hårt i en debattartikel där bland andra Alexandra Pascalidou, Tara Moshizi och Doreen Månsson lyfte fram programmets brist på mångfald. ”Morgonstudions” programledare och övriga redaktion består enligt kritiken av personer i liknande ålder, ursprung och bakgrund.

– Den debatten är naturligtvis jätteviktig, men vi har inte rekryterat oss själva, säger Karin Magnusson.

SVT:s programdirektör Jan Helin bekräftar att debatten fick SVT-ledningen att reagera.

– Debatten som blev tycker jag är intressant, viktig, och den har poänger utan tvekan. Däremot tyckte jag att det var orimligt att ett program med de här fyra ska klä skott för en så stor diskussion, säger han.

Hur ser er rekryteringsprocess ut, har ni specifika krav för att se till mångfalden finns representerad?

– Det är en av de saker vi har diskuterat, hur vi fångar upp det bättre. På så sätt kan man säga att det här är ett exempel på när vi inte tillräckligt starkt hade det perspektivet med, säger Jan Helin.
