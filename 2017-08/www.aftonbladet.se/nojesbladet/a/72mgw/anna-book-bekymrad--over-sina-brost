Anna Book bekymrad – över sina bröst
TORBJÖRN EK

Hon har rasat i vikt under sommaren och är strålande lycklig över viktnedgången med hjälp av Sjuans ”Biggest loser VIP”.

Men samtidigt har viktnedgången ställt till med visst bekymmer för Anna Book, 46.

– Kanske att de här har börjat bli lite små, säger hon och kupar runt brösten med båda händerna.

– Det är många kupor som har försvunnit.

Under TV4-gruppens och Sjuans presentation av hösttablån berättar hon för flera journalister att hon funderar på att därför fixa till brösten. Eller sina ”girliesar” som hon fnittrande kallar dem.

Anna Book berättar att hon alltid varit orolig över att behöva ångra att hon förminskade bysten rejält när hon var 18 år gammal.

– Jag har ju sagt det, att det är ödets ironi och att jag kanske skulle få mig en käftsmäll tillbaka bara för att jag hade så bråttom att göra dem mindre när jag var 18 år. Att jag kunde hamna i ett läge när jag var äldre och saknar mina ”girliesar”, säger hon och skrattar.

– Jag säger aldrig aldrig till någonting nu, jag håller dörrarna öppna.

Samtidigt är hon nöjd med kroppsförvandlingen som påbörjades i och med att hon tackade ja till att vara med i ”Biggest loser VIP”. Trots att hon tappat tiotals kilon, hur mycket får hon inte avslöja förrän mot slutet av programserien, har huden stramats åt och Anna strålar över sin nya look.

– Jag tycker att kroppen har hängt med rätt bra, säger hon och ler.

Det är ju bara halva Anna kvar?

– Ja, och jag är inte riktigt i mål ännu heller.

Hur mycket har du kvar då?

– Det får jag inte säga. Men jag fortsätter.

Som en påminnelse till sig själv att fortsätta kämpa med kost och träning har hon valt att göra en tatuering. Fem dagar innan finalavsnittet spelades in tatuerade hon in ”BL V.I.P” och en stjärna.

– Because I am. Det ska vara en fucking reminder.

Anna Book hintar också om att tv-tittarna kan förbereda sig på en del bråk med några av de andra deltagarna.

– Jag var inte där för att skaffa nya kompisar eller bli omtyckt av alla. Jag var där för att skaffa mig ett nytt liv och bli hälsosam och visa att man kan njuta av livet ändå, säger hon.

”Biggest loser VIP” har premiär måndag 4 september kl 21:00 på Sjuan. Förutom Anna Book deltar också Camilla Henemark, 52, Runar Søgaard, 50, Jonas Hallberg, 46, Jan ”Blondie” Hammarlöf, 53, Loulou Lamotte, 36, och Morgan Karlsson, 44.
