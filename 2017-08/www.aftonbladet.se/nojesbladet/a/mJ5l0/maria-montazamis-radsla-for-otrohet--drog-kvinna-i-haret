Maria Montazamis rädsla för otrohet – drog kvinna i håret
LEO PETTERSSON

I det senaste avsnittet av podcasten ”Dilemma” pratar Maria Montazami, 51, Peter Magnusson, 42, och Josefin Crafoord, 44, om otrohet med programledaren Anders S Nilsson, 51.

Hollywoodfrun berättar att hon inte skulle få för sig att vara otrogen mot maken Kamran Montazami, som hon varit gift med i 27 år.

– Jag är trogen, så jag är väldigt nöjd. Och jag hoppas att min man också är trogen, säger hon i podcasten.

Oro är en av de värsta känslorna hon vet.

– Går man så långt att man förlovar sig, gifter sig och skaffar barn, då får man ju stå för det. Det finns inget värre än att gå runt och vara orolig.

Vid ett tillfälle har Maria Montazami till och med blivit fysiskt aggressiv när hon blev rädd över att maken skulle vara otrogen med en kvinna.

– Jag fick dra en tant, eller tjej, i håret. Jag tyckte att hon höll på med Kamran så jag tänkte ”vad fasen håller ni på med?”. Så jag drog henne i håret. ”Han är min”, säger Maria Montazami.

Så att huvudet föll bakåt?, undrar Anders S Nilsson.

– Ja, en sådan där riktig halsryckare. Det var hemskt. Jag gjorde det klart att ”don’t go there”. Sånt där har man inte tid med. Det är jättedåligt för kroppen och hjärtat, säger hon.

Maria Montazami är tillbaka i tv-rutan för den 11:e säsongen av ”Svenska Hollywoodfruar” den 5 september.
