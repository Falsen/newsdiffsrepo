Kaos-sändning sista veckan för ”Gomorron Sverige” – programmet kortades
AGNES ARONSSON

”Gomorron Sverige” sänder sin sista vecka någonsin på SVT, och byts från och med måndag ut mot nysatsningen ”Morgonstudion”. Men onsdagens sändning gick inte som planerat. Det slutade som något av en kaossändning då programledaren Lotta Bouvin-Sundberg mitt under programmet blev tvungen att meddela att det skett ett misstag.

– Tjugo minuter i åtta är klockan denna onsdagsmorgon när vi just faktiskt fick veta att vi blev av med en och en halv timmas sändningstid. Vi visste inte om detta, vi ska nämligen till EM i ridsport i Göteborg klockan halv nio, vilket förändrar mycket av det som vi har utlovat under den här morgonen, säger Lotta Bouvin-Sundberg i ”Gomorron Sverige”.

Programmet som vanligtvis sänds från klockan 06.30 och tre och en halv timma framåt var därför tvunget att lappas ihop snabbast möjligt, ner till två timmar.

– Vi ska se och hur vi ska få ihop det här, vad vi kan dra ihop, för vi har ju många gäster på ingång. Ni får hänga med de närmsta 40-50 minuterna av vår sändning, säger hon i ”Gomorron Sverige”.

Efter sändningen förklarar Lotta Bouvin-Sundberg vad som gick snett.

– Det här stod i tidningen. När man läser tidningen så är det tablåsatt, utan att vi har meddelats. Det inte gått fram till de personer som skulle meddelats det här. Det är ändringar som man måste få veta.

Trots missen är hon vid gott mod.

– Det är klart att man kan skratta åt det för det är ju ingen som blivit illa behandlad eller sådär.

– Men Frida Boisen var en av de gäster som inte fick vara med, hon åkte ut, så det var jättesynd om henne. Men hon är en cool tjej som är van. Det man får göra är att laga efter läge, det är ju ingen katastrof på något sätt. Det är bara väldigt tråkigt när det händer. Det är ju inget världskrig eller så, men man blir bara sur, och möjligtvis kan gäster som inte får vara med bli sura, säger hon.

Stämningen på redaktionen var uppgiven efter sändningen.

– Det är klart att folk är arga, det är ett sjabbel som inte ska behöva inträffa, säger hon.

”Gomorron Sverige” lyckades korta programmet och fick på kort tid in flera gäster. Kulturprofilen Åsa Moberg, astronauten Christer Fuglesang och guldpalmsvinnaren Ruben Östlund fick var sin del av sändningen.

–  Och så var det lite annat som fick stryka på foten, till exempel vår auktion på soffan som gick ut klockan nio. Den gick ut på bästa sändningstid liksom, berättar Lotta.

”Gomorron”-soffan auktionerades ut på Tradera och gick för hela 150 100 kronor under morgonen. Priset steg med nästan hundra tusen på en halvtimme innan auktionen avslutades klockan nio.

– Vi har faktiskt med det på fredag istället, för då sänder vi vår sista ”Gomorron” och då ska sändningen faktiskt avslutas med att köparna kommer och hämtar soffan och bär ut den, berättar Lotta Bouvin-Sundberg.

Nu återstår bara dagar innan ”Gomorron Sverige” försvinner från tablån och byts ut mot nysatsningen ”Morgonstudion”.

– Det är lite vemodigt. Men jag ska ju till Aktuellt så det ska bli kul också, det ska bli jätteroligt. Men det är klart att det känns vemodigt att lämna ett program jag har jobbat på så länge, säger hon.

Genom åren har vissa speciella händelser satt sig extra starkt i minnet.

– Jag minns ju mordet på Anna Lindh väldigt väl. Det var en väldigt tung morgon, och otroligt sorgesamt och svårt när det kom i direktsändningen att hon var död. Och många sändningar som var i samband med tsunamin i Thailand var också jättetuffa. Väldigt omvälvande. Men det finns ju många roliga minnen också. Det är ett sånt väldigt brett program.

– Det har varit otroligt många fantastiska gäster och ämnen som har passerat. Och en fantastisk plattform att bjuda in alla gäster till som kommer till oss. Det är väldigt väldigt roligt jobb, säger Lotta Bouvin-Sundberg.
