Filip Berg tillbaka i Svartsjön som får ny säsong
LOUISE ÅSTRÖM

Den svenska dramaserien ”Svartsjön” kommer att få en till säsong. I den kommer Filip Berg medverka, vilket kan tyckas märkligt för de som sett serien. Hans karaktär Johan dog nämligen under första säsongen. Lösningen på problemet är att säsong två blir en prequel och alltså utspelar sig i tiden före säsong ett.

– När vi pratade om att göra en uppföljare var det först väldigt roligt, sedan blev jag orolig eftersom jag inte visste om det gick att göra realistiskt. Skillnaden nu är att det inte är ett kompisgäng, utan ett gäng främlingar som måste förhålla sig till varandra, säger Filip Berg på TV3:s och MTG:s höstpresentation under torsdagen.

Han pratar också om en ny innehållsfaktor.

– Det jag tror blir häftigt i den säsongen är att det finns ytterligare en faktor: att bryta ner människor för att bygga upp dem igen.

Mikael Newihl, nordisk dramachef, berättade presskonferensen att Filip Berg och han pratat och att Berg då sagt att ”Det var jäkligt synd att man gick och dog, man hade gärna gjort en säsong till”.

Den nya säsongen kommer ge mer bakgrund till karaktärerna som tittarna lärt känna.

– Den här säsongen visar bland annat varför Filip Bergs karaktär Johan blev den han blev, säger Mikael Newihl på presskonferensen.

Säsong två av ”Svartsjön” spelas in just nu och kommer att sändas under 2018.
