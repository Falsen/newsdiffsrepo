lördag 19 augusti 2017
Svenska dansbandet blev vittnen till kaoset efter attacken i Åbo
JAKOB MEIJER

Det var vid 16-tiden på fredagen som en knivman gick till attack mot människor som befann sig på Salutorget i Åbo.

Svenska dansbandet Scotts, kända från bland annat Melodifestivalen, blev ögonvittnen till kaoset som följde.

– Vi var på väg fram till torget för att käka. Men vi blev törstiga på vägen och stannade på en bar. Vi satte oss på en uteservering och sedan började det plötsligt komna en massa polisbilar, ambulanser och brandkår, säger Claes Linder.

Han och de övriga bandmedlemmarna flyttade in från uteserveringen. Det var då de fick höra på nyheterna vad som hänt.

– Då låste de dörrarna in till baren. Folk försvann från gatorna på nolltid, säger Claes Linder.

– Det är klart man började fundera på vad man skulle göra, om man skulle sitta kvar. Man tänker inte så mycket, men sedan när man gick tillbaka till hotellet kollade man bakom ryggen både en och två gånger.

Scotts har spelning några mil söder om Åbo på lördagskvällen.

Hur är stämningen i staden?

– Det är väldigt svårt att säga, men givetvis är det tryckt stämning. Vi hade räknat med en kul dag i Åbo, men så blev det ju inte. Det är för jävligt det som hänt.

Två människor dödades och åtta skadades i knivattacken, som nu utreds som ett terrordåd. Två av de skadade är svenskar.
