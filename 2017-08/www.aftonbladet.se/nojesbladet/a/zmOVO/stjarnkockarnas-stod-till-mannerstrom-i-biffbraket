Stjärnkockarnas stöd till Mannerström i biffbråket
LEO PETTERSSON

På onsdagen valde Leif Mannerström, 77, att plocka bort råbiffen från menyn på sin restaurang Kometen i Göteborg. Beslutet bottnar sig i att miljöförvaltningen kräver en annan tillagning av råbiffen. Kommunen skriver i sin rapport att han till exempel kan bräsera det råa köttet.

Håkan Fällman, en av Sveriges mest meriterade köttmästare, tycker att miljöförvaltningens hantering är felaktig.

– Det ska ju inte tillagas. Då blir det en hamburgare för fan, det är en helt annan sak. Jag känner mig hur säker som helst, och äter mycket råbiff. Jag älskar det. Vi ska inte förstöra en gammal maträtt. Herre gud, det går lite för långt. Jag tycker det är sakfel, det de håller på med.

Han stöttar Leif Mannerströms beslut om att ta bort råbiffen från menyn.

– Jag hänger på Leif, det kan jag säga. Han är inte luddig när han säger någonting. Jag tycker att han har rätt. Det är för låg nivå. Alldeles för låg nivå, säger Håkan Fällman.

Johan Jureskog, 42, som bland annat har vunnit Matlagnings-OS, tycker att det hela låter mycket underligt.

– Jag står här med min spanska vän och han har aldrig hört talas om något liknande. Vi talade faktiskt om det här igår. Det är orimliga krav men jag förstår ju att förvaltningen i det hela måste jobba så, säger Jureskog och fortsätter:

– Det största felet i Sverige när det kommer till en krögare är att det inte behövs körkort. Du får stå och servera mat och inte ha en utbildning. Det finns så många restauranger som inte har koll. Vi måste kolla branschen.

I detta fall menar han dock att myndigheten är fel ute.

– På Mannerström ställer de orimliga krav, 100 procent. Då har man ingen koll på vem Mannerström är. Han Sveriges kung när det kommer till mat. Han har jobbat med mat i hela sitt liv. Är det någon som har koll på läget så är det han. Jag stödjer allt som Leif gör. Han är grym.

Även Carl Jan Granqvist, 71, vill visa sitt stöd, och tacka Leif Mannerström för hans aktion.

– Leif har ju alltid rätt, även i detta fall måste man säga. Jag tycker att det är toppen att han säger ifrån för de flesta har respekt för Leif Mannerströms kunnande. Det är alldeles nödvändigt.

Han delar också uppfattningen av att kontroller behöves. Men det kan finnas baksidor med myndighetsutövningen.

– De tycker att de gör en merit och får liksom lite tjänstepoäng om de kan göra någonting nytt. Då behövs det giganter som Leif Mannerström som talar om att det där är hela rättens identitet och kan inte störas av en miljöstadga, säger Carl Jan Granqvist.

Leif Mannerström själv har inte ändrat sin uppfattning.

– Jag tål inte okunniga människor som försöker sätta regler som de själva inte vet vad det betyder. Det är ju förfärligt.

Han säger dessutom att intyget som garanterar köttprocessen inte förändrar någonting. Han menar att kommunens direktiv ändå står fast.

– Vi ska bräsera ändå.

Är det så de har sagt?

– Ja, absolut. Det intyget betyder ingenting. Det har inget värde över huvud taget. Vi serverade den sista råbiffen i går. Och när folk frågar mig ska jag säga att vi inte kan göra det. Vi måste koka köttet först. Det har miljöförvaltningen i Göteborg hittat på.
