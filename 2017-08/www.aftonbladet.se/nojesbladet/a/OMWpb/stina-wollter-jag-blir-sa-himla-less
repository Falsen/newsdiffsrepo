Stina Wollter: ”Jag blir så himla less”
LOUISE ÅSTRÖM

Tidigare var Stina Wollters konto på Instagram öppet. Nu har hon däremot valt att göra det privat vilket betyder att personer måste skicka en förfrågan om att följa henne.

Anledningen är att så många av hennes bilder rapporterats och sedan försvunnit från kontot. Stina uppger att hon inte bryter mot någon av Instagrams regler. Trots det fortsätter bilder att försvinna.

– Flera gånger om dagen har det försvunnit en post. Numera backar jag upp texterna. Mitt Instagramkonto är ju en plats. Ett litet bibliotek. Och det är någon som går in och snor mina böcker. Så känns det ju, säger hon till Nöjesbladet.

Det faktum att hon låst sitt konto har minskat de trakasserier hon ofta får, berättar hon.

– Det har blivit något mindre dickpics och hat.

Problemet är hon nu måste lägga ner mycket tid på att administrera sitt konto. Hon har flera hundra förfrågningar från personer som vill börja följa henne.

– Nio av tio är enligt kommentarer och direktmeddelanden män. De män som vill följa mig som heter något i stil med ”jojo72893/”, skriver jag till och ber dem presentera sig och det tar ju lite tid. Det är definitivt en kollektiv bestraffning av gruppen män. Sorry, ni måste ta och börja jobba med varandra, ni karlar.

Senast i söndags efter att Stina sänt radio fick hon en bild på ett manligt kön skickad till sig. Den här gången valde hon att säga ifrån. Ibland orkar hon inte det.

– När man var yngre hade man ju inte de verktyg man har idag. Jag vet ju vad det är jag är utsatt för nu. Alltså fattar jag ett beslut om jag ska försöka upplysa den här personen om att han begår ett brott och hade han gjort motsvarande till en fysisk människa på stan så hade han blivit haffad av polisen. Det gjorde jag den här gången. Ibland blockar jag på en gång.

Finns det några planer på att öppna kontot igen?

– Jag vet inte. Jag blir så himla less. Folk som följt mig länge vet att mitt konto är en organisk form. Jag tycker att det är så jävla tjabbigt. För mig är det en attack mot något som är oerhört viktigt.
