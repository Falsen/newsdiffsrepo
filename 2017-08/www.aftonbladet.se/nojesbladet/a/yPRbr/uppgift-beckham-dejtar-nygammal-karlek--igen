Uppgift: Beckham dejtar nygammal kärlek – igen
JAKOB MEIJER

Brooklyn Beckham, 18, och Chloe Grace Moretz, 20, var tillsammans i ett år innan de gjorde slut 2015. Förra sommaren ska de ha börjat träffas igen under några månader, men inte heller den gången höll förhållandet.

Men skam den som ger sig – nu har paret gett sitt förhållande en tredje chans.

Paret syntes tillsammans på en fest i Los Angeles förra veckan. Enligt uppgifter till The Sun ska ”Kick ass”-skådisen Chloe Grace Moretz ha sagt till andra festdeltagare att de tänker försöka igen.

Uppgifterna om att paret ska ha hittat tillbaka till varandra kommer bara veckor efter att Brooklyn Beckham fångats på bild när han kysser artisten och Youtubestjärnan Madison Beer, 18.

Madison Beer har dock nekat till att hon och Brooklyn Beckham skulle ha ett förhållande.

– Vi är väldigt upptagna båda två. Han är fantastisk, en riktig sötnos, och bokstavligen en av mina bästa vänner, säger hon till The Sun.
