Asylsökande Klajdi Dedej, 16, hyllas av Idol-juryn: ”Ett geni”
MATHILDE ALBINSSON

Klajdi Dedej, 16, tvingades fly från Albanien och sin familj till Sverige. Han har sedan dess genomgått en tuff asylprocess, där han har fått avslag. Han vill inget hellre än att ägna sig helhjärtat åt sin dröm – musiken.

I måndagens avsnitt av ”Idol” presenterade han sig för ”Idol”-juryn.

När Nöjesbladet når honom på telefon har Klajdi Dedej precis tittat på programmet.

– Det var helt otroligt. Jag var väldigt nervös. Jag hade aldrig stått framför en riktig jury och kamera så jag visste inte riktigt hur jag skulle sjunga på det momentet, säger han, något omskakad.

Men han charmade juryn. Och Kishti Tomita tappade hakan redan när han började prata.

På så gott som felfri svenska förklarade han vad musiken betyder för honom.

– Du är ju ett geni! utbrister Kishti.

Och hans sång berörde. Det blev ett unisont ”ja” från jurymedlemmarna.

– Jag faller för din innerlighet, du riktigt skakar om mig. Du är som ett väsen och det för mig är ”star quality”. Jag säger ja! En liten ängel, säger Kishti Tomita.

Han berättar i programmet om hur han tvingades fly från Albanien och om den efterföljande svåra asylprocessen i Sverige. För Klajdi Dedej betyder guldbiljetten en skjuts på vägen till att kunna fullfölja sin musikdröm.

– Jag har haft ett mycket jobbigt liv och erfarenheter som varit jobbiga, men jag har alltid försökt kämpa på. Jag har hållit på med musik sedan jag var liten och med musiken har jag kunnat fortsätta gå framåt.

Hans svenska mamma, Anneli, flikar in:

– Det är en känslig situation som vi inte vågar eller kan säga så mycket om. Han har fått ett slutgiltigt avslag. Men vi ska kämpa till sista blodsdroppen.

Klajdi Dedej fick kontakten med Anneli och hennes familj via en gospelkör. I dag har de lämnat in en adoptionsansökan, som de hoppas ska gå igenom.

Vad betyder musiken för dig?

– Musiken betyder väldigt mycket för mig. Det är hela livet för mig. Jag kan inte berätta med ord. Jag försöker gör mitt bästa med min röst och få mig själv och andra att må bra med min musik.

Vad skulle det betyda att vinna ”Idol”?

– Jag har inget ord för det, men det skulle betyda allt. Jag har aldrig haft tanken att jag kan vinna. Men man vet aldrig. Händer det att jag fick guldbiljetten, kom till Sverige och en fin familj, så kan allting hända.
