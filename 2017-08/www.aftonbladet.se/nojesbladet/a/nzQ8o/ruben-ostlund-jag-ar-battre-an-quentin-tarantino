Ruben Östlund: ”Jag är bättre än Quentin Tarantino”
LOUISE ÅSTRÖM

Den svenska regissören Ruben Östlund vann en guldpalm i Cannes för sin film ”The square”. I tisdagens ”Breaking News med Filip & Fredrik” pratar duon med regissören om hans goda självförtroende.

– När det kommer till film så har jag bra självförtroende, definitivt. Jag tror att man tyckt att det är roligt att provocera lite. När man sagt att ”vi ska ha premiär i Cannes och sikta mot guldpalmen”. Då måste man också höja sin egen prestation, säger han i programmet.

För att testa hans självförtroende visar Fredrik Wikingsson och Filip Hammar honom bilder på välkända regissörer och ber honom säga om han anser att han är bättre eller sämre en dessa.

Först visas en bild på Quentin Tarantino. Mannen bakom filmer som ”Pulp fiction” och ”Kill Bill”.

– Honom är jag bättre än. Tekniskt är han ju bättre men innehållsmässigt så är han inte så intressant. För mig är det mycket viktigare än det tekniska. Han har en jättespeciell relation till sitt innehåll.

Näste man ur är James Cameron. Han har bland annat gjort ”Avatar” och ”Titanic”.

– Han gör ju så extremt stora projekt. Han är galen på ett bra sätt. Den nivån är jag inte i.

Därefter visas en bild på Hannes Holm som gjort ”Himlen är oskyldigt blå” och ”En man som heter Ove”.

– Honom är jag definitivt bättre än.

Och till sist, Steven Spielberg med en succékavalkad som bland annat innehåller ”Rädda menige Ryan”, ”Hajen” och ”Jurassic park”.

– Jag är bättre än honom i dag. Det är jag. Men i hans tidigare år var han väldigt bra. Han är väldigt bra på att hitta koncept till sina filmer. Men han är ju lite trött, säger han.

Breaking News med Filip & Fredrik sänds måndag till torsdag klockan 22 på Kanal 5.
