SVT-chefen sa upp sig trots miljonlönen – nu släpper han ny roman
TORBJÖRN EK

Nu släpper Martin Österdahl, 43, sin andra bok, actionromanen ”Tio svenskar måste dö”.

Men när han sa upp sig från toppjobbet på SVT 2015 blev kollegorna chockade.

– De blev väldigt förvånade. Jag var ju programdirektör, näst högst efter vd:n. Det är väldigt få som säger upp sig från en sån position och jag gjorde det efter bara ett år. När man väl fått ett sånt uppdrag är det också för att man har velat nå dit och jag var jättelycklig och stolt över att ha fått det uppdraget, säger han.

Men den största chocken för kollegorna var anledningen. Ingen kände till Martin Österdahls hemliga författardröm.

– Jag hade inte berättat för någon att jag skrev. Jag hade hållit det för mig själv, för alla skriver ju på en bok, liksom, säger han och skrattar.

Förra året kom debuten, ”Be inte om nåd”, den första spänningsromanen av tre om Rysslandsexperten Max Anger. Då hade Österdahl flitigt förekommit i tidningsspalterna som SVT:s programdirektör, exekutiv producent för Eurovision song contest både 2013 och 2016 och dessförinnan också som projektledare för Melodifestivalen.

De sista åren på SVT hade du en lön på mellan 1,5 och 2 miljoner kronor. Hur vågade du säga upp dig, till någon form av frilansande osäkerhetstillvaro, eller hade du någon annan trygghet?

– Nej, och jag har det egentligen inte nu heller. Det är ju skönt att det gått bra hittills. Bokserien har sålts till tio länder och filmrättigheterna till första boken har sålts, men det är ju fortfarande så att jag har gått ner ekonomiskt och det dröjer ett tag innan jag kommer ikapp. Vi har tre barn att försörja så det är klart att jag kände oro, men samtidigt var den här drivkraften så pass stark att jag inte hade något val. Jag visste att jag skulle bli en olycklig människa om jag inte gjorde det.

Innan han sa upp sig hade han under flera år skrivit på lediga stunder.

– Jag gick upp klockan fem och skrev. Väckte barnen sju och körde dem till skolan. Sen var jag tv-chef. Skrev på kvällarna, helgerna. Till slut kände jag att någonting skulle brista. Misslyckas med mitt äktenskap, vara en dålig chef på SVT eller misslyckas med skrivandet. Jag ville inget av de sakerna. Jag blev tvungen att bestämma mig, säger Martin Österdahl.

Och till slut blev valet enkelt.

– Viljan att skriva blev ett måste. Jag tror att det är vad som krävs för att man ska våga, känslan måste var så stark att du inte kan andas utan det, säger han.

Martin Österdahls spänningsroman ”Tio svenskar måste dö”, den andra om Rysslandsexperten Max Anger, släpps i butik måndagen den 28 augusti.
