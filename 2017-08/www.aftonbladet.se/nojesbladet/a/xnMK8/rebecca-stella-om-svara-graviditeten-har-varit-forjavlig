Rebecca Stella om svåra graviditeten: ”Har varit förjävlig”
LINNÉA GEIJER

Hon är högaktuell som ny programledare i höstens efterlängtade allstarsäsong av ”Paradise hotel”.

Även privat är det mycket som händer för Rebecca Stella. I början av augusti kunde hon dela att hon och kärleken Manny väntar sitt första barn, och dagarna därpå förlovade sig paret. När Nöjesbladet möter henne på ”Paradise hotel”-pressträffen under måndagen är hon brutalt ärlig om graviditeten.

– Den har varit förjävlig, utbrister hon och skrattar.

– Mina tre första månader låg jag bara i sängen. Det är först nu som jag orkar ta mig ut. Men så är det, vissa mår illa hela dagarna och andra tycker att det är toppen att vara gravid, säger hon och rycker på axlarna.

Barnet väntas till början av året, och det har varit väldigt skönt för den blivande mamman att dela med sig av nyheten.

– Jag har duckat så väldigt många under den här tiden som jag har mått dåligt. Jag har kanske inte svarat i telefon så mycket, inte tagit jobb, jag har lite avskärmat mig från omvärlden, det kändes skönt att äntligen få berätta att “Heres why!”, strålar hon och lägger händerna på den begynnande babybulan.

Rebecca har alltid drömt om att bilda familj, och hon var länge övertygad om att hon skulle bli mamma redan i tidiga 20-årsåldern. Men det skulle dröja något längre innan hon fann sitt livs kärlek, i fästmannen Manny, som hon bor ihop med i Los Angeles.

– Vi träffades i LA, ute, vi har varit tillsammans i ett och ett halvt år ungefär, berättar hon och tänker efter.

– Det är ju alltid så att det blir lite till och från i början, att ”ska det vara vi eller inte?” och bla, bla, bla, så det var lite ”rocky” i början, men så fort vi bestämde oss att nu kör vi så har det varit superbra.

Sedan dess har det gått snabbt fram.

– Han är ju 37 och jag fyller 32 i år. Träffar man sitt livs kärlek i den åldern så är det ju bara att köra, det finns ingen anledning till att hålla tillbaka då, säger hon.

Paret förlovade sig för mindre än en vecka sedan och Rebecca är idag väldigt glad över att hon bildar familj något senare än hon först planerade.

– Jag är en mycket mer stabil människa i allt nu vad jag kanske var vid 20, så jag är otroligt tacksam att det inte blev då. Men anledningen till att det blev så är ju för att jag inte träffat rätt innan. Det har aldrig känts helt helt hundra, och nu gjorde det det och då kör man bara, berättar hon och tillägger:

– Vi är ju bundna till varandra resten av livet, det känns helrätt.

”Paradise hotel” har säsongspremiär i TV3 måndag 4 september.
