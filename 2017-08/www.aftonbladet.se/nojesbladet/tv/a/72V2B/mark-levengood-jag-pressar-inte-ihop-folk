Mark Levengood: ”Jag pressar inte ihop folk”
TORBJÖRN EK

Det är dags för tredje säsongen av ”Tro, hopp och kärlek” där prästerna Jennie, 36, Björn, 47, Lina, 37, och kyrkvaktmästaren Filip, 26, ska söka kärleken i SVT.

Men programledaren Mark Levengood, 53, vill inte se några likheter med ”Ensam mamma söker” i TV3 eller Linda Lindorffs, 45, ”Bonde söker fru” i TV4.

– Jag har faktist inte sett de andra programmen, men vad jag tror gör oss annorlunda är att vi har absolut inget krav på att de ska bli ihop med nån. Min ambition har bara varit från första början att göra ett program som kan få folk att våga börja dejta fast man varit singel ganska länge, säger han.

– Sen är jag nog lite för finländsk för att ge mig in i sånt här romantiskt mush-mish. Jag är för lättgenerad för att klägga till det och försöka pressa ihop folk. Det är inte riktigt min grej.

Ändå uppstår en hel del starka känslor under höstens säsong.

– Jag ska inte säga för mycket men det blir ganska mycket kärlek i år, säger Mark.

Men tydligen också en hel del pinsamheter. Mark ger tydliga råd till vad tittaren kan behöva utrusta sig med i tv-soffan.

– Ibland så är det väldigt skämmigt, man går mellan näsduk och skämskudde kan man säga, säger han och skrattar.

Du är ju ändå med och pushar på, vad är ditt bästa råd när det kommer till kärlek?

– Hela serien handlar mycket om att vi prövar olika råd. Jag har ju lite tvingats in i en roll som coach om hur man dejtar, men sanningen är att jag i mitt liv har haft två förhållanden. Blev så gott som uppraggad båda gångerna och vet absolut inte ett skit om det, vilket gör att all min kunskap är djupt teoretisk och oprövad.

Han tänker efter en stund.

– Men faktiskt, det viktigaste rådet som jag har märkt längs seriens gång och också i mitt liv, det är det att man måste komma till rätta med sin rädsla för det är rädslan som hindrar en från att våga ta steget. Och vad är man då rädd för? Jo, man är rädd för att få ett nej, men har man väl fått några nej så märker man att, ja det överlever jag, för bland alla dessa nej så ligger det ett ja och vilar nånstans.

Första avsnittet av den tredje säsongen av ”Tro, hopp och kärlek” sänds på SVT tisdag 29 augusti kl 21.00.
