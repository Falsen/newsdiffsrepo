Instagram-stjärnans kärlekslåt gör Nikki Amini ställd
LEO PETTERSSON

Daniel Hallberg är en välkänd profil på Instagram med strax över 47 000 följare. I kvällens avsnitt av ”Idol” gör han en audition – men han gör det klart och tydligt från början att hans ambition inte är att vinna programmet.

– Jag är liksom inte här för att jag vill vinna tävlingen. Jag har skrivit en låt till en tjej som jag är kär i. Så jag tänkte att det skulle vara fint att framföra den här. Tänkte att det skulle vara romantiskt att framföra en kärlekslåt i tv.

Nikki Amini, 32, svarar direkt att det känns som slöseri med juryns tid. Men Daniel Hallberg får framföra sitt nummer – och snart går det upp för Nikki att hela låten handlar om henne.

”Nu står jag i tv, gör bort mig och är pinig. Men mitt hjärta slår för dig, Nikki Amini”, sjunger han bland annat.

Senare under numret får han hjälp av bakgrundsdansare, Amors pilar och en sjöman med en bukett rosor.

Huvudpersonen Nikki Amini själv njuter inte särskilt mycket av kärlekslåten. Hon vrider sig plågsamt i stolen och kan inte sluta skratta.

– Jag har aldrig varit så generad i mitt liv. Det var väldigt obekvämt. Jag är inte van vid sånt. Jag får mycket kärlek av min kille, men inte så i offentliga sammanhang. Men det var modigt, säger hon.

Hon berättar att jury-kollegan Alexander Kronlund var med och skrev låten som Daniel Hallberg framförde.

Var den bättre än den som Björn Gustafsson sjöng för Carina Berg i Mellon för några år sedan?

– Jag kollar ju inte på Melodifestivalen, så jag har inte sett den. Men jag är helt övertygad om att det här var bättre, säger Nikki Amini.

Kvällens avsnitt av ”Idol”, det sjätte för säsongen, sänds i TV4 med start 20.00.
