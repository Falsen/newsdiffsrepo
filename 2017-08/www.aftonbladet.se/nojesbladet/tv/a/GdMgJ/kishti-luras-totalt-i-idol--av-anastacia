Kishti luras totalt i Idol – av Anastacia
LEO PETTERSSON

I kvällens avsnitt av TV:s ”Idol” väljer Anders Bagge, 49, att lura de andra jurymedlemmarna med att låta världsartisten Anastacia, 48, göra en audition.

Stjärnan börjar med att sjunga Tommy Nilssons ”Öppna din dörr”. Efter ett svalt bemötande framför hon sedan sin mest kända hit ”I’m outta love”.

Nikki Amini, 32, anar att allt inte står rätt till. Men Kishti Tomita, 53, förstår inte alls att det är ett skämt

– Du låter nästan som Anastacia. Du är alldeles för nervös och det för för sent för Idol, säger Kishti till världsstjärnan som med låtsastårar går ut ur studion.

Senare möter artisten upp gänget och först då går det upp för Kishti Tomita att hon blivit grundlurad.

– Jag trodde att jorden skulle uppsluka mig. What a sucker I am! Nej, men det är bara att garva åt det.

Du kunde inte alls se, eller framför allt höra, att det var hon?

– Nej, alltså, jag tänker bara ”Oh, my God, stackars kvinna”. Hon såg så himla rädd, beklämd och ledsen ut. Jag borde ha kunnat räkna ut det men jag visste inte att hon var så busig, säger Kishti Tomita.

Anders Bagge skrattar gott åt sitt lyckade drag i avsnittet och menar att han är ”prinsen av pranks”.

Men Kishti Tomita tänker ge honom konkurrens.

– Det där ska han inte få komma undan med. Jag ska nog koka ihop något när han minst anar det. Han ska få se vem som är ”The queen of pranks”.

Säsongens andra avsnitt av ”Idol” sänds på TV4 i kväll med start klockan 20.00.
