Vendela sjunger inför sin cancersjuka mamma i ”Idol”
LEO PETTERSSON

I det femte avsnittet av årets ”Idol”-upplaga besöker juryn Malmö. En av alla sökanden är Vendela Rembratt, från just Malmö.

Hon börjar med att sjunga ”Birds set free” av Sia. Men efteråt vill Nikki Amini, 32, veta mer om henne.

– Det känns som att du var övertaggad och Anders gick väldigt snabbt in på att du skulle börja sjunga. Du är ganska ung, vad känner du att du har att dela med dig av av din livserfarenhet?

Vendela berättar då att hennes mamma har varit sjuk i cirka ett år.

– Hon har cancer, och den har spridit sig i kroppen. Så den är obotlig, säger hon i programmet.

– Så du har tagit en motgång till motivation? Wow, det är stort, säger Kishti Tomita, 53.

Sjukdomen påverkade Vendela till att söka till ”Idol”, berättar hon vidare. Hon vill ha med sin mamma på resan.

Anders Bagge ber henne då sjunga en låt till – men med en annan förutsättning. Hennes mamma ombeds komma in i rummet för att höra sin dotter sjunga låten ”Flashlight” av Jessie J.

Hur det går för henne då framgår i avsnittet som sänds i TV4 i kväll, med start 20.00.
