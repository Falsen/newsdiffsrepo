Anders och Nikki i bråk – under ”Idol”-audition
LEO PETTERSSON

När 15-åriga Kerstine Skarp från Göteborg gör sin audition i kvällens avsnitt av TV4:s ”Idol” kommer Nikki Amini, 32, och Anders Bagge, 49, inte alls överens.

De slänger båda ur sig syrliga kommentarer åt den andras håll.

– Jag börjar tro att vi inte lyssnar på samma audition, säger Amini i programmet.

– Ja, eller så tyckte vi en sak och du tyckte en sak, och det är väl tur att världen är så, svarar Bagge.

Bägge två fortsätter sedan att grimasera när den andra pratar.

Anders Bagge kan nu i efterhand minnas att det blev en klämd stämning.

– Lite frostigt var det väl, men det är långa dagar också. Och Nikki är speciell, Nikki är en tuff tjej. Men ibland måste jag också säga ifrån. Sedan gillar jag henne jättemycket, så det finns ingen frostighet kvar alls, säger han.

Är det hon som har den starkaste viljan?

– Kishti är väldigt bestämd. Alla är bestämda i sina åsikter, det är även Alexander. Jag har ju ett annat sätt att säga till någon om den går vidare. Att jag lindar in det lite. Nikki är ju extremt rak, men även Kishti har varit det och det kommer vi att få se i veckorna framöver.

Enligt Bagge har det annars blivit mer ovanligt med bråk i Idol-juryn.

– Mycket mindre än vad det var för några år sedan. Det har varit en väldigt varm men samtidigt väldigt professionell stämning. Men vi är inte klara än, vi ska ju snart gå live och då kan ju allting hända.

Tycker du att det är jobbigt när det blir sådana situationer i juryn?

– Jag gillar ju inte konflikter så ibland kan det kännas lite ”oj!”. Men jag tycker ändå inte vi har haft några bråk. Nikki är ju skitduktig på det hon gör. Hon är extremt rak mot folk. Jag har aldrig varit bra på det i mitt liv om jag inte ska berömma. Men att försöka såga människor... Mitt hjärta klarar inte av det.

Nikki Amini vill däremot inte kalla händelsen för ett bråk, utan menar istället att det är bra att juryn inte alltid är överens.

– Alla vi fyra i juryn har starka personligheter och åsikter, vilket gör att vi ibland tycker olika, och det behövs i en jurykonstellation. Bagge och jag är lika envisa båda två, skriver hon i ett sms till Nöjesbladet.

Kvällens avsnitt av ”Idol” sänds på TV4 i kväll med start klockan 20.00.
