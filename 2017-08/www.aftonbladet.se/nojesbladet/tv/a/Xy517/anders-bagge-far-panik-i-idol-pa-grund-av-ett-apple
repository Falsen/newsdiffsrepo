Anders Bagge får panik i ”Idol”– på grund av ett äpple
LEO PETTERSSON

När Carl Eliasson, 17, från Bjärred ska göra sin audition i ”Idol” vill han inte bara sjunga. Han vill bevisa för juryn att ljudet som kommer när man tar en tugga av ett äpple är fint.

Men så långt hinner han inte i kvällens avsnitt.

– Nej, fy fan. Brorsan, brorsan, brorsan. Lägg av, lägg av. Du måste ta bort det där helt för jag kommer inte att kunna koncentrera mig. Det kommer attackera mig, det där jävla äpplet, säger Anders Bagge när Carl Eliasson gör entré.

Efteråt kastar jurymedlemmen bort äpplet helt från studion.

Fobin för frukten finns där sedan länge hos Anders Bagge.

– Det är egentligen rätt sjukt men sen jag var liten har det ilat i mina tänder precis som om någon drar med naglarna på svarta tavlan när någon tuggar på ett äpple. Bara jag pratar om det så ryser det i hela kroppen, har han tidigare sagt till Nöjesbladet.

Det är inte första gången i programmets historia som Bagge får möta sin största fruktan. Den förre programledaren Peter Jihde, 46, gillade att busa med just denna detalj.

I ett avsnitt som sändes 2009 stormade Anders Bagge ut ur studion efter att den då 17-årige sökanden Anton Wigbring tagit ett bett av ett äpple. Peter Jihde har sagt att det var hans bästa ”Idol”-ögonblick.

Kishti Tomita, 53, som i år gör comeback i juryn, åkte i förra veckan på ett riktigt prank iscensatt av Anders Bagge. Då låtsades superstjärnan Anastacia, 48, göra en audition som ställde Kishti Tomita helt.

Hon har lovat att ge igen på Anders Bagge för tilltaget. Det återstår att se om hon då kommer att använda äpplets kraft.

Kvällens avsnitt av ”Idol”, det femte för säsongen, sänds på TV4 i kväll med start 20.00.
