Anders Öfvergård njuter av att jaga fuskbyggare
LEO PETTERSSON

Till den sjätte säsongen av TV4:s ”Fuskbyggarna” har programledaren Martin Timell, 59, fått en ny parhäst i form av Anders Öfvergård, 49.

Den ”arga snickaren” får konfrontera företagare som lurar såväl kunder som kollegor i samma bransch som han själv arbetat många år i. Att se hur dem beter sig gör Anders Öfvergård arg.

– Det är klart att man blir förbannad. De förstör ju för hela vår bransch. För mig är det fullt naturligt att konfrontera dem. När jag konfronterar fuskbyggare, visst kan jag bli upprörd och förbannad, men någonstans är det så att man försöker vara konstruktiv och förklara att ”så här kan du inte hålla på”. Vilken byggare det än handlar om kan personen inte slingra sig, säger han.

Anders Öfvergård är van vid att hjälpa familjer med byggrelaterade problem. Men i det här programmet är förutsättningarna annorlunda än vid tiden i ”Arga snickaren”.

– Jag gillar ju program som gör nytta. Där det är på riktigt. Det här ett fantastiskt program faktiskt. Nu är det en helt annan situation där familjer verkligen sitter i klistret.

I det första programmet, som sänds på TV4 klockan 21.00 i kväll, träffar han och Martin Timell flygvärdinnan Laura i Upplands Väsby.

Hon anlitade en byggfirma för att renovera sina föräldrars hem. Men renoveringen stoppades långt innan den blev klar.

Huset blev lämnat i kaos med livsfarliga elkablar, ett helt felbyggt kök och ingen möjlighet till uppvärmning.

– Hon gör något otroligt vackert. Hon vill ge dem ett hem innan hon själv flyttar hemifrån. Men den totala syndabocken är företagaren som hon anlitar, säger Öfvergård och fortsätter:

– Det är skrämmande att han inte bara lurar familjen. Han har även lurat underleverantörer. Han har liksom skapat sig ett nytt yrke som går ut på att bara lura människor.

Tidigare har han lett program på egen hand. Men att jobba ihop med Martin Timell är inga problem.

– Det är ett intressant möte att två snickare jobbar tillsammans. Martin är en jättebra människa och det är en fördel att han och jag driver programmet för vi kan det vi pratar om.

Saknar du ”Arga snickaren”?

– Det ligger mig varmt om hjärtat. Jag gillar ju människor och relationer och att försöka få folk att samarbeta. Jag är otroligt stolt över vad jag har gjort och jag har med mig den erfarenheten att kunna läsa av människor i ”Fuskbyggarna”.

När Nöjesbladet pratar med Anders Öfvergård befinner han sig på Fiji. Där pågår inspelningen av nästa säsong av ”Robinson”.

Men trots att han fullt upp med det projektet kan och vill han inte släppa sin passion för att bygga.

– Jag tillbringar mycket av min lediga tid nere på snickeriet. Där håller jag på med en trappa till en altan just nu. Den blir klar i morgon och då kan jag njuta ännu mer av livet när jag går ner till havet och badar. Det går ingen nöd på mig, säger han med ett skratt.

Och själva inspelningen går bra?

– Ja. det som är roligt med ”Robinson” är att det är mycket konflikter och relationer. Det är också mycket vad ”Fuskbyggarna” handlar om.
