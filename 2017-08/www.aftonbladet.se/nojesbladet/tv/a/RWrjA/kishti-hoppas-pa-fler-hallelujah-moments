Kishti hoppas på fler ”Hallelujah-moments”
LEO PETTERSSON

Tio år har gått sedan Kishti Tomita, 53, slutade i ”Idol”-juryn. Förra gången hon var med var åren mellan 2004 och 2007. I kväll gör hon sin comeback när programmet har säsongspremiär.

Det var efter att kanalen berättade om hur de skulle ta vidare programmet som hon beslutade sig för en återkomst.

– Det är lite mer fokus på personerna som söker. Jag tycker att det är jättekul att tittarna får följa dem och se deras liv. Det är mycket mer feelgood och knasigheter och då kände jag att ”det här vill jag göra”, säger Kishti Tomita.

I år får hon sällskap av Nikki Amini, 32, Anders Bagge, 49, och debuterande Alexander Kronlund, 45, i juryn. Det är en konstellation som hon minst sagt trivs med.

– Det är ett dream team. Det är bara klockrent. Vi har det så jäkla bra ihop. De är magiska, de här tre personerna.

Särskilt hyllar hon nytillskottet Alexander Kronlund.

– Han är ju ett geni. Han är rolig, intelligent och musikaliskt begåvad.

Några särskilda roller finns det inte i juryn, menar hon. Det finns inte någon som är för snäll eller för hård i sin kritik.

Allt beror på situationen, och vad som kommer med i programmet.

– Det beror på vilken hatt man tar på sig. Det handlar också alltid om vad som kommer med i klippen. I år får vi se ett bredare spektra av allting. Från skratt till gråt, säger Kishti Tomita.

I tidigare säsonger har hon varit med och hittat stjärnor som Darin, Agnes Carlsson, Måns Zelmerlöw, Danny Saucedo och Loreen.

– Man känner sig välsignad, om man får använda det uttrycket utan att låta konstig. Det är ett Hallelujah-moment att få vara med om den resan och bidra till den resan.

Om det blir några nya stjärnor från den här säsongen återstår att se. Hon säger att det är bra kvalitet och musik för alla smaker, men hon vill inte ge ifrån sig särskilt mycket i förskott.

Har det varit några Hallelujah-moments så här långt för dig i år?

– Det har varit några olika. Men jag förväntar mig och hoppas på fler.

Har du varit med om något orimligt?

– Inte så att man kan säga att det är orimligt, men jag har varit tvungen att styra upp några killar som varit ute och cyklat litegrann. Men de var inte orimliga, de fattade grejen och var ”coachable”. De behövde lite uppstyrning bara, säger Kishti Tomita.

”Idol” har säsongspremiär i kväll klockan 20.00 i TV4 och juryn besöker då Stockholm.
