Alla hemliga vapen i Melodifestivalen – från Carolafläkt till häxbål
PETTER J LARSSON

Motorcyklar, glasburar, filmjölksexplosioner – och en rejäl dos pyroteknik. Med bara tre minuter på sig att göra intryck på tittarna tar Melodifestivalens deltagare ibland till extrema metoder.

– Det är skitsamma om du är Bob Dylan eller Bruce Springsteen, folk hinner inte uppfatta din låt fullt ut på tre minuter och då blir numret väldigt viktigt, säger femfaldige ”Mello”-deltagaren Martin Rolinski.

– Kan du lyckas förstärka låten med ett nummer som gör att det blir bra och inte tar bort fokus så är det naturligtvis jätteeffektivt. Det är bara att titta på Superbowl – de använder samma verktyg där.

När Carola vann Melodifestivalen och Eurovision Song Contest med ”Fångad av en stormvind” 1991 fick hon medvind – av en rejäl motvind. Fläkten som blåste henne i ansiktet kom snart att kallas för ”Carolafläkten” och har sedan dess använts av flertalet Melloartister.

De senaste åren har tittarna även bland annat fått se Sandra Dahlberg hänga på en Harley Davidson, Eric Saade spränga sig ut ur en glasbur och Alcazar göra entré från en enorm discokula som sänkts ner från taket.

Martin Rolinski, som tävlat fyra gånger med BWO och ställde upp solo 2013, har inte heller varit rädd för att prova på nya saker. 2008 hissades han upp i taket i en bur som sprutade eld och i solodebuten var han instängd i en glasbur med dansare som smetade rutorna med färgad filmjölk.

– Temat är väl att jag stänger in mig i stora burar högt upp i luften, skrattar Rolinski, som även han svalkades av Carolafläkten i eldhissen 2008.

– Det var ju röken som var det farliga. Jag skulle hålla en hög falsetton samtidigt som jag var i en fyrverkerifylld bur så det var väl inte så jävla säkert egentligen. De kom på att jag var tvungen att ha den fläkten så att jag inte skulle dö i röken. Det var Carolafläkten som räddade mig.

Att det blev just färgad filmjölk som kastades mot glasburarnas väggar i hans låt ”In and out of love” 2013 var en slump.

– Vi var i SVT:s studio och tränade på detta och hade ett jäkla meck eftersom vi hade en färg som inte riktigt gick att tvätta bort i tid efteråt, säger Rolinski.

– Så gick det förbi en kvinna som säkert jobbat på SVT i flera år och tittade på oss som om vi vore idioter. ”Herregud, vet ni inte hur ni gör det där?” Frågade hon och berättade att man skulle ta en specifik typ av filmjölk och färga den.

– Så fort hon gått därifrån så stod hela teamet och tittade på varandra med öppna munnar innan vi skrek: ”Ut och köp fil, fort som fan” och det var ett briljant grepp som räddade hela numret.

Men eldsprutande burar och filexplosioner till trots – schlagerveteranens favoritknep i Melodifestivalen har varit de enklare effekterna.

– Om man kollar på de två nummer som är mest minnesvärda, som folk pratar om nu, så är det ju Måns (Zelmerlöw ”Hero” 2015, reds anm) och Loreens (”Euphoria” 2012, reds anm), säger Rolinski.

– Förutom att det var bra låtar så hade de dessutom två väldigt smarta scenproduktioner som lyfte låten. En genom sin minimalism och en som använde teknik på ett smart sätt. Det behöver inte vara bomber och granater om det tar bort låtens känsla.

Carola stod i en klass för sig och vann överlägset Melodifestivalen 1991 med låten ”Fångad av en stormvind”. Till hjälp hade hon en fläkt som blåste henne rakt i ansiktet och gav en riktig stormvindseffekt i håret. Schlagerikonens hemliga vapen, i dag känt som en ”Carolafläkt”, drog så mycket ström att det slog ut högtalarsystemet i Eurovision Song Contest i Rom. Men det hindrade inte det svenska yrvädret att med sitt eget energiförråd lyckas vinna även där.

Robert Wells och Sofia Källgren skulle tävla med låten ”My love” i Melodifestivalen 2003 när allt plötsligt gick i kras. Eller rättare sagt, Wells flygel gick i kras. Den hade tappats i marken under en transport.

– Den hade blivit krossad, det var bara kaffeved kvar, sa Robert Wells till Nöjesbladet.

Men oturen vände och Wells fick en glasflygel influgen från Tyskland – av en sort som det bara fanns tre exemplar av i världen, en i Europa. Vapnet räckte dock inte till en finalplats för duon som slutade femma.

I sitt andra Melodifestivalenframträdande ville popsångerskan från Vilhelmina visa upp en tuffare stil. Det blev svarta läderkläder – och en Harley Davidson parkerad på scen.  Det var första gången en motorcykel använts på schlagerscenen.

– Det blir mer tryck och attityd den här gången. Råare och skitigare med läder och oljefärgat. Då blir motorcykeln en snygg inramning och det är något nytt, sa Sandra Dahlberg till Nöjesbladet.

Numret, som slutade med att dansarna bar upp artisten i ett dödslyft, lyckades trots MC-kuppen inte att ta sig vidare från delfinalen.

I slutet på låten ”Lay your love on me” i Melodifestivalen 2008 lyfte BWO-sångaren Martin Rolinski från scenen i en hiss – som började spruta eld. Numret gav BWO en plats i finalen, där de slutade trea.

Nicole Fuentes gjorde med artistnamnet The Nicole sitt enda Melloframträdande 2008 med låten ”Razborka” – en lsa Nicole som kom åtta och sist i delfinalen, till Nöjesbladet. snön och visste inte hur jag skulle göra. Jag var nära att spy, åt full av inslag från Ryssland där Fuentes vuxit upp. The Nicole gjorde entré på scen inburen av sina fyra kosackdansare på en bärstol i ett snöoväder. Den fejkade snön var dock nära att ställa till det för The Nicole.

– Det satte sig i halsen. Jag fick panik. Jag ville inte svälja snön och visste inte hur jag skulle göra. Jag var nära att spy, sa Nicole som kom åtta och sist i delfinalen, till Nöjesbladet.

Låten hette ”I lågornas sken” och handlade om en kvinnas öde under häxprocessernas tid. På scen illustrerades det av att en kvinnlig dansare brändes på bål. Nordman gick via andra chansen till final, där de slutade sexa, men numret uppskattades inte av alla.

– Det är att förolämpa kvinnan, sa Elisabeth Åström, länsordförande för Kvinnojouren i Blekinge, till TT.

Precis som BWO året tidigare så ville Sarah Dawn Finer 2009 ta specialeffekterna till nya höjder. Hon hade planerat ett hissnummer i sex månader – men dagar innan deltävlingen i Malmö tvingade SVT henne att ändra på det. Studiomannen Henric von Zweibergk kallade den meterbreda plattan som skulle hissa artisten flera meter upp i luften för ”dödskatapulten” – och under repetitionerna fick teamet jobba med att hitta en smidig säkerhetslösning. Det blev en säkerhetsbygel som klätts i samma tyg som staketet och Sarahs kläder.

– Vi är nöjda, nu kommer hon inte ramla ner om hon svimmar eller tar ett snedsteg. Det är klart att det är ett moment som stör henne när haken ska klackas fast, men så är det när man vill stå på saker som åker högt upp i luften, sa Zweibergk till Nöjesbladet.

Sarah Dawn Finer lyfte till final via andra chansen – och slutade där sexa.

Schlagerdebuten blev en riktig kalldusch för Eric Saade. I låtens slutskede dansade och sjöng och dansade nämligen 19-åringen i ett väldigt lokalt ösregn som öppnade sig rakt ovanför honom. Precis innan regneffekten, som tagits in från musikalen ”Singing in the rain”, hade Saade bytt till en vattentät mick.

Att få tjugo liter vatten över sig hjälpte inte direkt Helsingborgssonen att bli kvitt den förkylning han drogs med veckorna innan tävlingen, och teamet var jättenoga med att torka stjärnan direkt efter framträdandet.

– Jag visste inte hur kallt det skulle vara. Det kröp sig in i skinnet, sa Saade till Nöjesbladet efter sin första repetition.

Köldchocken tog debutanten till final där han slutade trea.

Komikern Björn Gustafsson hade försvunnit ur rampljuset efter megasuccén som Kristian Luuks sidekick i Melodifestivalen 2008. Därför chockades många när han gjorde Mellocomeback – som pianist åt Salem Al Fakir i finalen två år senare. I låten ”Keep on walking” satte sig humorstjärnan plötsligt vid Al Fakirs flygel i stor mörk peruk och stora glasögon

– Det där är humor på hög nivå och riktigt, riktigt roligt. Jag kanske hade röstat på det, hyllade konkurrenten Eric Saade i Nöjesbladet.

Duon Gustafsson och Al Fakir slutade tvåa efter Anna Bergendahl.

Ett klassiskt tilltag som tillsammans med hiten ”Popular” såg till att Eric Saade vann Melodifestivalen 2011. Inför tonartshöjningen i slutet på låten stängdes Saade in i en glasbur – vars tre rutor sedan krossades en efter en. I varje glasskiva satt fyra små bomber, som sprängdes så att över hundra kilo krossat glas exploderade över scenen. Trots tryckvågor från tre håll och allt krossat glas uppträdde den då 20-årige Saade utan skyddsdräkt.

– Det är bara jag som står i skiten så det är upp till mig att hålla upp armarna, blunda och hålla munnen stängd så jag inte får glas i ögon och mun, sa han till Nöjesbladet.

Efter fyra färgsprakande framträdanden i Melodifestivalen med gruppen BWO ville Martin Rolinski bjuda på något unikt i sin solodebut.

– Jag vill ha en wowfaktor där folk tänker ”shit vad coolt”, sa han till Nöjesbladet.

Med låten ”In and out of love” sänktes Rolinski ner i en glasbur medan dansarna fick 50 liter filmjölk i olika färger att explodera mot väggarna.

Den då 30-årige Rolinski tog sig vidare till Andra chansen, men där blev det stopp.

Yohio hade kommit tvåa året innan och hade eldat upp sig rejält inför sin revansch i Melodifestivalen 2014. Den 18-årige favoriten toppade låten ”To the end” med att kasta eld på scen – från sina händer.

– Jag ville göra något lite extra. Pyro är alltid coolt, men att kasta eld ur händerna är ännu kaxigare. Då ser det inte bara farligt ut, det är farligt också, sa norrlänningen till Nöjesbladet.

Eldchocken tog Yohio till final, där han slutade sexa.

Andreas Lundstedt, Lina Hedlund och Tess Merkels nummer var det mest påkostade i Melodifestivalen 2014. Anledningen? Alcazar började låten ”Blame it on the disco” med hissas ner från taket – i en enorm diskokula.

– Vi måste gå all in, annars blir folk besvikna. Vi vill till final, det är vårt första mål, sa Andreas Lundstedt till Nöjesbladet.

Diskokulan och Alcazar tog sig till final – där de kom trea.

Året innan hade han slutat fyra i finalen. När Anton Ewald kom tillbaka 2014 var det för att vinna – med hjälp av en flygande mikrofon. Efter att ha inlett låten ”Natural” med ett dansnummer och Michael Jacksonskt skrevgreppande slungades en mikrofon upp från golvet, rakt i handen på Ewald. Det välrepeterade tricket hjälpte Ewald till final – där han dock fick nöja sig med en tiondeplats.

Metalbandet Outtrigger gjorde 2014 en skräckversion av Eric Saade och Martin Rolinskis glasburar. Bandmedlemmarna stod i varsin gallerbur när sångaren Simon Peyron inledde låten ”Echo” iförd tvångströja och en mask som förde tankarna till ”När lammen tystnar”-seriemördaren Hannibal Lecter. Peyron fick snabbt av sig masken, bröt sig ut från tröjan och sin bur för att göra bandmedlemmarna sällskap vid den rökiga scenkanten. Outtriggers tog sig till andra chansen där de åkte ut i duellen mot Elena Paparizou.

Att Måns Zelmerlöw fick hjälp av en streckgubbe på scen när han vann Melodifestivalen och Eurovision Song Contest med låten ”Heroes” 2015 kan få ha missat. Gubben, som rörde sig synkroniserad med Måns, skulle symbolisera den lille pojken i låtens berättelse. Inför ESC fick teamet dock ändra den tecknade sidekickens utseende en aning efter en tvist om upphovsrättsintrång.

Wilder tog sig 2016 till final och kom trea med låten ”Don’t worry”. Plåster på såren var kanske att hon vann SVT-tittarnas pris för Årets rekvisita. Wilder uppträdde i en pyramid av sex kubiska lådor. I början såg man bara henne sjunga i den översta lådan och sedan tändes ljuset på de andra, var och en med en dansare i. Tricket var inspirerat av ett Beyoncéklipp.
