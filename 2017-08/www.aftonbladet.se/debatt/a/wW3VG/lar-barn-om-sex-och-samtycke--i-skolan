Lär barn om sex och samtycke – i skolan


DEBATT. Är du en av de som saknar ordentlig sexualundervisning? Kan du räkna antalet lektioner du haft på dina tio fingrar?

Har dina lektioner handlat mer om könssjukdomar än om sex och samtycke? Det är dags att ändra på det.

Det är dags att vi kräver att samtycke införs som begrepp i läromedel och läroplaner för alla stadier. Det borde vara lika självklart att prata om samtycke i skolan som att ta reda på vad algebra och biotoper är.

Nu har skolan börjat igen efter sommaren, en tid då många unga upplevt sitt första sexuella möte. Men samtidigt som sommaren har varit en häftig upptäcktsfärd för många, så är det också en tid då rapporter om våldtäkter duggar tätt. Skolterminerna har inte lyckats förbereda alla unga för viktiga avvägningar vid sex.

Vi vet att många unga utsätts för sexuella handlingar mot sin vilja. Det kan röra sig om tafsning, grova ord, smygfotografering eller våldtäkt. Och när ungdomar är offer så är det oftast också ungdomar som är förövare.

Men ingen föds till förövare. Tyvärr lär vuxenvärlden ut till unga killar att de utan konsekvenser kan ta för sig av andras kroppar.

När tjejer berättar om sexuella trakasserier och övergrepp och får höra att “det är ju bara för att han gillar dig”, så sänder det tydliga signaler: vuxna tycker inte att tjejers rätt till sin kropp behöver skyddas och killar hålls inte ansvariga för sina handlingar. Skadliga ideal om att killar ska erövra andras kroppar gör att många unga killar inte vet, eller inte bryr sig om, var gränsen för sexuella övergrepp går.

Grupptryck kan också leda till att man inte vågar säga ifrån när man känner att en kompis går över gränsen. Detta måste få ett stopp nu! Och det måste börja i skolan.

Det måste bli en ändring på fokuset i sexualundervisning. Därför går vi ihop och kräver att samtycke skrivs in i läroplanen för skolans alla stadier. Det borde vara självklart att prata om skillnaden mellan vad som är sex och vad som är ett övergrepp. Skolan finns till för att lära ut just såna viktiga saker.

Genom att skriva in samtycke i läroplanen slipper vi dagens situation, där vissa skolor är jättebra på att diskutera samtycke medan ordet inte alls nämns på andra skolor.

Till saken hör att vi snart har en samtyckeslag på plats, något som Fatta länge har verkat för. Med den nya lagen kommer också ett oaktsamhetsansvar, vilket innebär att det inte längre kommer gå att säga “jag fattade inte att hen inte ville”. Då lagen snart är verklighet måste alla människor få möjlighet att lära sig vad samtycke innebär i praktiken. Det räcker inte att ha en lag ifall människor har svårt att förstå vad lagen betyder.

Att få lära sig att respektera andras gränser, tolka andras signaler och sätta kommunikation och samspel i fokus bör därför vara en självklarhet redan från förskoleåldern.

Det räcker inte med att det finns mycket bra information på nätet eller att ideella organisationer snackar samtycke, för alla nås inte av detta. Däremot går alla i skolan.

Vi vill driva den här frågan gentemot ansvariga politiker.

När samtyckeslagen kommer på plats blir nästa självklara steg att införa samtycke i läroplanen. För att kunna sätta tryck på politiker behöver ungdomar och lärare göra sig hörda.

Vi uppmanar därför alla elever att göra sin röst hörd under terminen och kräva samtycke i skolundervisningen.

Skriv insändare till tidningar, starta kampanjer och fråga riksdagsledamöter på sociala medier hur de ställer sig till samtycke i läroplanen.

Vi står på tröskeln för ett genombrott i vårt arbete, där målet är att skapa en samtyckeskultur i vilken frivillighet är grunden för mellanmänskliga relationer.

Visst vore det ett skönt samhälle att leva och älska i? Kom och var med i rörelsen!

Inti Chavez Perez Elin Sundin Emma Moderato Olivia Björklund Dahlgren Elin Herlitz

► Häng med i debatten och kommentera artikeln – följ Aftonbladet Debatt på Facebook.
