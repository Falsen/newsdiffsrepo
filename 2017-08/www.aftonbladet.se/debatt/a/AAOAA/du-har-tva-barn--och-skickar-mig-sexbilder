Du har två barn – och skickar mig sexbilder


DEBATT. Hej du kåta medelåldersman som gick in på min Instagram och blev upphetsad av en bild på mina ben, samma bild som mina kompisar och folk jag inte känner svarade vanligt på. För det var faktiskt en fråga i bilden, ”Har ni tips på bra serier?”. Det kanske du missade? Jag förstår, det slog säkert slint. Igen.

Jag är inte myndig, det vet du. Jag är 16 år. Ja, du vet att det är ett barn som du sitter och skriver till, medan du själv hade kunnat vara min farfar. Ja, så gammal är du. Men det stoppar inte dig.

Varje sommar drabbas Sveriges tonårstjejer av sexualbrott; kompisar som våldtas, händer innanför trosorna på festivaler, pojkvänner som dricker för mycket och inte lyssnar när du säger att du inte vill. Det är Sverige 2017. Vartenda barn som kodas som kvinnligt har utsatts innan de fyller 18. I vissa fall direkt, i andra fall när kompisar gråter i deras famnar över att ha varit med om det fruktansvärda.

Hej du kåta medelåldersman. Det var du igen. Hur menar du att jag ska reagera när du skickar en bild på din penis följt av informationen att du har två barn? Ska jag hjälpa dina döttrar med läxan, eftersom jag också går i grundskolan? Jag vet inte vem du är. Jag vet inte om du är pappan som lämnar de yngre eleverna på morgonen, om du är kassören på Ica eller om du är han bredvid mig på busshållplatsen.

Snälla Robin, Peter, Anders, Tim, Mikael, Gustav och Martin. Ni tycks alla ha en sak gemensamt. Ni är helt vanliga svenska män, och ni har alla ofredat mig hela sommaren. Är det på grund av vår kultur här i Sverige? Är det sillen eller midsommarstången som gör att ni om och om igen utsätter barn för sexuella trakasserier?

Det spelar ingen roll hur mycket jag blockar. Efter nån timme plingar telefonen till igen. Nya nakenbilder, en sexnovell skräddarsydd till mig, nya ofredanden. Jag är bara ett barn, som känner en massa andra jämnåriga barn, som allihopa utsatts. Inte ett enda av fallen har begåtts av invandrare, nej, bara av svenska vita män.

Det är en kultur, en våldtäktskultur som gör att killar ropar hora, slår en på rumpan, har nakna tjejer som bakgrundsbild, konsumerar pornografi där budskapet är att du kan äga en annan människa. Denna kultur finns överallt, och barnen faller offer dagarna i ända. Hela tiden.

Det här är inget nytt, fråga din mamma, lärare, kompis och syster. Din mormor vet till och med vad vi pratar om. Hennes mormor vet, hennes väninna vet också. De har också utsatts. Vi alla vet, det här har pågått hur länge som helst. Det pratas för lite om det.

Vi vet att 98 procent av alla sexualbrott begås av män. Din dotter, din elev och ditt barnbarn har redan utsatts. Så länge ingen känner en våldtäktsman i ett samhälle där varenda kvinna faller offer för sexuella trakasserier kommer barnen för all framtid vara ärrade. Det är dags att få bukt på våldtäktskulturen som råder i Sverige.

Det är dags att vi gör något tillsammans.

Nora Axelsson Håkanson, ledamot och sekreterare Fi Storstockholm

► Häng med i debatten och kommentera artikeln – följ Aftonbladet Debatt på Facebook.
