Ni duckar om rätten till egna kroppen, SD


SLUTREPLIK. Paula Bieler och Lotta Nordfeldt duckar helt frågan om kvinnors rätt till sin egen kropp och anklagar oss för att förenkla en komplicerad debatt. Frågan är medicinskt komplicerad men de missar poängen som är rätten till sin egen kropp.

Det finns ett gränsland där den medicinska utvecklingen skapar nya och komplexa etiska frågeställningar. Just därför finns ingen skarp gräns i lagstiftningen, utan aborter efter vecka 18 lämnas som en fråga till Socialstyrelsens rättsliga råd att hantera.

Det menar vi är en bra ordning, då vi som politiker inte ska in och göra den komplicerade gränsdragningen till en politisk bedömning.

Principfrågan är inte svår. Makten över en kvinnas kropp ska vara hennes egen. Därför är det helt självklart för oss att försvara gränsen för fri abort som vi idag har, och som Sverigedemokraterna vill skjuta tillbaka kraftigt. Det vore ett steg tillbaka vad gäller kvinnors rätt till sin egen kropp.

Vi noterar också att Sverigedemokraterna ofta pratar om att vilja minska antalet aborter. Vi vill istället rikta fokus på att minska antalet oönskade graviditeter som gör aborter nödvändiga för många kvinnor – men utan att tumma på aborträtten.

Därför förespråkar vi sexualupplysning och bättre tillgång till preventivmedel. Mellan dessa synsätt finns en ideologisk ocean. Vi vet på vilken sida vi står.

Annika Strandhäll, socialminister (S)Erika Ullberg, oppositionslandstingsråd Stockholms läns landsting (S)

► Häng med i debatten – följ Aftonbladet Debatt på Facebook.
