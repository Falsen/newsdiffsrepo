Slopa barnbidraget – ge till de som behöver


REPLIK. SSU:s Philip Botström skriver på Aftonbladet debatt att höstbudgeten bör innehålla en betydande höjning av barnbidraget och studiemedlet. Som skäl uppger Philip att alla barn ska få en jämlik uppväxt.

Vi i Liberala ungdomsförbundet delar det målet men i stället för att sprida skattepengar över alla föräldrar vill vi prioritera de med störst behov.

I dag växer vissa barn upp med föräldrar som har stora resurser. De föräldrarna kan spara barnbidraget på hög. Samtidigt växer andra barn upp med till exempel arbetslösa eller sjukskrivna föräldrar. De föräldrarna kan definitivt inte spara barnbidraget och ofta är det svårt att få ekonomin att gå ihop. Samma ojämlikhet finns kvar även med ett högre generellt bidrag.

Vi vill i stället avskaffa barnbidraget till förmån för ett höjt försörjningsstöd för barnfamiljer. Det är 27 miljarder per år som kan riktas till de som behöver det mest.

Philip menar i sin artikel också att vår politik skulle vara en strategi för att urholka välfärden. Det är ett häpnadsväckande påstående. Det är inte rimligt att föräldrar som arbetar och tjänar pengar också får bidrag.

Välfärdens förankring kommer utav att vi om eller när vi behöver stöd har ett starkt skyddsnät. För att skyddsnätet ska vara tillräckligt starkt krävs att politiker våga prioritera de som har det tuffast, även om det inte är den starkaste väljargruppen.

För ett parti som bara vill vinna val är säkert bidrag till röststarka grupper en smart fråga att driva. Men vi i Liberala ungdomsförbundet är trötta på att sätta partistrategi framför verklig skillnad för utsatta människor.

Barnbidraget borde därför avskaffas och ersättas med ett höjt försörjningsstöd för barnfamiljer.

Joar Forssell, förbundsordförande Liberala ungdomsförbundetMax Sjöberg, andre vice förbundsordförande Liberala ungdomsförbundet

► Häng med i debatten – följ Aftonbladet Debatt på Facebook.
