Inga fredade zoner i tider av kärnvapen


SLUTREPLIK. Det är uppmuntrande att så många reagerat på vårt inlägg med kommentarer och delningar på Facebook! Vi hoppades kunna vidga perspektivet och därmed se och värdera alternativa lösningar.

Att Sverige som en alliansfri nation skulle bli angripet av Ryssland är ytterst osannolikt. Däremot finns en tydlig risk att vi dras in i en stormaktskonfrontation om vi är med på ena sidan.

Därför är det starkt oroande, om vi enligt Zebulon Carlander redan har övergivit idéen om alliansfrihet. Är det verkligen så illa?

Många upplever brister och känner otrygghet i dagens svenska samhälle. Offentliga områden utsätts för återkommande besparingar, men det militära försvaret får ökade resurser. Miljarderna skulle göra större nytta i det civila samhället och därmed stärka den inre säkerheten och motståndskraften.

Carlander hävdar att ett starkt försvar utgör en av de främsta garantierna för fred i vår del av världen. När man hör de ömsesidiga hotelserna mellan Kim Jong-Un och Donald Trump känns garantierna för fred ganska skakiga. I kärnvapenåldern finns inga fredade zoner.

Lennart Liedén, läkareÅsne Liedén, psykolog

► Häng med i debatten och kommentera artikeln – följ Aftonbladet Debatt på Facebook.
