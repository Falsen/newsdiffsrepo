Trump håller löftet – och levererar hat


DEBATT. Det finns många, många människor i USA som just nu frågar sig hur vi kom till den här punkten. Hur kan vi ha en amerikansk president som är så ovillig och inkapabel att klart och tydligt fördöma vitmaktrörelsen som finns i hans land? Hur kan vi ha en amerikansk president som är så dränerad på medmänsklighet, förståelse och värdighet?

Och ja, jag säger ”vi” eftersom jag är en amerikansk medborgare.

Många av de som undrar är amerikaner som röstade på Donald Trump. De kan vara republikanska politiker som stöttade Trump i hans kampanj emot Hillary Clinton. De kan till och med vara svenskar (och andra anhängare världen om) som antog att Trump skulle förändras när han väl tog Vita huset i besittning.

Till alla personer som ställer sig dessa frågor finns det bara ett svar: de som röstade på Trump fick exakt vad de förväntade sig. Det finns ingen falsk marknadsföring. Det finns inget svek eller bedrägeri.

Den hatiska retoriken som Trump uttryckte under sin valkampanj – oavsett om den var riktad mot kvinnor, muslimer, minoriteter, politiska motståndare eller journalister – har fortsatt under hans presidentskap. Han har levererat det han en gång lovade.

De inom den republikanska rörelsen som fortsatte att stötta Trump efter att han blivit deras kandidat, och har fortsatt med sitt stöd även efter att det stått klart att han är den mest katastrofala presidenten i modern historia, kan inte hävda att de är förda bakom ljuset. De visste vad som väntade – och de struntade i vilka som skadades på vägen.

I sin strävan efter att behålla sin makt slöt republikanerna en pakt med djävulen, och nu ser de vad den uppgörelsen har gjort med det land som de ofta och högljutt säger sig älska. Om det finns goda exempel på hur makt korrumperar bevisas det av republikaners ovilja att öppet fördöma Trump.

Medan många använde Barack Obama som ett tydligt exempel på hur USA har rört sig förbi sitt rasistiska förflutna, har de våldsamma Obama-motståndarna (i många år ledda av just Trump) som bland annat ifrågasatte hans medborgarskap och hans religiösa tillhörighet bevisat att så inte är fallet.

Nu, endast åtta månader efter att Obama lämnade det ovala rummet, är föreställningen om att USA har gått vidare från sin rasistiska historia inte bara en uppdiktad historia, det är också djupt sorgligt. Och väldigt, väldigt farligt.

Rasismen i USA började inte med Trump. Den började inte ens med Fox News. Den har varit insnärjd i det amerikanska samhället ända sedan landet en gång grundades. Den finns synlig i alltifrån populärkulturen till det juridiska systemet och vidare till polis- och utbildningsväsendet.

Trump och Fox har med andra ord, för politisk och ekonomisk vinning, spelat på känslor som sedan lång tid tillbaka redan fanns ingrodda i landet.

Det förvånar mig alltid när jag hör personer uttrycka sig i chockartade termer när de tar del av händelser som de som nyss utspelade sig i Charlottesville. Jag förstår deras önskan om att se världen som en god plats, men det är naivt att inte vilja förstå att fördomar endast är en lyx förunnad de som lider av just dessa.

Det vi just nu bevittnar i USA är den våldsamma framväxten av hat som har bubblat under ytan i det amerikanska samhället i decennier. Det Trump – och de mediebolag som stöder Trumps världsåskådning – har gjort är att ge dessa hatiska åsikter en glans av legitimitet och injicerat det in i det politiska och sociala medvetandet hos många.

Under sin presidentvalskampanj marknadsförde sig Trump som en produkt – och det är lätt att säga att den produkten har levt upp till allt som den lovade. Låt oss inte inbilla oss något annat.

Christian Christensen, professor i journalistik vid JMK, Stockholms universitet, och amerikansk medborgare.

► Häng med i debatten och kommentera artikeln – följ Aftonbladet Debatt på Facebook.
