Bamse – en girigbuk som skinnar familjer?


DEBATT. Mitt barnbarn älskar Bamse. Den stora trygga björnen som alltid är på de smås sida. När min dotter frågade om jag ville följa med till Bamseklubben på Mallorca i regi av Fritidsresor, numera Tui, tyckte jag att det var en bra idé.

Barnbarnet skulle få gå i Bamseklubben och lära sig simma i simklubben. Vi bläddrade i katalogen och hamnade på Alcuda Pins resort som marknadsfördes med utomordentligt skickliga bilder.

Vi såg stora pooler, en vacker strand med solstolar och särskilda solbäddar vackert draperade i vitt. Bara några få personer befolkade anläggningen enligt bilderna. Det såg fridfullt och inbjudande ut.

Så hur var verkligheten för de barn och de föräldrar som hoppats att Bamse skulle stå som garant för en bra produkt? Ett överfyllt flyg tog oss till Palma, sedan en lång väntan på en buss som skulle ta oss till hotellet med två små barn som var törstiga efter flyget och svettades i värmen.

Direkt vid ankomsten upptäckte vi även hur bilderna inte stämde överens med verkligheten. Anläggningen var helt enorm. Och någon ursäkt såg vi inte skymten av – däremot några fler godispåsar.

Men hur blev då mötet med Bamse som barnbarnet sett fram emot? Vi fick tränga oss igenom överfulla solstolar och pooler till rummet där Bamse har sin klubb. I en källarlokal fanns några unga flickor i tjugoårsåldern som halvlåg över legoklossar och försökte aktivera några barn. Barnbarnet ville inte gå dit mer.

Det utlovades också en särskild babylounge där mammor skulle kunna amma i fred. De två bänkarna som var avsedda för ammande mammor upptogs av andra turister som sett möjligheten att få en stunds skugga och tystnad.

Ingen personal ingrep för att fösa bort inkräktarna, däremot såldes det lockande glass och godis strax bredvid och man blåste upp monstruösa badleksaker med ett ljud som omöjliggjorde den lilla amningsfrid som utlovats.

Men poolen då? Där han skulle simma? Vi insåg snabbt att alla pooler var överfulla av barn, föräldrar och plastleksaker. Det fanns inte solstolar till mer än en tredjedel av gästerna varvid det uppstod en jakt på skugga och solstolar. Många gav sig iväg tidigt på morgnarna för att säkra en solstol och livsviktig skugga till barnen.

De underbara solbäddarna visade sig vara fyra stycken som skulle betjäna 2 000 personer. Till och med personalen suckade och sade att detta var för att hotellet ville tjäna pengar. De erkände helt öppet att det inte fanns plats för barnen vid poolerna.

När barnbarnet går i Bamses simskola ska det ske vid en avskild poolplats som inte alls ligger särskilt isolerad. Simläraren får hela tiden värja sig mot att hennes lilla territorium blir kränkt av andra poolbadande gäster, såväl vuxna som barn med vattenpistoler.

Och Bamse då som lockat oss med sin godhet? Han dök upp någon kväll vid en underhållning där barnen fick se på dans och shower. Men strax intill underhållningen fanns en bar med fri tillgång till öl, vin och sprit om man bokat all inclusive vilket de flesta gjort. Hur lämpligt är det att föräldrar häver i sig alkohol medan barnen distraheras av dans och uppträdanden?

Vet Bamse om vad han används till? I en intervju i Dagens Media svarar ägaren på frågan “vilken typ av företag ratar ni?”. “Det är många företag som inte kommer i fråga. Exempelvis finns vi inte på mat, godis eller glass.”, säger ägaren, men jag har nog aldrig bevittnat så många barn som överstimulerade av gratis och obegränsad tillgång på chokladpannkakor, glass och läsk, fått konflikter med föräldrarna som desperat försökt upprätthålla sunda gränser.

I seriernas värld är Bamse den snälle, den som står upp för de svaga till skillnad från Krösus som är en hänsynslös girigbuk. I Bamses värld på Mallorca är verkligheten tvärtom. Det är utstuderat girigt att locka föräldrar att semestra med Bamse som lockbete.

Och när jag googlar på vem som har rättigheterna till varumärket Bamse läser jag att Bamse under den senaste tioårsperioden genererat 51,3 miljoner kronor i ren vinst till Bamseförlagets ägare. Försäljningen under samma period uppgår till 124,8 miljoner kronor.

Jag undrar över hur många föräldrar som sett fram emot en semester och som sparat pengar i hopp om att kunna ge sina barn en minnesvärd vecka med idolen Bamse och som återvänder trötta och besvikna hem efter en resa som verkligen inte är billig.

För en vecka betalade vi 35 000 kronor för två vuxna, en fyraåring och en baby. Jag kan inte låta bli att undra över var Bamses ägare själv åker på semester. Säkert inte med Bamseklubben.

Malena Ivarsson, socionom och sexolog

► Häng med i debatten och kommentera artikeln – följ Aftonbladet Debatt på Facebook.
