Jag är så trött på er hatande skitstövlar


DEBATT.  Nu är jag så fruktansvärt trött på er människofientliga skitstövlar. Ja, jag kallar er människofientliga och inte bara rasister eller främlingsfientliga, för det är så mycket mer än det.

Kvinnor kallas dagligen kommunistfitta, batikhäxa och afghanhora av svenska män som vill kasta ut alla flyktingar på grund av deras kvinnosyn.

Det är tydligen hemskt att många kvinnor ger av sin tid och kraft för att hjälpa andra människor. Det gör många män också, men det låtsas ni inte om.

Familjehem består oftast av både en mamma och en pappa, men nej, det är batikhäxan i familjen, som vill ställa upp för den ensamma tonåringen, som ni klandrar för suspekta avsikter. ”Hur skulle det se ut om män vurmade så där för unga thailändskor” Man känner andra som man känner sig själv, tänker jag då och sist jag kollade hade inte svenska män slutat åka som sexturister till Sydostasien.

Och inte är det lätt att placera tonåringar för landets socialförvaltningar heller, det ska ni ha klart för er. Det är mycket lättare att vaska fram familjehem åt småbarn. Så dessa människor som lyssnade på politikerna 2015 och inte bara öppnade sina hjärtan, utan även sina hem och plånböcker, de är hjältar!

”De där ensamkommande, dom är egentligen 35-åriga skäggbarn. Fy alltså, de tar platsen för riktiga flyktingar.”

Vad då tar platsen? Ni som uttalar detta vill sannerligen inte hjälpa några flyktingar alls här i Sverige. Nej, ”hjälp på plats” ska det vara tydligen. Då tänker ni inte på att de allra flesta flyktingar i världen redan är ”på plats”. De fem länder i världen som tar emot flest flyktingar är Turkiet, Pakistan, Libanon, Iran och Uganda.

Lilla Libanon har tagit emot fler flyktingar än hela Europa tillsammans.

Där är var fjärde människa en flykting. Lite flyktingkris och systemkollaps där kanske?

”Men det är ju bara unga män!” vrålar ni nu. Nej, det är det faktiskt inte. Cirka en fjärdedel av de unga ensamkommande i år är tjejer. Och när ni läser artiklar om dessa flickor och unga kvinnor, varav endel har egna barn, som tagit sig hit, ja, då vill ni inte hjälpa dem i alla fall. Då hånskrattar ni hellre ihop med den moderate riksdagsmannen som stoltserar med mjölkglas och grodan Pepe och skojar till det om till det om ”ensamkommande barn-barn”.

På Medborgarplatsen, där utvisningshotade ungdomar manifesterar i sin desperation, ja där ser ni bara äldre män. Tvätta ur gluggarna för tusan. Ledaren heter Fatemeh och är 17 år. Själv har hon uppehållstillstånd, liksom flera andra som deltar på manifestationen, så väl ungdomar som vuxna. De är där av s-o-l-i-d-a-r-i-t-e-t.

”Tänk på fattigpensionärerna! Och sjukvården, skolan, socialtjänsten, alla går på knäna!”. Jag håller med om att det finns många områden att förbättra i Sverige, men pensionssystemet sjösattes inte 2015 precis.

Och de kvinnodominerade branscherna vård, skola, omsorg, ja, vi har det tufft. Men det beror framförallt på att lönesättningen är skit, så att folk inte söker sig till dessa yrken i tillräckligt hög grad.

Detta är politiska frågor som inte uppstod i och med den så kallade flyktingvågen. Fattar ni inte det kan ni komma till mig och gå om grundskolan.

Och ni människofientliga, jag vet att ni inte är alla män. De flesta män, och kvinnor, är bra och gör så gott de kan för vårt gemensamma samhälle. Det är min grundsyn.

Men tyvärr är det alltför många svenska män och kvinnor just nu som uttrycker sig precis så människofientligt som jag beskrivit här.

Om du aldrig har sett denna extrema misogyni och xenofobi, så föreslår jag att du rör dig lite grann utanför din egen sfär på nätet, så kommer du säkert att bli varse. Säg då gärna ifrån när människor oavsett kön blir kallade hora, fitta, slödder, smuts och liknande. Då visar du att du är en av de bra männen och behöver inte vara orolig för att uppfattas som människofientlig. Tack på förhand för ditt stöd!

Jag vet också att ni människofientliga inte bara är män.

Nädå, ni har charmiga kvinnor på er sida också, som exempelvis fotograferar kvinnliga politiker i shorts och insinuerar att de raggar när de visar sitt stöd för flyktingarna som manifesterar.

Jag är trött på er oavsett kön. Jag är rättvis på det sättet. Ibland kan jag också tycka synd om er, för det måste vara hemskt att leva med så mycket hat, missnöje och misstänksamhet. Men bara ibland.

Har du nu läst så här långt och tror att du just har läst en text som handlar om asylrätt, fördelning av skattemedel eller någon annan politisk fråga, då rekommenderar jag dig att läsa en gång till. För texten handlar inte om något av detta.

Den handlar om anständighet.

Sara Persson, lärare och författare

► Häng med i debatten och kommentera artikeln – följ Aftonbladet Debatt på Facebook.
