Vill Postnord ens att vi ska skicka brev?


DEBATT. Har du fått mitt kort? Det var min kompis som frågade. Hon hade skickat ett grattiskort på Susanna-dagen. Nej, sa jag utan större förvåning – för det är ju så det är nu.

Post hamnar hos grannen, post kommer bort, post kommer sent. Allt medan Postnord beklagar sig över att vi skickar allt färre brev. Min fråga är, vill de verkligen att vi ska skicka vanliga brev och vykort? Det verkar inte så.

I sommar har ovanligt många hört av sig till Post- och telestyrelsen med klagomål på utebliven post, rapporterar Ekot. Hur stort mörkertal finns det inte?, undrar jag som inte rapporterat någon försvunnen försändelse.

Det fanns en tid då Postens slogan var ”service är vår vardag”. Otroligt men sant. Det var samma tid då man fortfarande kunde använda uttrycket ”kommer som ett brev på posten”.

Jag sörjer den tiden. Mitt första sommarjobb var på posten. Jag sorterade brev och paket. Som jag älskade det jobbet. I Ekot förklarar Postnords distributionschef i Sverige, Erika Ahlqvist, att den uteblivna posten beror på att det varit svårt att hitta personal.

Hur är det möjligt, undrar jag. Hur jävligt har det blivit att jobba på posten? Tidigare i år sades det att posten inte kom fram för att vi inte längre kunde skriva adresserna rätt. Vad är detta? Leker Postnord ”flest bortförklaringar vinner”, eller?

Jag minns ett bröllop där jag hamnade bredvid en italienare. Vi pratade om den ökänt långsamma italienska posten. Han förklarade med en glimt i ögonen att ”det är ju mycket mer spännande så, att man får gå och vänta, undra. Kommer brevet i dag? Eller i morgon? Eller inte alls?”.

Jag skrattade då, det gör jag inte i dag. Det är inte spännande. Det är sjukt irriterande. Häromdagen fick jag fyra brev på en lördag. Och nej, Postnord har inte börjat med lördagsutdelning. De hade hamnat hos grannen.

Min syster hittade en kallelse från Karolinska sittande på en anslagstavla i trappuppgången. Trots korrekt adress. En vän skickade ett kort med postens egna app ”Riktiga vykort”. Det tog en vecka för det att komma fram.

Ibland går det tre dagar utan en försändelse alls. Sen dag fyra får jag en hel hög. Har ni verkligen delat ut post varje dag?

Jag kan göra listan hur lång som helst. Men lär ändå bara få höra från de ansvariga att det är någon annans fel – än just de ansvariga.

Så, Postnord - gör om, gör rätt. Om ni vill att vi ska fortsätta skicka brev alltså.

Susanna Eklund, manusförfattare och ståuppkomiker

► Häng med i debatten och kommentera artikeln – följ Aftonbladet Debatt på Facebook.
