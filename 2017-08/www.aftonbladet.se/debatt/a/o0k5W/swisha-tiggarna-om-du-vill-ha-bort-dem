Swisha tiggarna om du vill ha bort dem


DEBATT. Enligt Kommunalrådet Carina Wutzler, så vill Vellinge ha ett kommunalt förbud mot tiggeri. Kommunalrådet Carina Wutzler (M) är beredd att driva saken långt: ”Om länsstyrelsen stoppar oss kommer vi att gå till domstol för att få saken prövad”.

Jag kan inte låta bli att bekymra mig för hur det kommer att gå för organisationer som Röda korset, Rädda barnen, och Frälsningsarmén. Kommer de att bli bortkörda, eller till och med arresterade när de står i Vellinge med sina insamlingsbössor.

Hur kommer det att gå för människor som lever i en hemlös situation? Människor med drogberoende, eller psykiskt sjuka. Kommer de att köras bort från gator och torg? Nej, naturligtvis inte, självklart kommer förbudet bara att gälla en viss etnisk grupp. En speciallag för de som inte är som vi.

Hur förslaget ska utformas är ännu inte klart, så jag och andra motståndare till ett förbud mot tiggeri, kommer att vänta och anpassa vårt motstånd efter hur förbudet kommer att utformas.

Personligen har jag inga problem med att se tiggeri på våra gator. Jag ser det som en daglig, nyttig påminnelse om att allt inte står rätt till i vårt Europa. Den dag jag inte längre ser tiggeri på våra gator, är det en förhoppning att det har försvunnit för att behovet inte längre föreligger, inte att det har blivit osynligt för att vi har kört bort     människor.

Till er som absolut vill ha bort tiggeriet från våra gator, och som alltid pratar om att ”hjälpa på plats” har jag ett förslag. Samla ihop ett gäng tiggerimotståndare, välj ut en romsk familj och swisha ett belopp till dem varje månad i deras hemland. Jag är säker på att den familjen hellre stannar i sitt hemland i stället för att sitta och frysa på en gata i Sverige.

Om man i ett större perspektiv vill förbättra situationen i hemländerna, så kanske storföretag kunde övertalas att lägga legotillverkning i dessa länder i stället för i andra låglöneländer. Etablering av företag i till exempel Rumänien som ger arbete åt både romer, och vanliga fattiga rumäner skulle öka det generella välståndet i landet. Det finns säkert mer kreativa och intelligenta människor än jag som har andra idéer.

Min poäng är: Bekämpa fattigdom, inte de fattiga. Det har aldrig fungerat. Fattigdom och orättvisor försvinner inte för att du blundar.

Mats Leijon, initiativtagare till White Ships Sweden och oberoende opinionsbildare för ett rättvisare och mer inkluderande samhälle.

► Häng med i debatten och kommentera artikeln – följ Aftonbladet Debatt på Facebook.
