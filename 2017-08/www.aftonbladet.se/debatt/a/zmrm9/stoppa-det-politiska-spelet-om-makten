Stoppa det politiska spelet om makten


DEBATT. Svensk parlamentarism befinner sig i fritt fall på grund av riksdagens nuvarande sammansättning.

Många riksdagsledamöter uppvisar bristande mognad för sitt uppdrag och ”sätta åt-lusta”.

Det leder tankarna tillbaka till 1920-talets handlingssvaga minoritetsregeringar som Tage Erlander beskriver i sina memoarer.

Sittande regering är inte felfri, men den försöker ta ansvar för landet och saboteras allt mera i denna strävan av hela eller olika delar av landets de facto borgerliga fempartiallians.

Trots utomordentliga svårigheter har Stefan Löfven med stort tålamod försökt lotsa fram nödvändiga politiska beslut som landet är i akut behov av.

Borgerliga partiledarna som borde känna ansvar för landet, gör knappast det, och sysslar med politisk lekstuga.

Vi har kunnat följa de beklämmande piruetterna kring misstroendeförklaringarna efter Transportstyrelsens olagliga handlande, som sannolikt har sina ursprungliga rötter från tiden då borgerliga regeringen styrde landet. Allt med sneglande på billiga och kortsiktiga mediaeffekter i första hand, anser en stor del av medborgarna.

Nu är måttet rågat, när borgerliga oppositionen hotar att fälla ett flertal statsråd för sina delar i statsbudgeten. Då har begreppet att regera landet helt förlorat mening och fötterna sparkas undan för sittande regeringen, som trots allt sedan valet tolererats av en majoritet i riksdagen. Ett alternativ är nyval, men ett sådant skulle komma tätt in på nästa ordinarie val i september 2018 och starkt irritera många väljare.

Är vår parlamentarism på väg vidare i ett ännu större förfall, som kan bli svårt att reparera i framtiden och mycket allvarligt skada vår demokrati?

Med de deklarationer ledande politiker gjort på senare tid är det svårt att se någon annan utväg än att borgerliga fempartioppositionen helt enkelt fäller höstbudgeten, riktar misstroende inte bara mot fackministrar utan även mot finansministern och statsministern.

Regeringen måste då naturligtvis lägga in sin avskedsansökan. Den borgerliga femklövern får ta över. Anna Kinberg Batra, Annie Lööf och Jimmie Åkesson gör upp om vem av dem som blir regeringschef.

Lööf och Jan Björklund slutar spela Svarte Petter om att undvika SD, vilket Ebba Busch Thor och Kinberg Batra gjort för länge sedan. Borgerligheten tvingas hantera och åskådliggöra sina inre splittringar ännu tydligare inför svenska folket.

Dagens lätt genomskådliga, beklämmande taktikspel måste få ett slut.

Landet måste lämna nuvarande blockerande läge som tycks befrämja många parlamentarikers primitivaste instinkter. Ett politiskt reningsbad vore välkommet. Sedan får vi ta fighten i nästa års val. Siktet måste vara att återta svensk parlamentarisms och demokratis politiska ansvarstagande och funktion att ta itu med de många viktiga, svåra uppgifter och utmaningar som förestår.

Gunnar Lassinantti, tidigare verksam vid Olof Palmes center, Norrbottensstockholmare, folkbildare och socialdemokrat utan partiuppdrag

► Häng med i debatten och kommentera artikeln – följ Aftonbladet Debatt på Facebook.
