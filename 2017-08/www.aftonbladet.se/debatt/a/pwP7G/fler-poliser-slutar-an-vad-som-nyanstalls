Fler poliser slutar än vad som nyanställs


DEBATT. Det är ett reellt och allvarligt säkerhetsproblem att polisavhoppen i dag är så omfattande.

Detta sker parallellt när vi ser ökad brottslighet, fler särskilt utsatta områden och allt fler skjutningar. Vi har fler anmälda, men färre uppklarade brott. Det råder ingen tvekan om att svensk polis står inför en tuff utmaning samtidigt som allmänheten kräver resultat.

Redan i höstas presenterade Liberalerna förslag på fler utredare och fler poliser än vad regeringen aviserat. Vi har därefter justerat upp vår budget för att kunna anställa 5000 poliser fram till 2025. Till skillnad från regeringen vill vi se en polislönesatsning på 1,3 miljarder som skulle ge 4000 kronor extra i månaden. Denna prioritering bygger på vår politik att locka tillbaka hundratals av de som i förtid lämnat polisyrket.

Det mest allvarliga är att regeringen fortsätter blunda för avhoppen.

Antalet poliser som nyanställs är färre än de som slutat och lämnat polisyrket. 2014 slutade drygt 600 poliser, 2015 832 poliser och under 2016 950 poliser. När halva 2017 passerat har redan över 600 poliser lämnat myndigheten. Detta är dramatiska siffror.

Flera hundra av dessa lämnar inte på grund av ålderspension, utan förtidspension eller missnöje med arbetsvillkor och växande byråkrati där resurser åker upp i organisationen, långt ifrån kärnverksamheten. Även poliserna drabbas allt mer av administration och byråkrati som tar tid från kärnuppgiften att jaga brottslingar.

Regeringens svar är fler platser på polishögskolan och fler utredare. Men även när antalet utbildningsplatser varit färre har polisen inte lyckats fylla platserna, våren 2015 började 339 studenter. De senaste terminerna har mellan 100–150 platser stått tomma efter terminsstart, detta trots att regeringen sänkt antagningskraven. Lösningen är inte sänkta krav, i våras antogs 640 studenter till 800 platser.

På måndag är det upprop för 693 polisstudenter. Det återstår att se hur många som kommer och hur många som slutför utbildningen. Det är redan ett misslyckade för regeringens polispolitik att polisen inte klarar målen.

Allt fler uppgifter och fler brott ska hanteras av allt färre poliser.

De resurser som nu aviseras går främst till nya utredare och andra underskott, inte till att locka tillbaka poliser som slutat.

Polisens förmåga att störa ut de kriminella försvåras, kontakten med medborgarna försämras.

Polisen har redan kommit längre ifrån medborgarna, med allt färre poliser i yttre tjänst. Det brottsförebyggande arbetet prioriteras ner men även andra ärenden som vardagsbrott och villainbrott.

Regeringens aviseringar för 2018 och framåt framstår allt mer som panikåtgärder.

Polisen klarar i dag inte av att behålla och locka tillbaka poliser som slutat, alla kan inte ersättas av snabbrekrytering av civila utredare.

Vi fyller inte utbildningen. Därför krävs andra åtgärder: En lönereform, reella förbättringar kring arbetsmiljö, möjlighet att arbeta deltid för äldre och så vidare.Resurserna måste ner till lokalpolisområdet, fler poliser måste ut närmare medborgarna. Liberalerna kräver att riksdagens beslut genomförs.

Roger Haddad

► Häng med i debatten och kommentera artikeln – följ Aftonbladet Debatt på Facebook.
