Lös problemen i ditt eget land, Listhaug


REPLIK. Den norska invandrings- och integrationsministern Sylvi Listhaug har avsatt tid och energi och rest till Sverige, nämligen till Rinkeby, i syfte att sprida en kränkande och svartmålande bild av vårt land.

Ministern skyr inga medel för att sprida sin uppfattning om situationen i Sverige och Rinkeby i synnerhet, med syfte att vinna röster och sätta skräck i den norska väljarkåren gällande flyktingar som flyr från krig och söker sig en fristad i Norge.

I stället skulle Listhaug kunna lägga energi och kraft på att skapa ett mer inkluderande samhälle genom att intensifiera integrationsarbetet i sitt eget land.

Visst finns här vilsna ungdomar som har misslyckats i skolan och begår brott, men sådana ungdomar finns också i Norge. Beskrivningen att svenska polisen inte har kontroll över området och att brottslingar härjar fritt i Rinkeby stämmer  inte.

Våra poliser och det svenska rättsväsendet klarar sig utmärkt när det kommer till att skapa trygghet och garantera rättssäkerheten för medborgarna.

På grund av öppenhet och respekt för mänskliga rättigheter är Sverige i dag ett mer utvecklat land än Norge. Sverige toppar till exempel en lista där man mäter hur bra 162 länder är på att att bidra till mänskligheten och undvika negativ inverkan på andra länder.

– Sverige är något av en elit när det gäller att tänka på resten av världen, säger Simon Anholt, grundaren av Good Country Index, till The Local.

Invandrarna i Sverige bidrar till Sveriges ekonomiska tillväxt och betalar skatt här. Vårt land skulle stanna utan sina invandrare.

Ett av de tydligaste exemplen är vården där var fjärde anställd har utländsk bakgrund. För specifika yrkesgrupper är det ännu högre andel. Nästan varannan tandhygienist har utländsk bakgrund. Fyra av tio tandläkare och specialistläkare likaså.

Så om det är något land i Norden som borde skämmas, så är det ditt Norge, Listhaug.

Du borde i stället ta krafttag för att stoppa den framväxande extremismen i ditt land och se till att inte en ny Breivik ska få växa upp.

Kahin Ahmed, sociolog, samhällsvägledare och lokal politiker Rinkeby-Kista (M)

► Häng med i debatten och kommentera artikeln – följ Aftonbladet Debatt på Facebook.
