Vi rensar ut sexismen från boxningen


REPLIK. Jag håller med Nina Rung när hon skriver att idrott och sexism inte hör ihop.

Den bild hon målar upp av boxning, men även andra idrotter, är inte en idrott jag vill vara en del av och leda.

Matchen mellan MMA-stjärnan Conor McGregor och boxaren Floyd Mayweather var en extremt kommersiell boxningsmatch i USA som är långt ifrån vardagen i våra 176 ideella boxningsföreningar runt om Sverige.

Även svensk boxning har präglats av en machokultur. Men vi har bestämt oss för att ändra på detta.

Det kommer inte att bli lätt, men vi måste göra det för att skapa en boxning med sunda värderingar för alla. Och vi har, enligt Riksidrottsförbundets riktlinjer, planerat Workshops och utbildningar över hela landet under hösten där vi tillsammans med våra föreningar tar de första stegen för att utveckla svensk boxning.

Boxning är en träningsform som är utmärkt för alla åldrar och nivåer vilket ger både mental och fysisk styrka. Boxning lämpar sig utmärkt för både motionär och elit på alla nivåer/åldrar.

Vi är en billig idrott som lockar personer över alla olika gränser och skapar mötesplatser och respekt för olikheter. Vi möter ungdomar både i utsatta områden och i kvarter där pengar inte är ett bekymmer.

Vi vill vara med och bygga framtidens Sverige.

Simon Vis Jamegar, ordförande Svenska Boxningsförbundet

► Häng med i debatten – följ Aftonbladet Debatt på Facebook.
