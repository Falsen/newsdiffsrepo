Inget talar för att Trump kan vinna kriget
Wolfgang Hansson

Med sitt första tv-tal till nationen ville Donald Trump uppnå två saker.

Försöka övertyga amerikanerna att han kan vinna kriget i Afghanistan.

Framstå som en statsman och därmed reparera skadorna efter klavertrampet förra veckan.

Det var första gången Donald Trump talar direkt till nationen sedan hans tal i kongressen i januari. Han höll det hårt trängd efter en lång tid av motgångar och skarp kritik från det egna partiet.

Många är förfärade över att Trump inte iklädde sig landsfaderrollen efter de våldsamma demonstrationerna i Charlottesville. Istället för att ena nationen blåste han under motsättningarna genom att jämställa nazister och de som demonstrerar mot nazism.



Den här gången höll sig Trump till ett förberett manus och gjorde inga fadäser. Istället fick han chansen att visa upp sig som den ansvarsfulle överbefälhavaren.

I valrörelsen var Trumps besked att dra sig ur Afghanistan snabbast möjligt. Nu vägrar han sätta en deadline för ett amerikanskt tillbakadragande.

– Det är en annan sak att sitta i Vita huset, som han själv uttryckte det.

Något som många presidenter före honom upptäckt.USA startade kriget för 16 år sedan när talibanerna vägrade lämna ut Usama bin Ladin efter terrordåden den 11 september 2001. Sedan dess har fler än 2 400 amerikanska soldater dödats i konflikten, varav 11 hittills i år. Ändå är situationen i landet sämre än någon gång efter det att USA störtade talibanerna.



Inte ens när amerikanerna hade över 100 000 trupper i Afghanistan lyckades slutgiltigt besegra talibanerna.

USA och omvärlden har satsat enorma pengar och resurser på att förvandla det feodala Afghanistan till en modern demokrati. Resultatet är skrämmande uselt.

Mycket av biståndspengarna har försvunnit i korruption och misslyckade projekt. Natos försök att utbilda Afghanistans militär och polis är ett praktfiasko, särskilt med tanke på vad insatsen kostat. Talibanerna är militärt starkare nu än någon gång under de gångna 16 åren.

I ett sånt läge vore det frestande att ge upp och helt enkelt plocka hem de 8 400 amerikanska trupper som fortfarande finns i landet. Officiellt för att utbilda och stötta den lokala armén.



Problemet är att ett tillbakadragande av omvärlden skulle tolkas som att USA och västvärlden ger sig av med svansen mellan benen. De skulle innebära en kraftig framgång för den jihadistiska rörelsen världen över.

Det vill inte Trump.

– Jag vill att vi ska vinna i Afghanistan, sa presidenten.Ställd inför enbart dåliga alternativ väljer Trump att fortsätta på den inslagna vägen. Sannolikt utökar USA sina trupper en aning för att hålla kvar trycket mot talibanerna, även om Trump vägrar ge några detaljer.

Med förhoppningen att längre fram försöka få till en fredsuppgörelse med talibanerna som inte ger den islamistiska rörelsen en alltför stark ställning i landet.Genom att utöka trupperna kan Trump skjuta upp den slutgiltiga katastrofen, att talibanerna åter tar över landet, och därmed lämna över problemet till näste president.



Förre presidenten Obama fick ärva kriget av George W Bush och lovade att avsluta det. Men även han var tvungen att lämna kvar amerikanska soldater för att inte riskera ett fiasko.

Risken med att helt lämna är att landet åter blir en plats där al-Qaida och andra terrorgrupper ostört kan planera nya dåd mot västvärlden. Då vore alla döda som USA offrat förgäves.

Det skulle också rimma väldigt illa med Trumps löfte om att krossa IS, al-Qaida och alla andra islamistiska terrorgrupper.
