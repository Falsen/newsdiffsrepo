måndag 21 augusti 2017
Löfven vill locka tillbaka SD-röstarna
Mejla

Lag och ordning är en av de allra viktigaste frågorna för de svenska väljarna, den ligger fast förankrad på topp tre-listan.

De många skjutningarna, ibland med dödlig utgång, på gator och torg har inte minskat kraven på att politikerna tar frågan på stort allvar.

Därför tar regeringen ett fast grepp om den statliga plånboken och satsar ytterligare 7,1 miljarder på att göra polisen mer effektiv mellan 2018 och 2020.

Det är nästan dubbelt så mycket som polisen själva begärt att få. Deras krav stannade på i sammanhanget blygsamma 3,9 miljarder under samma period.

Storsatsningen presenterades av statsminister Stefan Löfven (S) och justitieminister Morgan Johansson (S) i Eskilstuna stadsmuseum bland en massa gamla lok och andra typer av ångmaskiner drygt en timme före statsministers sommartal.

Förslaget ska inte bara ses som ett sätt att möta medborgarnas förväntningar om att regeringen tar människors oro på allvar. Det är också att sätt att undergräva grogrunden för Sverigedemokraternas framgångar i opinionen.

Trots motigheter på senare tid ligger stödet för SD skyhögt över det förra valresultatet. En viktig förklaring till det är känslan av att otryggheten brer ut sig. Rädslan må vara ogrundad eller inte, men politiskt har den gynnat Sverigedemokraterna och det vill uppenbarligen Stefan Löfven sätta stopp för. De väljarna vill han locka tillbaka.

Pengarna, två miljarder nästa år, 2,3 miljarder året därpå och 2,8 miljarder 2020, ska användas till att anställa fler personer inom polisen, både poliser och civilanställda. De ska också användas till bättre utrustning - och bättre arbetsmiljö.

Många lämnar i dag polisyrket. Både på grund av det dåliga löneläget men också för att villkoren, exempelvis schemaläggning och inflytande över det egna jobbet, inte upplevs som tillfredsställande.

Socialdemokraterna har som mål att dagens 30 000 anställda i polisen 2024 ska vara 40 000. För att nå dit krävs fler poliser.

Morgan Johansson berömde sig under presskonferensen för att över 9 000 personer sökt till de polisutbildningar som startar i januari nästa år.

Men antalet sökande säger ingenting om hur många poliser som faktiskt utbildas. Till de utbildningar som startar den här månaden sökte nästan 6 000 personer. 693 personer kom in på de 800 utbildningsplatserna - som alltså inte gick att fylla.

Sedan han blev partiledare (S) har Stefan Löfven hållit sina sommartal i Vasaparken i Stockholm, ett tillhåll för hipsters med svindyra barnvagnar. Men nu när han ska mejlas ut som folklig duger inte det längre.

Alternativet blev Eskilstuna och Rademachersmedjorna  där saxar, knivar och annat smiddes från 1600-talet och framåt. Kanske inte jättefolkligt, men i högre grad än Vasaparken.

Utöver satsningarna på polisen hade Stefan Löfven med sig två nyheter i bagaget. Den ena handlade om Förintelsen, eller snarare om att inte glömma den. Regeringen vill återinföra stödet för skolklasser att besöka Auschwitz samt arrangera en uppföljning till 2000 års Förintelsekonferensen i Stockholm om tre år. Antisemitismen sticker tyvärr upp sitt grinande ansikte även i vår tid.

Den andra nyheten är att regeringen i samband med att budgetpropositionen presenteras i slutet av september ska presentera en plan för hur beskattningen av förvärvsinkomster och pensioner ska likställas.

I dag betalar pensionärer högre skatt på sin pension än löntagaren gör på sin lön. Den skillnaden ska bort lovade Mona Sahlin (S) ta bort redan i valrörelsen 2010. Nu ska regeringen lägga fram en tidsplan för hur löftet ska förverkligas.

Men att sjuka och arbetslösa betalar högst av alla finns ingen åtgärdsplan för. Och det kommer sannolikt inte att komma heller. Den gruppen är för röstsvag.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
