söndag 20 augusti 2017
På offentliga personer ställs tuffare krav
Mejla

Jag struntar fullständigt i huruvida han var full eller inte, vår tidigare finansminister Anders Borg. Han är på fest, han tar enligt flera av varandra oberoende källor människor på deras kön, visar upp sitt eget, är allmänt aggressiv och kallar kvinnor för slampor och horor. Allt detta har, enligt egen utsago, skett under en blackout.

När USA:s nuvarande president Donald Trump, vilket Washington Post i en hemlig videoinspelning avslöjade i höstas, uppvisar samma typ av beteende blir många av oss upprörda. Han gör tydligt vad han anser om kvinnor.

”Grab them by the pussy” (”Ta dem på fittan”) blir ett begrepp då det i samma sekund som det sägs visar hur Trump, som då fortfarande kandiderade för att bli USA:s president, ser på kvinnor.

Är du tidigare finansminister i Sverige, innehar höga poster inom näringslivet, flera tunga internationella uppdrag, eller är USA:s president så kan du inte bete dig hur som helst.Det är inte alls konstigt, tvärtom så är det helt rimligt.Du agerar utifrån ett förtroende och representerar inte bara dig själv utan också andra människor, företag, institutioner eller organisationer.

Det är oerhört fint att få leda och representera andra, men i det ingår också ett vidsträckt ansvar. Oavsett om du befinner dig i ett officiellt sammanhang eller på en privat tillställning. Ibland även om du befinner dig i din verkligt privata sfär, innanför hemmets väggar. Så även hemma, beroende på händelsens art som exempelvis brott, får du se till att ha koll på dig själv och vad du gör.Om du är känd, om du är en offentlig person, om du åtnjuter andras förtroende.

Anders Borg var först med att själv publicera en ursäkt för sitt agerande på sin öppna Facebook-sida och därefter publicerade Aftonbladet hans namn.

I mitt kompisflöde på Facebook, i mejl från läsare och på twitter läser jag kritik mot att vi valt att publicera Anders Borgs namn. ”Ni borde väntat med namn till att någon berörd person på denna fest gjort en polisanmälan om vad Anders Borg gjort sig skyldig till”, skriver Jan i ett mejl, vilket jag redigerat något till läsbart skick.”Helt onödigt att gå ut med detta. Nästan alla har någon gång druckit för mycket och spårat ur”, tycker Birger.

En av pressens uppgifter är att avslöja när makten missköter sig. Det må handla om säkerhetsläckor inom myndigheter, maktmissbruk mot enskilda eller makthavare som visar prov på allmänt dåligt omdöme. Har du en upphöjd position ställs det hårdare och tuffare krav.

Så är det och så ska det vara.
