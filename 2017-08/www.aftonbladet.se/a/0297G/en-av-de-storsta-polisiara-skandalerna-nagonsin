En av de största polisiära skandalerna någonsin
OISIN CANTWELL

Om ett par dagar väcks åtal mot åtta personer som enligt åklagare Olof Calmvik är inblandade i tre mord som begicks inom någon månad i vintras i Hallonbergen i Sundbybergs kommun.

Först sköts en 25-årig man till döds i ett parkeringsgarage en kväll i januari.

Sex veckor senare tog sig flera personer in i en lägenhet där ett par i 40-årsåldern bodde.

Kvinnan höggs ihjäl, men mannen lyckades fly genom ett fönster. Gärningsmännen lyckades dock hinna i kapp honom och högg honom så allvarligt att han dog på sjukhus.

Väsentligt i sammanhanget är att mannen blev vittne till mordet i parkeringsgaraget och polisen misstänkte redan på ett tidigt stadium att brotten hängde ihop på ett eller annat vis.

Under utredningens gång har häpnadsväckande uppgifter kommit fram. Aftonbladets reporter Eric Tagesson avslöjar i dag att en polischef påstås ha läckt uppgifter ur den första mordutredningen.

En förundersökning om brott mot tystnadsplikten och tjänstefel har inletts under ledning av chefsåklagare Martin Tidén vid särskilda åklagarkammaren.Vi ska dock ha klart för oss att polischefen inte är dömd. Att en utredning om tjänstefel har inletts är sannerligen inte samma sak som att mannen är skyldig.

Principen att en människa ska anses vara oskyldig tills motsatsen är bevisad gäller naturligtvis även poliser.

Det bör även påpekas att kriminella personer ibland beljuger poliser. Antingen för att skapa förvirring i en utredning eller för att hämnas för att de har åkt fast.

I just detta fall var några av de misstänkta för övrigt bekanta med vittnet och om nu morden hänger ihop så kände de redan till identiteten på honom. Det är med andra ord annan slags information som har läckt, om nu misstankarna stämmer.

Men om det skulle visa sig att det finns en koppling mellan läckaget och mordet på vittnet är en av de värsta polisiära skandalerna i svensk kriminalhistoria vara på väg att avslöjas.

Det är väldigt allvarligt om det har gått till på detta vis. Förtroendet för poliskåren påverkas. De flesta begriper att det inte är rimligt att ge en hel myndighet skulden för en individs eventuellt brottsliga misstag, men det är redan i dag svårt att få människor som har bevittnat mord inom den organiserade brottsligheten att berätta vad de vet.

Någonting säger mig att utredares arbete i dessa sammanhang inte kommer att bli enklare om det visar sig att två personer har förlorat sina liv och två barn mist sina föräldrar på grund av att en polischef inte kunnat hålla tyst.
