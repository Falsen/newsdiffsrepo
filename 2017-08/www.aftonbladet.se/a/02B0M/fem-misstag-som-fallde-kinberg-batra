Fem misstag som fällde Kinberg Batra
Lena Mellin

1. Gemensam alliansbudget. Moderatledaren ville, liksom Ebba Busch Thor (KD) att Alliansen skulle gå fram med ett gemensamt budgetförslag i höst som alternativ till regeringens budgetförslag.

Det var ett stort misstag eftersom varken Annie Lööf (C) eller Jan Björklund (L) gillade iden. Oppositionsledaren Kinberg Batra gick alltså fram med ett förslag som inte var förankrat i Alliansen och tvingades backa. Det undergrävde hennes auktoritet.

2. Inställningen till Sverigedemokraterna. I januari 2017 gjorde Anna Kinberg Batra ett mycket uppmärksammat utspel om att Moderaterna nu skulle sluta negligera Sverigedemokraterna och i stället samtala med dem i riksdagens utskott.

Men exakt vad hon menade med det är fortfarande oklart. Fredrik Reinfeldts andra regering hade inte majoritet, för att få igenom förslag i riksdagen var de tvugna att få passivt stöd av Sverigedemokraterna. Var det så hon ville ha det? Eller öppnade hon för någon typ av regeringssamverkan med SD? Inte ett formellt regeringssamarbete och inte heller en budget som arbetats fram tillsammans med SD var hennes svar. Men var var egentligen det nya?

Man undrar fortfarande. Men beskedet fick i alla händelser opinionssiffrorna att rasa i snabb takt. Missnöjet med Kinberg Batra ökade i samma takt som opinionssiffrorna sjönk.

3. Misstroendeförklaringarna. Att hota med misstroendeförklaring mot inrikesminister Anders Ygeman (S) och infrastrukturminister Anna Johansson (S) var helt rätt. De hade misskött sina ämbeten.

Men det hotande misstroendet mot försvarsminister Peter Hultqvist verkar ha varit byggt på lösa boliner. Efter en dags betänketid meddelade Alliansen att det bara skulle krävas om inte nya uppgifter talade till hans fördel. Det borde de kanske tänkt på från början.

Ännu märkligare är de planerade misstroendeförklaringarna mot en handfull ministrar för tre olika skatteförslag som regeringen väntas presentera i höst.

I normalfallet röstar man nej till förslag man inte gillar. Men nu ville Alliansen plötsligt att ministrar skulle röstas bort från sina poster för att de hade den dåliga smaken att lägga fram förslag som de fyra partierna inte gillar.

Extra märklig blev piruetten eftersom misstroendet inte skulle riktas mot det huvudansvariga statsrådet, finansminister Magdalena Andersson (S).

De här konstiga piruetterna är hela Alliansen ansvarig för. Men ansvaret fallet tyngst på Alliansledaren, Anna Kinberg Batra.

4. Decemberöverenskommelsen, DÖ. Under Annandag jul 2014 kom Alliasen och regeringen överens om att det största blockets budget alltid skulle vinna omröstningen i riksdagen. De blev också ense om att den statsministerkandidaten skulle släppas fram som regeringsbildare.

Överenskommelsen skulle gälla fram till valet 2022 men blev bara tio månader.. Sedan röstades den ner av Kristdemokraternas riksting.

Allar först med att säga att överenskommelsen fallit, efter Ebba Busch Thor, var Anna Kinberg Batra som fått mycket intern kritik för den märkliga skapelsen.

Uthållighet var inte heller i den här frågan hennes signum.

5. Kommunikationen. Kritikerna i Stockholms län har framför allt skjutit in sig på att Anna Kinberg Batra varit otydlig i sin kommunikation med väljarna.

Och det måste man hålla med om. Det har inte alltid var enkelt att följa hennes tankar eftersom hon alltför ofta undvek att svara på frågor och i stället upprepade i förväg inrepeterade talepunkter.

Det är en av de viktigaste förklaringarna till att SD-utspelet gick så snett.

Hennes sista tal, när hon meddelade att hon slutar som Moderaternas ordförande, var också ett av de bästa. Det var ett modigt tal som också innehöll självkritik. Men framför allt var det klart som korvspad.
