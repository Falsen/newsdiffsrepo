En halv miljard - så mycket kostar det att flytta jobben från Stockholm
Lena Mellin

Den som lyder råd är vis. Det brukar även statsminister Stefan Löfven (S) hävda genom att bland annat efterlysa engagemang från akademierna.

Men trots det presenterar han och civilminister Ardalan Shekarabi (S) nu vad de kallar ”den största decentraliseringen på ett decennium” och får applåder av C-ledaren Annie Lööf.

Drygt 500 anställda vid sju myndigheter ska flytta från Stockholm till en rad orter i Mellansverige, Östersund och Luleå.

Det låter ju bra, det kan man inte komma ifrån. Men regeringens egna expertmyndigheter, som undersökt tidigare utlokaliseringar, är inte imponerade.

För det första är det dyrt. Riksrevisionen kom för åtta år sedan fram till att varje flyttad statlig tjänst kostar 1,1 miljon kronor. Eftersom det med stor sannolikhet inte blivit billigare sedan dess kostar det nya regeringsbeslutet alltså drygt en halv miljard kronor. Är det vettigt att satsa så mycket på att flytta jobb från ett ställe till ett annat? Man tvivlar.

Förra året undersökte Statskontoret om det blev fler jobb i orterna dit de statliga jobben utlokaliserats. Men omlokaliseringen gav inte fler jobb än just de som flyttade. Det beror på att statliga myndigheter har ytterst få underleverantörer, deras verksamhet ger inte ringar på vattnet som exempelvis en industriflytt.

Statskontoret påpekar också att myndigheterna själva ofta rationaliserar sin verksamhet genom att lägga ner mindre kontor och centralisera verksamheten. Mellan 2008 och 2014 försvann133 statliga arbetställen.

Ett riktigt uselt argument för att flytta statliga myndigheter är att ”det ska finnas statlig service i hela landet”.

För det första finns länsstyrelser i hela landet. För det andra får Luleåborna absolut ingen bättre statlig service för att Polarforskningssekretariatet får sitt säte där. Detsamma gäller göteborgarna vars verklighet inte kommer att förändras det minsta för att Myndigheten för kulturanalys flyttar dit.

Fackförbundet ST företräder många statligt anställda tjänstemän. Ordföranden Britta Lejon är mycket kritisk till utlokaliseringarna som hon tycker kostar för mycket samtidigt som man rycker upp hela familjer med rötterna.

Men ST är inte motståndare till fler statliga jobb utanför Stockholm. Men de vill se fler anställda i verksamheter som redan finns som exempelvis polisen, försvaret, Arbetsförmedlingen och Försäkringskassan.

Det låter klokt på något sätt. Mycket förståndigare än att satsa 1 100 000 kronor på att flytta ett ynka jobb från ett kontor till ett annat.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
