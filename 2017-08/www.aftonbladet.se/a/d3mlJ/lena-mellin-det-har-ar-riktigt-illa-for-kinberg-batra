Lena Mellin: Det här är riktigt illa för Kinberg Batra
Lena Mellin

Pehr Granfalk är kommunstyrelsens ordförande i Solna utanför Stockholm. Precis som i tolv andra kommuner i Stockholms läns totalt 26 kommuner röstade över 30 procent av väljarna där på Moderaterna i förra valet.

När han och en klar majoritet av 25 kommunalråd församlade till telefonmöte kräver att Anna Kinberg Batra avgår är det alltså en maktdemonstration som heter duga. De representerar Moderaternas i särklass bästa valkrets, Stockholms län.

Där röstade nästan 33 procent av väljarna på Moderaterna i förra riksdagsvalet. I den näst bästa valkretsen, Skåne södra, lade drygt 28 procent av väljarna sin röst på M.

En ny lokal opinionsmätning från Ipsos, presenterad i Dagens Nyheter, tyder på  att Moderaterna går mot ett katastrofval i Stockholm. Stödet är nere på 19 procent och det betyder att många moderata förtroendevalda, som exempelvis Pehr Granfalk, löper hög risk att bli av med sina uppdrag efter valet nästa år.

Det finns inget som är lika farligt för en partiledare som just det, att många märker att de kommer att mista både makt, inflytande och arvode. Då gror missnöjet och revoltlustan.

Redan i våras krävde Christian Gustavsson, ordförande för Moderaterna i Östergötland och ledamot av partistyrelsen, att Anna Kinberg Batra skulle lämna sin post. Men sedan kom revolten av sig - tills nu.

I oktober har Moderaterna partistämma. Anna Kinberg Batra får räkna med att tiden fram till dess blir tuff, till och med väldigt tuff. Fler kommer att följa Pehr Granfalks spår, det måste man förutsätta. Och när snöbollen väl är i rullning kan det gå väldigt fort. Politik är en brutal bransch.

Det som trots den interna kritiken talar det mesta för att Anna Kinberg Batra klarar sig är att ingen hittills på minsta vis givit några tecken på att hon eller han är beredd att utmana henne.

Men det är jobbigt att föra trefrontskrig. Nu slåss Kinberg Batra för att överleva som partiledare, för framgångar för sitt parti och för att få fart på det sackande samarbetet inom Alliansen. Det kan till slut bli övermäktigt.

Pehr Granfalk säger att den nye ledaren kan vara nästan vem som helst som är ”en tydlig företrädare för partiet, ett tydligt ledarskap som på ett begripligt sätt förklarar vad vi vill.”

För Kinberg Batra ser han två alternativ. Aningen avgår hon nu enligt devisen ”rädda det som räddas kan”. Eller också väntar hon till efter valförlusten som Granfalk i det fallet ser som given.

Men Granfalks krav är för blygsamma, de räcker tyvärr inte. Personen måste vara villig att ta över inför ett val som inte ser ut att gå särskilt bra. I förra valet stödde 23,3 procent av väljarna Moderaterna. Enligt Aftonbladet/Inizios augustimätning är stödet nu nere på 16 procent, den sämsta siffran sedan valet.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
