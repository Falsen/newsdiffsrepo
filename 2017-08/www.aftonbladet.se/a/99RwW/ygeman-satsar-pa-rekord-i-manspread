Ygeman satsar på rekord i manspread
Patrik Lundberg

En skock popoffer sitter i en skogsdunge och väntar på eftermiddagens huvudakt. De har gympapåsar, Fi-certifierade frisyrer och de ser mycket vegetariska ut.Natten som föregick denna dag fick de känna sig mångfaldskompatibla när den svarta hbtq-artisten Frank Ocean uppträdde. Nu är de vid Way out wests havremjölksponsrade samtalsscen. Programmet ska kretsa kring hållbarhet, inte minst dragplåstret: Anders Ygeman.

Festivalbossen Lena Wolmner dyker upp och förklarar att samtalsledarna, popduon Rebecca och Fiona, kommer ”om en stund”. Så Lena Wolmner inleder intervjun på egen hand.Ygeman äntrar scenen iklädd skjorta, blåjeans och sneakers. Sätter sig och spretar i 140 grader. När han bokades var han fortfarande inrikesminister. Långt innan it-skandalen, då statsministern tvingades att entlediga honom.Upplagt för dålig stämning.Men ingenting händer, så klart. När den vita popvänstern går på festival är allt utom yta ointressant. Till exempel rikets säkerhet. Publiken förtjänar gott snack.Wolmner frågar Ygeman om Ebba Grön och jämlikhet, varpå folk applåderar som vore det Bingolotto.Som om intervjupersonen nyligen inte sparkades efter en av de största regeringskriserna i modern tid. Som om han inte varit med och genomfört en strängare asylpolitik än vad Sverigedemokraterna ens hade vågat drömma om.

Efter en kvarts mys verkar något ändå hända. Lena Wolmner proklamerar att hon måste nämna it-skandalen, trots allt.”Så, nu har vi nämnt den”, säger hon och låtsas att det regnar havremjölk.Sedan kommer Rebecca och Fiona och tränger ihop sig på bänken bredvid, eftersom Ygeman fortfarande kämpar för att nå det svenska rekordet i manspread.”Får man vara full på jobbet?” frågar Rebecca Scheja strax innan hon hävdar att hon inte visste vem han var förrän i går kväll.”Har du haft en crush på en annan minister” frågar Fiona Fitzpatrick och när Ygeman rodnar lägger hon till att han ”verkar as-skön”.Gott snack. Hållbart.Till slut frågar Fiona Fitzpatrick om någon av åhörarna har en fråga. Svaret är nej.Sedan kommer festivalens få mörkhyade inslag, förutom Ocean. De är här för att städa upp flaskor.
