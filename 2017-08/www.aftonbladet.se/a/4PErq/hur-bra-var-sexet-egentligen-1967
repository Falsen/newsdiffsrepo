måndag 21 augusti 2017
Hur bra var sexet egentligen 1967?
Mejla

Det är alltså 50 år sen hundratusen blomsterprydda kids drog till San Francisco för att ligga och knarka och det ska firas stort i Kalifornien med nudistparader, groovy drinkar på lyxhotell och magiska bussturer i flower power-land. Trots att musiken numera används i bilreklam för Toyota, och San Francisco är hemvist för acai bowl-ätande techmiljonärer lovar man att återskapa den tidens air av frihet och gemenskap.

Den tidens romantik kring männen och flummet också, verkar det som.

Även i svensk media har man börjat frossa i den ljuvliga sommaren, de härliga håren, de magiska nätterna och det flödande kärleksevangeliet, som när Maria-Pia Boëthius i denna tidning berättade om hur hon 1967 liftade från Stureplan till franska rivieran och hängde med fattiga men vackra romer, eftersom hon och de var ”samma andas barn”.

Utan att beröva någon nostalgiska ungdomsminnen kräver vi som inte var där faktiskt en mer nyanserad historieskrivning.

Ingenstans kring ”Summer of Love”-jubileet kan man läsa om att sommaren 1967 tvärtom var vidrigt våldsam i USA, med raskravaller brutalt nedslagna av polis, och tusentals skadade och 76 döda som följd. De svarta i medborgarrättsrörelsen kämpade för rätten till utbildning, jobb, ordentliga bostäder, helt enkelt vanliga medelklassliv - det vill säga allt som vita, välbärgade ungdomar från hippienästet Haight-Ashbury fnös åt i sina folkabussar.

Sexet då? Det var väl inte så dåligt?

Jo, enligt de kvinnor som vittnat om alla övergrepp i skuggan av den fria kärleken.

P-pillret innebar att de inte längre kunde säga nej och skylla på risken för att bli på smällen. ”Om man inte ville ändå sågs man som pryd och neurotisk”, berättade Susan Keese, då en av medlemmarna i gatuteatergruppen The Diggers, för NBC vid 40-årsminnet av Summer of love.

Blev man gravid väntade livsfarliga illegala aborter i Mexiko, eller ett hemmafruliv med barnafödande och marockansk gryta på spisen. Männen var ju ute och lajvade ”frihet” på vägarna.

Ok, jag ska inte svartmåla. Visst fanns det fina saker med kärlekssommaren också, när man funderar så här ett halvt sekel senare.

Till exempel ekomat.

Tack för den. Superbra.

Det var nog det bästa ni lämnade efter er.
