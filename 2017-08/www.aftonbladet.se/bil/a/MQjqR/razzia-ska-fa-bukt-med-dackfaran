Razzia ska få bukt med däckfaran
SANDRA KJELLSTRÖM

Nästa vecka inleds den årliga däckrazzian, som är ett samarbete mellan Energimyndigheten, Polisen, VTI, Däckbranschens informationsråd, NTF och Bilprovningen.

I år genomförs razzior i Skåne, Västra Götaland och på Gotland. I södra Sverige är många bilister nämligen en trafikfara, då de kör runt med dubbfria vinterdäck trots att det är sommar.

Värst är det i Västra Götaland, där så många som var tionde undersökt bil hade vinterdäck på sommaren under förra årets razzia. Det kan jämföras med Västerbotten, där andelen var två procent.

–  Det har blivit ett större problem, med tanke på att färre använder dubbdäck. När man hade ett ordentligt dubbdäck var det naturligt att byta däck inför sommaren. I de områden där man kör med dubbfria däck är det ett växande problem, säger Rickard Cosini, kommunikationsansvarig på NTF.

Att fler struntar i att byta till sommardäck tror han beror på okunskap.

– Det kan också vara en ekonomisk fråga. Det är ganska dyrt med däck, men om du byter från vinterdäck till sommardäck slits de inte lika mycket. Om du använder samma året om är risken att du till och med förlorar på det för att de inte är anpassade för årstiderna. De slits inte på samma sätt.

Gummiblandningen i dubbfria vinterdäck är inte anpassade för sommaren, då däcken fungerar olika bra beroende på temperatur.

Däcken är trafikfarliga då de ger ett sämre grepp på vägen, längre bromssträcka och försämrad stabilitet vid en undanmanöver.

Rickard Cosini menar att fler olyckor riskerar att ske när bilister använder dubbfria vinterdäck på sommaren.

– Konsekvensen skulle kunna bli fler olyckor. När olyckan inträffar får vi en förlängd stoppsträcka så det är en trafiksäkerhetsfråga.

Förutom att genomföra däckrazzior skulle det också behövas en sommardäckslag för att komma till rätta med problemet, anser Rickard Cosini.

– Vi har en vinterdäckslag, men ingen sommardäckslag. Dessutom skulle vi behöva bättre märkning på däcken och märka upp vinterdäck.

Vid däckrazziorna nästa vecka gör polisen en vanlig trafikkontroll, där föraren får visa körkort och genomgå nykterhetsprov.

När kontrollen är klar erbjuds föraren en frivillig däckkontroll. Förutom vilket typ av däck som används kontrolleras också mönsterdjup och lufttryck.
