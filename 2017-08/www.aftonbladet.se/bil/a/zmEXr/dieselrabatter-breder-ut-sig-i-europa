Dieselrabatter breder ut sig i Europa
STEFAN HESSERUD PERSSON

Ford är den senaste i raden av biltillverkare i Storbritannien som nu erbjuder pengar för att byta in äldre bilar mot nya modeller. Den som lämnar in en bilmodell registrerad fram till slutet på 2009 får åtminstone 2 000 pund (cirka 21 000 kronor) i rabatt på en ny Fordmodell.

BMW, Mercedes-Benz och Vauxhall har infört liknande program i Storbritannien de senaste veckorna. I Tyskland närmast tävlar de stora biljättarna om att erbjuda generösa rabatter.

Förklaringen utåt är att tillverkarna vill snabba på omställningen till mer miljövänliga bilar. Fordonsanalytikern Hampus Engellau menar att det är ett sätt för industrin att köpa sig tid.

– Dieselmotorn som driftskälla för personbilar kommer allt eftersom att avvecklas och i första hand ersättas av bensinhybrider. Syftet med rabatterna är att hålla uppe försäljningen av dieselbilar och att köpa sig tid för att successivt ställa om mot hybrider och elbilar, säger han.

I flera tyska städer planeras förbud mot äldre dieselbilar, och såväl Frankrike som Storbritannien har lovat att förbjuda försäljning av alla rena bensin- och dieselbilar år 2040. Allt i ett led för att tackla den dåliga luftkvaliteten många städer lider av. En fråga som blivit brännande i samband med utsläppsskandalen kring Volkswagen.

Även i svenska städer kan miljözoner, som stänger ute äldre bensin- och dieselbilar, införas om bara några år. Volkswagen har nyligen öppnat för att miljörabatter likt de i Tyskland skulle kunna införas också på den svenska marknaden, men man har ännu inte fattat några beslut. Däremot utesluter såväl Ford som Volvo sådana incitament i Sverige i dagsläget.

”Det finns inga planer på liknande rabatter i Sverige som i Tyskland och Storbritannien. Ford Sverige har de senaste åren satsat på bra erbjudanden på småbilar med Ecoboost-motor, bensindrivna, snarare än dieselerbjudanden”, skriver Martin Ruist, presskontakt på Ford Sverige, i ett mail.

Och den osäkerhet som råder kring dieselbilarnas framtid blir svår att hantera med rabatter, säger Hampus Engellau.

– Konsumenternas stora frågetecken kring dieselbilarna är vilket andrahandsvärde man kan förvänta sig. Plötsligt förbjuds de i alla storstäder – vad är de värda då? Den osäkerheten är svår att överbrygga genom olika incitament från bilindustrin, säger han.
