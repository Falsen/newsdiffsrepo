Lars blev blåst på sin bil – med ett klick
BENJAMIN EKROTH

Lars Nordin, 56, är gymnasielärare i Sundbyberg norr om Stockholm. Han skulle sälja sin 13 år gamla Volvo V70 på Blocket och fick snabbt svar av en spekulant. Denne kallade sig Sven och ville gärna köpa bilen.

Lars gjorde upp om att träffa ”Sven” i Spånga. Där dök Sven upp med en yngre man som han presenterade som sin son. De ville köpa Lars Volvo för 11 000 kronor, men de ville att han skulle bevisa att det var hans bil.

Lars visade upp registreringsbeviset och sitt körkort. Svens son hade redan förberett alla fordons- och ägaruppgifter i Transportstyrelsens app ”Mina fordon” – och med hjälp av en unik ­sifferserie från Lars körkort kunde han snabbt signera ägar­bytet.

– När jag visat upp körkortet och registrerings­beviset tog sonen fram en app och vips så var bilen hans. Men sen visade det sig att de inte hade några pengar.

Lars ringde polisen. De frågade vem bilen stod registrerad på. Eftersom den yngre mannen just bytt ägare på bilen stod alltså bilen registrerad på honom och inte på Lars.

– Då sa polisen att det ­inte fanns något de kunde göra.

– Till slut gav jag upp och gav dem bilen.

Lars kan inte hävda att männen gjort något olagligt.

– De hävdar att de inte har betalat än. Och det är ju ­inte olagligt. Men de kommer ju inte att betala.

Han är mycket kritisk mot Transportstyrelsens app som han menar gör det väldigt enkelt för bedragare som satt i system att lura säljare på sina bilar.

– Jag hävdar att man för att kunna verifiera ett köp ska krävas på ett bank-id ­eller motsvarande certifiering. Någon typ av autentisering. Eller en fördröjning så att bytet inte sker på en gång.

Transportstyrelsen har tänkt täppa till säkerhetsluckorna i appen senare i år – då införs just kravet på mobilt bank-id av både köpare och säljare.

– Vi vill ju att medborgarna ska uppfatta appen som säker. Vi har stor sympati för de drabbade. Men vi är också tydliga med att­ körkortet och registrerings­beviset är värdehandlingar. Man ska ­vara försiktig med dem, säger Christofer ­Kärrdahl, verksamhetsledare på Transportstyrelsen.

Bara ett par dagar efter Lars utsatts för bedrägeriet var bilen till salu på Blocket igen. Då med ett annat namn och telefonnummer på säljaren. Lars tog kontakt med personen de sålde bilen till – som hävdade att han köpt bilen i god tro, och till ett högre pris än vad Lars tänkt sälja den för.

Om Lars Nordin vill ha pengarna för sin bil måste han nu ta upp ärendet i tingsrätten – mot en person som saknar både adress och telefonnummer.

▪▪ Brå, Brottsförebyggande rådet, konstaterar att bedrägeribrotten ökar i Sverige. 2015 anmäldes drygt 173 000 bedrägerier till polisen. Preliminär statistik för 2016 talar om över 204 000 anmälningar. Hur många av dessa som är bilbedrägerier är det ingen som vet. Men anmälningar, ­varningar och tips som kommer in till Nationellt bedrägericentrum tyder på att även bil­bedrägerierna ökar ­dramatiskt.

► Kontrollera vem spekulanten är innan ni träffas.

► Träffas inte på en enslig plats. Följ alltid med på provkörningar.

► Skriv ett ordentligt köpeavtal, där allt som ni kommer överens om tas upp.

► Att ändra ägaruppgifterna hos Transportstyrelsen är inte samma sak som att man har fört över ägandet.

► Är köparen den personen utger sig för att vara? Be om legitimation. Ägarbytet kommer inte att gå igenom om uppgifterna är falska. Då står du kvar som ägare till en bil du inte längre har. Skador och parkeringsböter ­registreras på dig.

► Det säkraste sättet att göra upp en bil­affär är på ditt bankkontor. Då får du ett bankkvitto på att du har fått pengarna till ditt konto.

► Lämna inte ifrån dig bilnycklarna förrän du är helt säker på att du fått betalt.
