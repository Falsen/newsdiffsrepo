Så köper du begagnad bil
STEFAN HESSERUD PERSSON

Att köpa en begagnad bil är förenat med flera risker. Det visar inte minst anmälningarna till Allmänna Reklamationsnämnden. Inom området motor har de vuxit med nästan 20 procent mellan 2014 och 2016.

Den första punkten att ta ställning till är om du ska köpa bilen privat genom en annonssajt, eller genom en bilhandlare.

Köper du den av en bilhandlare omfattas du av konsumentköplagen, som bland annat ger dig rätt att reklamera bilen i tre år. Å andra sidan är priset ofta högre än om du köper den från en privatperson.

– Väljer du att köpa av en bilhandlare gäller det att se till att den är branschansluten. Det innebär att exempelvis Motorbranschens riksförbund garanterar att rekommendationen från en reklamationsprocess där du får rätt följs. Det är den extra tryggheten du betalar för, säger Carl-Erik Stjernvall, teknisk rådgivare på Motormännens riksförbund.

Köper du istället bilen privat har du ett sämre skydd som konsument. Då faller också ansvaret på att kontrollera bilens skick på dig som köpare på ett helt annat sätt.

– Om man är osäker är det bra att ta med sig någon som kan bilar bättre än du. Man kan också vända sig till någon typ av bilprovningsföretag för en bildiagnos som kostar någonstans mellan 1 000 - 1 500 kronor, säger Carl-Erik Stjernvall.

Han uppmanar alla köpare att noggrant kontrollera bilens samtliga funktioner vid provkörningen.

– Och ett generellt tips, oavsett om du köper privat eller från en handlare, är att provköra flera exemplar av samma modell för att bilda dig en uppfattning om hur modellen känns och låter, säger han.

Risken att behöva betala överpris för bilen är idag liten om man gör sin research, säger Johan Frederik Schjødt, VD och medgrundare på begagnatsajten AutoUncle.se.

– Som köpare så har man ett bättre utgångsläge nu än tidigare då information om alla bilar och dess priser finns några knapptryck bort. Undersök därför vad liknande bilar kostar innan du köper något och fråga varför bilen i så fall kostar mer än andra. Är man uppmärksam på marknadspriserna så behöver man aldrig betala ett överpris så länge det inte finns dolda fel på bilen, säger han.
