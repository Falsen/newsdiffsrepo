Så får du bilen såld
STEFAN HESSERUD PERSSON

Att sälja din begagnade bil är inte enkelt. Risken att råka ut för bedragare är stor. Mellan 2014 och 2016 har antalet anmälningar till Allmänna reklamationsnämnden, ARN, inom området motor vuxit med nästan 20 procent.

Det finns ett antal saker att tänka på i samband med försäljningen, säger Carl-Erik Stjernvall, teknisk ansvarig på Motormännens riksförbund.

– Låt aldrig någon provköra bilen ensam, och var noga med att kontrollera köparens personuppgifter, säger han.

Det finns dessutom flera sätt att sälja din bil på – på någon av alla sajter på nätet, eller genom en bilhandlare. För att lyckas är det viktigt att sätta rätt pris, säger Johan Frederik Schjødt, VD och medgrundare på begagnatsajten AutoUncle.se.

– Vill man ha en snabb försäljning så skall man undersöka vad det nuvarande marknadspriset är och lägga sig under det för att attrahera köpare. Bilköpare undersöker marknaden väldigt noggrant innan köp och har bra koll på vilka konkurrerande erbjudanden som finns, säger han.

Carl-Erik Stjernvall uppmanar säljare att vara öppna med skicket på sin bil.

– Det tjänar man på. Ingen förväntar sig att en åtta år gammal bil är i toppskick. Försöker man måla upp en drömbild av bilen skjuter man sig själv i foten, säger han.

Det är enklare att lämna in bilen till en bilhandlare, men då kan man å andra sidan räkna med betydligt mindre betalt.

– Lämnar man in bilen till en bilhandlare är det vanligt med skambud. Om man lämnar in den som ett inbyte mot en ny bil är det viktigt att kolla på hela affären. Om du upplever att du får ett bra pris för din gamla bil kan du nästan vara säker på att du betalar för mycket för din nya. Se till att kolla mellanskillnaden, säger Carl-Erik Stjernvall.

Foto

Annonstext

Pris
