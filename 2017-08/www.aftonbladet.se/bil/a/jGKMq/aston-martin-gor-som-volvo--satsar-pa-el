Aston Martin gör som Volvo – satsar på el
STEFAN HESSERUD PERSSON

Aston Martin är utan tvekan Bondbilen framför andra. Olika modeller har förekommit i hela tolv Bondfilmer genom historien – inte minst på senare år då Daniel Craig suttit bakom ratten.

Och i framtiden lär det vara eldrift som gäller på vita duken. Lyxmärket gör nu som Volvo och satsar på elmotorer i alla nya bilar om några år.

– Vi kommer att vara 100 procent hybrid i mitten på 2020-talet, säger vd:n Andy Palmer i en intervju med Financial Times.

Skälet till den nya inriktningen är att Storbritannien liksom många andra länder brottas med höga utsläpp av koldioxid och kväveoxider. Lösningen – att förbjuda alla icke-hybridbilar från år 2040 – tvingar givetvis bilindustrin att anpassa sig.



Aston Martin siktar på att ungefär en fjärdedel av företagets bilar ska vara helt eldrivna vid slutet av 2020-talet, enligt Andy Palmer. Den första elbilen, Rapid-e saloon, ska börja tillverkas 2019.

Elmotorerna ska utvecklas internt i företaget, och inte köpas in från minoritetsägaren Daimler.

– Du måste behålla kärnteknologin inom företaget. Det är därför vi tillverkar vår egen V12-motor. Vi anser att elbilar är en kärnteknologi, och därför vill vi tillverka dem själva, säger Andy Palmer till Financial Times.
