Här är världens snabbaste passagerartåg
KRISTOFER GUSTAFSSON

I slutet av september rullar det kinesiska höghastighetståget Fuxing – betyder förnyelse på kinesiska – ut. Sju passargerartåg ska dagligen trafikera sträckan Peking–Shanghai.

Topphastigheten på den 1 318 km långa sträckan är 400 km/tim. Kanske lite mer. Alltså drygt 130 mil på bara fyra timmar och 30 minuter. Det innebär att restiden på sträckan blir närmare en timme kortare än med föregående tåg.

Den kinesiska satsningen på höghastighetståg har legat i träda sedan 2011 då en olycka med två tåg kostade 40 människor livet. En händelse som bland annat ledde till dödsdomar mot två ledande tjänstemän.

Nu har flera framgångsrika tester av tågens kapacitet och säkerhet genomförts och redan nästa vecka rullar de första tågen ut, om än i något lägre hastighet.

Men från 21:a september är det full fart enligt det kinesiska järnvägsbolaget.

Tåget har också ett sofistikerat övervakningssystem som automatiskt ska sakta ner hastigheten i nödsituationer eller om något oförutsett inträffar.

Kina har världens mest utbyggda järnvägsnätverk. Inte mindre än 60 procent av världens totala nätverk.

Notabelt i sammanhanget är att på sträckan mellan Shanghai och Pudongs internationella flygplats finns ett höghastighetståg som med så kallad maglev-teknik – svävar fram med magnetisk kraft – kan nå 432 km/tim.
