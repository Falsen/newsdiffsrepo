Snart måste du besikta din A-traktor
SANDRA KJELLSTRÖM

Den 20 maj nästa år införs krav på besiktning för A-traktorer. Då kommer du att vara tvungen att besikta din A-traktor varannat år.

Transportstyrelsen räknar med att det i dag finns ungefär 20 000 A-traktorer och Epa-traktorer, den sistnämnda har redan en besiktningsskyldighet. Av dessa är drygt hälften, 10 000 fordon, i trafik.

Besiktas inte de här fordonen får de körförbud från och med den 20 maj 2018. För att undvika kaos hos besiktningsföretagen kan du som har en A-traktor besikta den redan från årsskiftet.

– Det vore hemskt om alla A-traktorer fick körförbud den 20 maj. Under maj månad är det högsäsong för besiktning. Det kan vara bilar, bussar, husbilar och lastbilar som ska besiktas då inför sommaren. Därför vill vi ge dem en möjlighet att besikta i förväg, säger Hans Cassepierre, utredare på Transportstyrelsen.

Det finns flera orsaker till varför besiktningskrav för A-traktorer införs. En A-traktor får inte vara byggd så att den kan köra fortare än 30 kilometer i timmen, men Hans Cassepierre menar att en del ungdomar bygger om fordonet så att det riskerar att klassas som en bil.

– Det har varit en hel del problem med den här typen av fordon. När de besiktas har man i alla fall en möjlighet att se till att de uppfyller kraven, för det är olyckligt om ungdomarna förändrar fordonen så att de klassas som en bil.

Om det kommer fram att föräldrarna känner till att deras barn har byggt om fordonet till en bil riskerar de att bli av med körkortet. För ungdomarnas del får det också stora konsekvenser.

– Då kan det också bli en fråga om körkort. Sker det en olycka blir det dessutom konsekvenser om försäkringen är tecknad för en A-traktor, men så är fordonet egentligen en bil. Vi vill komma åt problemen så att ungdomarna inte råkar illa ut i onödan.
