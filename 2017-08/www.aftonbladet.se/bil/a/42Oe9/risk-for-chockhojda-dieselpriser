Risk för chockhöjda dieselpriser
SANDRA KJELLSTRÖM

Drivmedelskoncernen Preem bedömer att priset på diesel kan komma att öka med över en krona per liter, om regeringens nya förslag blir verklighet nästa år. Det skriver Dagens Industri.

– Lagstiftningen är ytterst komplex och det är mer eller mindre omöjligt att göra en prognos. I huvudsak är regeringens förslag bra och regeringens ambition är att reduktionsplikten ska vara kostnadsneutral, dock kan dubbla styrmedel för hög- och låginblandade förnybara drivmedel krångla till det och innebära en kostnadsökning på diesel, säger Helene Samuelsson, kommunikationschef på Preem, till tidningen.

Regeringens förslag handlar om att reformera och ställa om den svenska drivmedelsmarknaden, som årligen omsätter tiotals miljarder kronor, till mer fönybart.

Helene Samuelsson menar att det här leder till höjda dieselpriser och hon tror att den maximala prisökningen kan bli strax under 1,20 kronor per liter.

Men kemikoncernen Perstorp, som enligt DI har investerat en kvarts miljard kronor i tillverkning av bland annat biodiesel baserad på rapsolja, tror inte att det blir någon prischock.

– Något dyrare kan det bli men rädslan för en prischock är klart överdriven. Vi ser heller ingen risk för någon stor brist. Vi har till exempel stor ledig kapacitet som vi kan utnyttja med mer rättvisa spelregler, säger Lars Lind, vd för Perstorp Bioproducts, till DI.
