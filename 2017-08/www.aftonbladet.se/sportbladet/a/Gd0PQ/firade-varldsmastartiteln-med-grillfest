Firade världsmästartiteln med grillfest
STEFAN ALFELT

Natten mot söndagen svensk tid boxade Badou Jack ut WBA-mästaren Nathan Cleverly fullständigt och direkt efter matchen twittrade WBC-mästaren Adonis Stevenson:

– Gratulerar. Nu när du har ett bälte vill jag ha det.

”Stålmannen” är en hårdslående knockoutmaskin med 24 KO i sina 29 segrar och bara en förlust. Men den 39-årige kanadensaren har ofta anklagats för att undvika svåra motståndare. Nu vill han möta antingen Badou eller superstjärnan Andre Ward, vilket tyder på att Stevenson söker efter en rejäl sista pay day innan han lägger av.

Något som passar Badou Jack alldeles perfekt. Med den boxning han visade upp mot Cleverly är Jack en tuff motståndare för vem som i världstoppen.

Ett problem är att WBA egentligen kräver att Badou i nästa match ska sätta sin titel på spel mot deras interimmästare, ryssen Dmitry Bivol

– Money talks, konstaterar Badou.

I den dubbeltydiga betydelsen att hans stallchef Floyd ”Money” Mayweather Jr kan slänga upp pengarna som krävs för att köpa sig fria från den matchen. De stora pengarna att tjäna för Badou Jack ligger i titelmatcher som kan göra honom till en ”unified champion”, det vill säga mästare för flera av de stora organisationerna.

– Snart är det september så nästa match kan tidigast bli av i december eller kanske troligare i januari/februari.

Men i den varma Nevadakvällen hade Badou inte så värst många tankar på boxning. Trött efter att ha haft svårt att somna på natten, men uppiggad av att äntligen var det riktig mat som gällde.

Även om han gått upp en viktklass har han fått kämpa med vikten hela tiden fram till fredagens invägning. Det var synd om honom när han i onsdags fick sitta och peta i sig lite sallad utan dressing och några gram vit fisk när hans manager satt bredvid och vräkte i sig en rejäl kycklingbit.

Den kvinnliga kocken som går under ”namnet” Chef Hart skapade en fantastisk BBQ-fest.

– Jag skrev ned en lista på allt jag ville ha, säger Badou Jack innan jag drar ut honom för att posera vid grillen.

Brukar du grilla ofta? undrar jag.

– Nej, jag äter mest, blir svaret.
