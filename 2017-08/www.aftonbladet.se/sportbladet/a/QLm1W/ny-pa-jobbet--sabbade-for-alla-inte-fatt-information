lördag 19 augusti 2017
Ny på jobbet – sabbade för alla: ”Inte fått information”
SIMON NORBERG

Det var på den andra etappen över 140 kilometer från Sarpsborg till Fredrikstad, på Ladies Tour of Norway, som fyra cyklister gick i från med ungefär sju kilometer kvar av loppet.

Några kilometer senare, när de fått en lucka på ungefär 30 sekunder till den efterföljande klungan, stötte de plötsligt på patrull.

En segelbåt skulle passera Værstebrua, utanför Fredrikstad, och ledarklungan, bestående av Katarzyna Pawlowska, Mieke Kröger, Leah Kirchmann och Rosella Ratto, fick då snällt stå och vänta medan broöppningen ägde rum.

– Det är trist. Jag måste beklaga att detta har skett. Jag blir ganska känslomässig när något sådant här sker, säger tävlingsledaren till TV 2 Norge.

Den jagande klungan hann således i kapp och det bestämdes att alla skulle starta i en samlad omstart.

Finskan Lotta Lepistö var en av de som jagade ledarklungan.

– Efter stoppet fick jag inte direkt i mina fötter i pedalerna och hamnade sist i hela gruppen. Med bara fem kilometer kvar av loppet var jag tvungen att kämpa mig igenom hela fältet för att hamna i spurtduell för seger, säger hon till Ilta-Sanomat.

Lepistö slutade till slut femma i en spurtstrid som Chloe Hosking från Australien vann före nederländskorna Marianne Vos och Ellen Van Disjk.

– Detta är en chock för allihopa. Det är tragiskt för alla involverade. Vad som är orsaken bakom har jag ingen kommentar till nu, sa Moberg till den norska tv-kanalen efter loppet.

Ladies Tour of Norway gick sedan ut med en förklaring på sin hemsida.

”Orsaken för den oväntade broöppnignen är flera olyckliga händelser. Bron öppnas automatiskt från ett kontor i Oslo. Båtarna ringer ett nummer för att öppna den, men med anledning av loppet var bron stängd till klockan 18.00. Dagens etapp var långsammare är förväntat på grund av hård vind. 15 sekunder efter 18.00 kom cyklisterna till bron för sista gången, fick en röd lampa och var tvungna att stanna. Personen som styrde bron från Oslo var ny på jobbet och hade inte fått information om att de pågick ett lopp och ingen hade kollat livekameran från bron.”

Ladies Tour of Norway är skandinaviens enda världstour-tävling för kvinnor och avgörs under söndagen när cyklisterna går i mål i Halden.
