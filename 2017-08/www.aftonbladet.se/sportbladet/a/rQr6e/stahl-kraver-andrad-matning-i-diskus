Ståhl kräver ändrad mätning i diskus
JOHAN FLINCK

Svensk friidrotts största stjärna, Daniel Ståhl, är på plats i Helsingborg fär helgens SM-tävlingar.

Det blir hans första tävling sedan VM, där han tog silver.

Men egentligen skulle han haft ett guld. Han missade med två centimeter men hävdar nu att det var en felmätning av arrangörerna.

– Mitt andra kast alltså...kollar man i slow motion så var det längre. Men jag bryr mig inte om det. De tog nerslaget där de gjorde och jag är stolt över silvret, säger han när Sportbladet tar upp ämnet på dagens presskonferens.

Efter VM-finalen sågade Eurosports Jonas Karlsson hur mätningen i kastgrenarna egentligen går till. Den är alldeles för oprecis, menade Karlsson.

– När en diskus landat plant på marken, då är det inte lätt att se nedslagsmärket. Framför allt inte om det är tio meter bort. Det stör mig väldigt mycket, och det störde mig långt före den här VM-finalen med Daniel Ståhl.

– Jag tycker det är ovärdigt friidrotten. Friidrotten är en idrott som gör väldiga anspråk på att vara exakt. Vi mäter 100-meterslopp och 200-meterslopp i hundradelar och tusendelar. Vi står med mätstickor och mäter exakt höjd i höjdhopp och stavhopp, men i en kasttävling kan allt avgöras… på slump.

Karlsson får medhåll av Ståhl, som kastar SM-final på fredagen.

– Det står en 70-årig man eller kvinna med dålig syn där ute och ska se på tio meters håll var diskusen slog ner, säger Ståhl, som vill se en förändring.

– I framtiden borde man införa en typ av digitalisering i spjut, kula, diaskus och slägga så man se vart exakt den landar. I maraton har löparna ett chip i skon och man är väldigt exakt i sprint, längd och höjd.

– Jag hoppas det internationella förbundet tar upp det.

Tävlingsledare Thomas Kristiansson bröt dock in och ”lovade” exakta mätningar i helgen.

– Vi kan konstatera att medelåldern på de som tar nerslagen är betydligt lägre på SM. De är unga, de är rappa, de har bra syn och de har varit med förr. Vi lovar att vara på hugget, säger Kristiansson.

– Bra jobbat, replikerade Ståhl.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
