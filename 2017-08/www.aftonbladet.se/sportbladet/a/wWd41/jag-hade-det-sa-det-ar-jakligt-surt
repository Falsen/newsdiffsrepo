”Jag hade det, så det är jäkligt surt”
MATS WENNERHOLM

Det var SM:s mest dramatiska och blodiga målgång, när Max Hrelja stapplade i mål och klubbkompisen från MAI, Anton Levin, kastade sig brutalt och tog guldet.

Levin fick behandling för sina skrapsår och Max Hrelja satt och undrade vad som hände egentligen, medan domarna satt och studerade målfotot.

Det tog tjugo minuter innan de kunde konstatera att Levin vunnit med en tusendels sekund.

Mindre än en blinkning.

– Det enda positiva är väl att en klubbkompis vann, annars har jag ingen förklaring till vad som hände, säger tvåan Max Hrelja.

Han ledde klart innan den brutala krocken med tionde häcken.

– Ja, jag slog i nionde och sedan vet jag inte hur jag tog den tionde. Om jag kom underifrån eller sprang rakt på. Men jag snubblade hela vägen in i mål och trodde fem, sex man sprungit om mig de där sista meterna då jag tappade fart.

– Så det blev väl ganska bra till slut, även om det blev dåligt ändå.

Så kan man också se det.

Max Hrelja är Sveriges största häcktalang och har precis tagit steget till de högre häckarna på seniornivå.

– Ja, det är väl tredje tävlingsloppet jag gör på de höga häckarna.Hrelja har haft en mycket framgångsrik juniorkarriär. Han var femma i ungdoms-VM 2015 och i vintras sprang han på den trettonde bästa tiden bland världens juniorer någonsin på 60 häck inomhus (7.64).

Första steget in i vuxenvärlden är redan taget, men han föll på mållinjen den här gången.

– Ja, nu ska jag hem och träna. Det här ska inte hända igen.
