Magi av Tinne kan ge svensk EM-medalj
TT

Den sjufaldiga olympiern har varit den svenska dressyrens "leading lady" i många år nu. Ändå var det ett tag inte alls säkert att hon skulle få rida EM i Göteborg. Stjärnhästen Don Auriello skadade sig i somras och i all hast fick Vilhelmson Silfvén kandidera med Paridon Magi.

Den 14-årige valacken är skolad och skicklig, men inte på Don Auriellos nivå och inte ens Tinne visste riktigt vad hon kunde förvänta sig i strålkastarskenet på Ullevi.

Men när det krävdes som mest fick hon till en fullträff – och de 72,857 procenten placerade henne som fyra individuellt när halva startfältet ridit.

– Jag hade ingen aning om hur Magi skulle reagera på en sån här arena på kvällen. Han var trygg, han var lydig och gjorde vad jag bad om. Jag försökte och var riktigt fokuserad för att göra honom rättvisa, säger Vilhelmson Silfvén.

Efter Rose Mathisens inledande 69,914 procent på Zuidenwind – och en allt annat än klockren ritt – var Vilhelmson Silfvéns och Paridon Magis lyckade framträdande ett måste.

Annars hade dressyrlandslaget stått utanför fajten om medaljerna.

– Det satt fint, precis vad vi behövde. Detta betyder jättemycket. Tinne kan man lita på. Det hade inte varit bra om vi varit under 70 procent, säger förbundskaptenen Bo Jenå.

Nu är det upp till Therese Nilshagen/Dante (startar 17.21) och Patrik Kittel/Delauney (21.12) om det ska bli medalj.

Tyskland är på god väg mot det förmodade lagguldet. Helen Langehanenberg och Dorothee Schneider krattade manegen åt Sönke Rothenberger och Isabell Werth.

Tvåan Nederländerna och trean Danmark är efter första dagen dryga procenten bättre än Sverige men inom räckhåll om Nilshagen och Kittel lyckas.

– Det blir en nervös dag. Jag är inte nervös när jag rider men när Therese och Patrik ska rida kommer jag att vara fruktansvärt nervös, säger Vilhelmson Silfvén.

De tre bästa ekipagens resultat räknas i lagtävlingen.
