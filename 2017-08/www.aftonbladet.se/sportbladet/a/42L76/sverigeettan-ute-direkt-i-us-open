Sverigeettan ute direkt i US Open
ANDREAS KÄCK

Johanna Larsson har varit framme i tredje omgången i US Open vid två tillfällen.

Först 2014 då hon åkte ut mot Jelena Jankovic.

Sedan förra året då hon gick upp mot självaste Serena Williams.

Där blev det förlust, 2-6, 1-6, men själva upplevelsen var hennes hittills största i US Open

– Det är tufft när det inte går ens väg. Samtidigt var det en rolig stund. Det är ju sådana här matcher man vill spela och nu har jag mött henne här inne. Det var superkul, sa ”JoLa” till Sportbladet efteråt.

I år jagade hon nya triumfer.

Men det tog tvärstopp redan i första omgången.

Ajla Tomljanovic – som är rankad 232:a i världen – vann i två raka set.

Larsson – som är 66:a i världen – hade fem breakbollar i första set men lyckades bara förvalta en av dem och när hon sedan servade för att tvinga fram ett tiebreak sviktade nerverna och Tomljanovic bröt fram till 7-5.

Även andra set blev jämnt, men Tomljanovic hade starkast psyke och lyckades återigen bryta Larsson när svenskan servade för att stanna kvar i matchen.

Tomljanovic vann med siffrorna 7–5, 6–4.

Nu finns en svenska kvar i turneringen: 22-åriga Rebecca Peterson, som gör grand slam-debut. Hon ställs mot 90:e-rankade tjeckiskan Denisa Allertova i morgon (tisdag) kväll.
