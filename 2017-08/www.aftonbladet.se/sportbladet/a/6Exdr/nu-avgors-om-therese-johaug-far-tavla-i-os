Domen förlängs: Johaug missar OS
PATRIK BRENNING

Aftonbladet Plus LÄS MER OM DOPNING: Här är de sjukaste bortförklaringarna

15 månaders avstängning eller mindre och Therese Johaug kör OS. 16 månader eller mer och norskan ger upp drömmen om spelen i Sydkorea. Det var förutsättningarna inför tisdagens dom mot den norska skidstjärnan.

Straffet: 18 månaders avstängning, räknat från den 18 oktober 2016. Därmed får norskan inte tävla igen förrän i april 2018.

”Therese Johaug är förkrossad över domen som innebär att OS och hela nästa säsong ryker. Hon förstår inte att idrotten kan utestänga henne i två hela säsonger för användning av en läppsalva som varken har prestationshöjande avsikt eller effekt och när hon också tog ansvaret att kontrollera den med en expert. När det i domen framgår att det inte rör sig om fusk utan ett misstag så framstår 18 månader som oförståeligt och oproportionerligt”, skriver Johaus advokatfirma Hjort i ett pressmeddelande enligt VG.

Cas noterar i sin dom att Johaug inte gjorde en grundläggande kontroll av paketet innan hon brukade den ödesdigra medicinen. Straffskalan för den typ av misstag 29-åringen gjort är 12–24 månaders avstängning.

Det var den 13 oktober i fjol som beskedet kom att Therese Johaug hade fastnat i ett dopningstest efter att den anabola steroiden clostebol hittats i hennes urinprov. Enligt Johaugs version fick hon i sig ämnet när hon behandlade sina sönderbrända läppar med salvan Trofodermin under ett höghöjdsläger i Italien en dryg månad tidigare. Norskan ska ha fått salvan av landslagsläkaren Fredrik S Bendiksen, som missade den röda varningsskylten och texten ”doping” som fanns på förpackningen.

När dopningsfallet offentliggjordes svor en rödgråten och förkrossad Therese Johaug sig fri.

– Situationen är helt obeskrivlig. Jag har inte ord som kan beskriva hur jag mår. Men jag kan sitta här rakryggad och säga allt för jag har noll skuld i den här saken, sa norskan.

Efter att ha varit avstängd under utredningen stängdes Johaug i februari i år av i 13 månader av Norges idrottsförbund. Strafflängden skulle innebära att hon fick börja träna med landslaget igen i september 2017, att hon var tävlingsklar till världscupspremiären i slutet av november och framför allt att hon kunde delta i OS i Pyeongchang i februari 2018.

Men internationella skidförbundet, Fis, var inte tillfreds med straffet och förespråkade istället en avstängning på mellan 16 och 20 månader. De tog därför ärendet vidare till idrottens skiljedomstol Cas, som i juni förhörde Johaug.

Inför förhören i Schweiz sa Johaug till VG att möjligheten att hon missar OS fanns i tankarna.

– I mitt huvud fokuserar jag på att jag ska vara med på OS, men jag måste vara förberedd på att det inte kan gå. Så jag har det i huvudet också, att OS kan ryka för mig, sa hon.
