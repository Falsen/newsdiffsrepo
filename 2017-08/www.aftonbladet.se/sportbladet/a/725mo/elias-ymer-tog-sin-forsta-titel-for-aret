Elias Ymer tog sin första titel för året
ANDREAS KÄCK

Förra året var han och nosade på topp 100 på rankningen men den här säsongen har det gått extremt trögt för Sverigeettan Elias Ymer.

I mitten av juli agerade han genom att plocka in förre världsstjärnan Robin Söderling som ny tränare.

Nu, en dryg månad senare, kommer också den första titeln för säsongen.

Ymer vann Cordenons Challenger (nivån under ATP) efter att ha slagit den 141-rankade spanjoren Roberto Carballes Baena med 6-2, 6-3 i söndagens final.

Det här var Ymers tredje Challanger-titel i karriären. Den senaste kom i april förra året, också det på grus i Italien.

Segern gör att han klättrar från en 279:e till en 210:e plats på rankningen.
