”Johaug fick en ordentlig strafflindring”
PELLE STRANDMAN

Det har gått 16 år sedan dopningsskandalen i Lahtis 2001 där inte mindre än sex finska längdskidåkare åkte fast för dopning hemma i sitt eget världsmästerskap.

Förbundskaptenen på den tiden hette Kari-Pekka Kyrö – som nu har uttalat sig om Therese Johaugs förlängda dom till 18 månader.

Och finländaren anser inte att den internationella skiljedomstolen Cas har kommit fram till ett för hårt beslut.

Tvärtom kommer hon lindrigt undan bara för att hon är norska, anser han.

– Om det hade handlat om en rysk idrottare hade man sett det som medveten användning av anabola steroider utan några förmildrande omständigheter och utdömt maximala fyra års avstängning. En finländare hade fått två år och även läkaren hade fått verksamhetsförbud, säger han till Ilta Sanomat och ger även Sverige en känga:

– Sedan har vi dessa två rackare, alltså Norge och Sverige, den så kallade ”skandi-dopningen”. Johaug fick en ordentlig strafflindring och läkaren Fredrik Bendiksen förmodligen psykoterapi och en blombukett, säger Kari-Pekka Kyrö.

Fredrik Bendiksen tog på sig hela skulden för den salva Therese Johaug brukade mot sitt munsår och avgick sedan från sin post.

Kari-Pekka Kyrö köper dock inte alls att produkten brukats utan vetskap om att den är dopningsklassad.

– Det är inte världens mest trovärdiga sak att en tidigare högt anställd i företaget som producerar denna steroidinnehållande produkt (Trofodermin-salva) inte vet att innehållet kan orsaka ett dopningsutslag.

I ett tidigt utlåtande efter att domen blev offentlig hävdade Johaug sin oskuld med följande motivering:

”Hon förstår inte att idrotten kan utestänga henne i två hela säsonger för användning av en läppsalva som varken har prestationshöjande avsikt eller effekt och när hon också tog ansvaret att kontrollera den med en expert. När det i domen framgår att det inte rör sig om fusk utan ett misstag så framstår 18 månader som oförståeligt och oproportionerligt”, skriver Johaugs advokatfirma Hjort i ett pressmeddelande enligt VG.

Först i april 2018 är Johaug fri att tävla igen.
