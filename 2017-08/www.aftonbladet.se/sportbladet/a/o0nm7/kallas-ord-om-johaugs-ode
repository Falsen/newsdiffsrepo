Kallas ord om Johaugs öde
LINUS NORBERG

Therese Johaug fastnade i en kontroll den 13 oktober 2016.

Efter en drygt tio månader lång process är det nu klart att norskan missar OS i Pyeongchang i februari.

I dag kom beskedet från idrottens internationella skiljedomstol, Cas, att hennes avstängning förlängs till 18 månader.

En av dem som lider med Johaug är konkurrenten, och vännen, Charlotte Kalla.

– Jag kan tycka det är hemskt att det ska behöva ta en så otroligt lång tid med en överklagan, sa den svenska stjärnan till Sportbladet tidigare i juni.

Nu ger Kalla även stöd till Johaug över att missa OS.

”Beskedet om en förlängning överraskade mig i dag. Jag har hela tiden varit inställd på att Therese kommer stå på OS-startlinjen tillsammans med oss andra i februari", skriver hon i ett ett uttalande enligt TT.

"Det är svårt att sätta ord på den fruktansvärda situation Therese måste befinna sig i just nu och jag lider med henne som vän och konkurrent”, fortsätter Kalla.
