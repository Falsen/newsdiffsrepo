Domen som irriterar Johaug: ”Är helt fel”
MARTIN TOLÉN

I går kom den slutgiltiga (?) domen mot Therese Johaug.

Den norska skidstjärnan stängs av 18 månader för dopning och missar därmed OS i Pyeongchang 2018 – om nu inte Johaug överklagar, och får rätt, i den schweiziska civila högstadomstolen.

– Vi tror inte att det finns någon överensstämmelse mellan brott och straff i det här fallet. Både Mike Morgan (engelsk toppadvokat som Therese Johaug anlitat) och jag blev överraskade över domen, sa advokaten Christian B. Hjort i går.

Och nu tycks norska Dagbladet ha hittat ett fall som kan vara till Johaugs fördel.

Enligt tidningen dömdes en 17-årig simmare 2005 till tolv månaders avstängning efter att ha fått i sig den anabola steroiden Clostebol från krämen Trofodermin.

Men medan simmaren inte rådfrågade någon läkare – och i stället själv agerade oaktsamt – så straffades Johaug hårdare trots att hon fick rådet att ta krämen av en läkare.

– Det visar att domen är helt fel. Det hänger inte ihop och det finns också många fler exempel i Cas där den aktuelle utövaren fått mildare straff för en större förseelse, säger advokaten Christian B. Hjort.

Cas-experten Robin Mackenzie-Robinson menar dock att åldern kan ha haft betydelse och att reglerna för dopningsbrott skrivit om sedan dess.

Men de förklaringarna köper inte idrottsjuristen Gunnar-Martin Kjenner.

– Hon simmaren frågade inte läkare en enda gång, men slapp likväl undan med bara tolv månader. Det stämmer inte överens om vi jämför det fallet med Johaugs. Frågan är då om regelbrottet stämmer överens med straffet. Det var en relevant salva Johaug använde, det var utanför tävlingssäsong och det var inte för att fuska – då framstår 18 månader som orimligt, säger Kjenner.
