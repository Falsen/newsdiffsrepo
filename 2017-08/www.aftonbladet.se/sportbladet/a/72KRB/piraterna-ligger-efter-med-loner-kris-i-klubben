söndag 20 augusti 2017
Piraterna ligger efter med löner: ”Kris i klubben”
SIMON NORBERG

Motalalaget Piraterna var topptippade inför säsongen med förare som Greg Hancock, Emil Sajfutdinov, Peter Kildemand, Daniel Davidsson, Niels–Kristian Iversen och Damian Balinski i laguppställningen.

Men 2017-års säsong har varit allt annat än lyckad.

Med en match kvar av grundserien ligger laget näst sist i serien och riskerar därmed att missa slutspel – vill det sig illa kan det bli nedflyttning.

Nu, bara dagar innan tisdagens ödesmatch mot Dackarna kommer nästa smäll. Klubben ligger efter med löneutbetalning till sina förare, något de ska göra innan årsskiftet, säger ordförande Roger Månsson till Corren.se.

– Det är en katastrofsäsong. Det är kris i klubben. Vi ska reda ut det, det tror jag att vi gör. Men nu är vi i en situation vi inte varit i tidigare.

– Vi har pratat med förarna och de är medvetna om det här. Vissa har fått, och vissa inte. Det är ett kritiskt läge, säger ordföranden utan att kunna säga några exakta siffror på hur mycket som klubben ligger back.

Orsaken bakom den tuffa ekonomiska sitsen är bland annat att Piraterna hade budgeterat med 3000 åskådare i snitt. Den verkliga siffran under året har varit 2 505.
