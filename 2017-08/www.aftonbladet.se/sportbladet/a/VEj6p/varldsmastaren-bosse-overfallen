Världsmästaren Bosse överfallen
EMELIE FREDRIKSSON

Under friidrotts-VM tidigare i augusti tog 25-årige fransmannen Pierre-Ambroise Bosse VM-guld på 800 meter.

Månaden fick däremot ett mardrömsavslut, berättar han på sin Facebook-sida.

Bosse skriver att han under lördagen blev brutalt överfallen av tre personer och att en brottsutredning pågår.

Han nämner att konsekvenserna bland annat varit flera frakturer i ansiktet och psykisk skada.

”Med anledning av detta tar min säsong slut. Jag har alltid älskat människor men i dag älskar jag tre färre”, skriver han på Facebook.

Bosse skulle ha deltagit i den årliga lagtävlingen DecaNation i Angers den 9 september, skriver BBC.

Enligt tidningen Sud Ouest ska överfallet ha skett klockan 4 natten till söndag på en parkeringsplats vid ett kasino i byn Gujan-Mestras där Bosse ska ha spenderat kvällen med några vänner.

De tre männen ska ha bett om att få ta en bild tillsammans med friidrottsstjärnan och gjort det innan Bosse satt sig i en bil.

Men en ordväxling ska sedan ha fått Bosse att lämna bilen igen och han ska sedan ha blivit nedslagen innan männen flydde från platsen.
