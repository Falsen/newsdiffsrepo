Alfelt: Fuskaren Jones karriär tar slut här
Stefan Alfelt

Vi kommer aldrig att få se returmatchen mellan Jones och Alexander Gustafsson. Det kan jag tycka är synd men jag gråter inte över att Jones avslöjats. Han har redan fått snudd på för många chanser.

Jon Jones är ett klassiskt exempel på en jättetalang som inte kunnat hantera sitt kändisskap och den rikedom som följer med när man är bättre än alla andra i en medialt stort uppmärksammad sport.

Alexander Gustafsson har sagt att han efter de tidigare skandalerna inte längre respekterar Jon Jones. Inför deras stormatch i Toronto 21 september 2013 kallade Gustafsson Jones för ett omoget barn. Jag frågade Jones vad han tyckte om det och han svarade:

– Han har helt rätt. Jag är ju ett omoget barn.

Ett ärligt svar och kanske en förklaring till det tunga fallet som vi nu ser. Jon Jones hade allt men kunde inte hantera det på ett moget vis och han kastade bort precis alltihop.

Inför den senaste titelmatchen mot Cormier sa Jon Jones så här:

– Jag är tacksam för chansen att återuppta min karriär och jag är glad att kunna visa hur mycket jag vuxit som människa utanför oktagonen. Jag behövde förlora nästan allting jag arbetat för för att inse hur mycket jag hade.

Ett uttalande som efter dopningsavslöjandet antingen är höjden av hyckleri eller en antydning om att det kanske faktiskt handlar om ett misstag. Idrottsmän som åker fast för kokain ser jag inte som dopare. Då handlar det om festknarkande, vilket knappast i längden ger bättre prestationer på planen, i ringen eller i buren.

Anabola steroider är något annat. Direkt prestationshöjande. Visst kan man få i sig det av misstag, vilket verkar vara Jonesstallets initiala försvarslinje, men vi har precis sett hur hårt, men rättvist, en skidåkerska straffats för att ha smetat på sig salva mot sönderbrända läppar, så misstagsstrategin kommer inte att leda någonstans för Bones.

Troligtvis blir Jones som återfallsförbrytare avstängd i fyra år. UFC-presidenten Dana White blev så besviken förra gången Jones avslöjades som dopad, i november 2016 inför UFC 200 i Las Vegas, att han efter det inte har pratat med Jones igen. Dana White kommer inte ha några som helst problem med att släppa bilan den här gången, det är jag övertygad om. Jones har frestat organisationens tålamod alldeles för hårt de senaste åren.

Nu avvaktar White och UFC genom att följa utvecklingen innan man fråntar Jones titeln. Att han strippas på sitt bälte är en fortsättning som känns oundviklig. Matchen på UFC 214 kommer att bli en match utan resultat och Daniel Cormier blir mästare på nytt.

Sympatiske Cormier, som var helt förkrossad och grät floder efter förlusten mot Jones, har bara två förluster i sin karriär. Bägge gångerna mot Jones.

Alexander Gustafsson har revansch att utkräva även mot Cormier, som han förlorade lika knappt mot som han gjorde mot Jones. Kanske ännu knappare med tanke på att det blev delat domslut i titelmatchen i Houston.

Är Cormier beredd att ta ett titelförsvar direkt är The Mauler en stark kandidat att gå matchen, men samtidigt finns också risken att UFC tycker det känns mer fräscht med en ny utmanare typ Volkan Oezdemir som blixtknockade The Maulers kompis Jimi Manuwa på UFC 214. Manuwa som fram till den knocken själv var en mycket stark kandidat till en titelmatch.
