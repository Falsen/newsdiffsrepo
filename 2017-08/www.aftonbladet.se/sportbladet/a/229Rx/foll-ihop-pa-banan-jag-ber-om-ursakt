Föll ihop på banan: ’Jag ber om ursäkt’
ANDREAS KÄCK

De otäcka – och minst sagt ovanliga – scenerna utspelade sig under lördagens tredje och näst sista runda av The Northern Trust, den första av fyra deltävlingar i FedEx Cup (PGA-tourens slutspel).

Den 37-årige amerikanen – tillika före detta majorvinnaren – Lucas Glover skulle slå en helt vanlig järnfemma från fairway men tappade balansen mitt i svingen.

Han föll då ihop med stora smärtor.

– Jag stod i en lutning och jag antar att gräset var lite söndernött. I baksvingen tappade jag fästet med högerfoten och jag kände hur det högg till i knät, sa Glover efter rundan.

Han blev liggande på banan under en lång tid och tvingades få vård.

Trots detta kunde han slutföra rundan – och spela söndagens slutvarv.

I ett uttalande väljer han – något förvånande – att be om ursäkt.

Till bland andra svenske David Lingmerth.

”Jag känner mig tvungen att be om ursäkt för scenerna på det 18:e hålet i dag. Självklart var det inte meningen, men jag känner att jag är skyldig min spelpartner Grayson Murray en ursäkt. Jag vill också be om ursäkt till David Lingmerth och Morgan Hoffmann som blev tvungna att vänta länge och sedan gå igenom vår boll. Det känns väldigt tråkigt om jag påverkade mina medspelare negativt genom att förstöra tempot i spelet”, skriver Lucas Glover.

37-åringen kom på en delad 40:e plats.

Han ligger 57:a i FedEx-racet inför nästa deltävling: Dell Technologies Championship, som spelas på TPC Boston i slutet av denna vecka.
