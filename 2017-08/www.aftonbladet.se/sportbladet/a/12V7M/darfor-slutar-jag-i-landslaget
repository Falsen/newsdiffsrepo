”Därför slutar jag i landslaget”
JOHAN FLINCK

Jonas Källman slutar i handbollslandslaget 16 år efter debuten och med tio mästerskap och 646 mål på 222 landskamper i sitt cv.

Det kunde Sportbladet avslöja tidigare på tisdagen.

Nu berättar han varför.

– Jag vill helt enkelt vara mer med min familj, säger 36-åringen som fick sitt andra barn i januari.

Var det ett lätt eller svårt att beslut att fatta?

– Svårt! Svårt! Jag har varit med så pass länge. Det kommer att kännas konstigt att inte dra på sig landslagströjan mer.

Egentligen hade vänstersexan, som har två säsonger kvar på sitt kontrakt med ungerska toppklubben Pick Szeged, tänkt sluta efter EM i januari nästa år.

– Det var min tanke. Nu blev det lite tidigare. Det är lite synd på så sätt. Men familjen får gå före.

Största ögonblicket?

– Visst var OS i London (där Sverige tog silver och Källman utsågs till turneringens bästa vänstersexa) stort. Men det jag alltid kommer att bära med mig är känslan man haft alla gånger när man sprungit in till en landskamp på hemmaplan och stått och sjungit nationalsången.

Tyngsta ögonblicket?

– De gånger jag varit skadad och inte kunnat vara med i landslaget.

De senaste åren har han tackat nej till en del landskamper och mästerskap av olika anledningar.

– Men jag är nöjd med allting och ångrar ingenting. Jag har alltid gjort allt jag kunnat när jag varit med, säger Källman.
