Mayweather vann mot McGregor i storfajten
ANDREAS LILLHANNUS

Det är superfajten som har delat idrottsvärlden.

Floyd Mayweather Jr, tidernas kanske bästa boxare genom tiderna med 49(!) raka vinster.

Mot Conor McGregor, världens största och mest omtalade MMA-stjärna som tagit boxningslicens för att kunna utmana amerikanen.

Matchen har hypats upp. De båda atleterna kommer tjäna miljarder kronor – kanske så mycket som upp till fyra miljarder vardera – och ringsidebiljetterna har kostat cirka en miljon kronor.

Det hela fick en något oväntad start.

McGregor inledde matchen bäst, och var mest offensiv. Han fick dock inte in några klockrena träffar mot en defensivt skicklig Mayweather, som inledde oväntat passivt. Efter tre ronder hade Floyd ”Money” Mayweather fortfarande inte fått in en bra smäll på McGregor.

– Det var min matchplan. Att låta honom gå ut hårt i början, göra sitt, för att sedan ta honom i slutet. Vi vet att han bara kör hårt i 25 minuter i MMA för att sedan bli trött. Det var en bra matchplan, säger Mayweather.

Amerikanen vaknade dock i den fjärde ronden. Mayweather klev fram och var aggressivare, satte press på McGregor och dominerade i tre raka ronder – fortfarande utan att få in några avgörande träffar.

I den sjunde ronden fick Mayweather in flera bra träffar, och McGregor såg, av bilderna att döma, ut att tröttna rejält.

Rond åtta och nio var, utan tvekan, i stort övertag till Mayweather – och i den tionde orkade inte irländaren stå emot.

– Han var bättre än jag trodde. Han använde annorlunda vinklar och var tuff, men jag var bättre, säger Mayweather.

Domaren bröt matchen och Floyd Mayweather vann på teknisk knockout.

– Jag garanterade alla att den här matchen inte skulle gå tolv ronder. Boxningens rykte var på spel och jag gav fansen vad de ville se, och jag var skyldig det efter matchen mot Pacquiao. Jag skulle inte backa ur och jag levererade, säger ”Money”.

Amerikanen har därmed vunnit sanslösa 50 matcher. Förlustraden står fortfarande på... noll. Nu menar Mayweather att han gjort sin allra sista boxningsmatch.

– Jag är helt säker. Oavsett vad som händer, och vad som erbjuds, det var min sista match. Jag valde rätt partner att göra min sista dans med. Conor: Du är en mästare, och till hela Irland: Vi älskar er!

⁠ Se fler höjdpunkter på viasatsport.se och matcherna i sin helhet på Viaplay.
