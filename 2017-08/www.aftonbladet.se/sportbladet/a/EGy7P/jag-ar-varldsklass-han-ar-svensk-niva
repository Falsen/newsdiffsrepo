”Jag är världsklass, han är svensk nivå”
STEFAN ALFELT

Badou Jack släppte sitt världsmästarbälte för WBC i supermellanvikt på grund av sina problem med att banta ner sig till tillåten vikt. Steget upp till lätt tungvikt rivstartar med en VM-match direkt.

Han själv och Ingemar Johansson är enda svenskar som varit uppe i en så här stor match tidigare, men både Badou och Ellerbe är segersäkra.

– Jag känner mig stark. Explosiv. Redo att slå ut den här britten. Han är lång men det spelar ingen roll. Ju större de är, desto tyngre faller de, säger Badou.

Leonard Ellerbe är mycket mannen bakom Floyd Mayweather Jr:s enorma ekonomiska framgångar. Ellerbe är strategen när det handlat om uppbyggnaden av matcherna. Han ser en stor potential i Badou Jack.

– Absolut. Badou Jack kommer att bli den bäste lätta tungviktaren i världen. Han tar avstamp på lördag kväll, säger Ellerbe.

När jag frågar hur han ser på Badou Jacks utveckling och framtid går det knappt att hejda ordflödet.

– Jag är så stolt över den unge mannen. Han är den som vi gjort det bästa jobbet med fram till nu. Vi ska gå framåt med Badou Jack, han är en fenomenal fajter, en underbar person, en fantastisk familjemänniska. Jag gillar allt som har med den här killen att göra. Allt.

– Han visar respekt. Han är professionell. Han ger oss ingen huvudvärk, skapar inga problem. Han är en fokuserad fajter och jag är väldigt glad att han kommer att gå upp och ha möjligheten att bli världsmästare i en andra viktklass. Han har klivit upp i världstoppen, blivit mästare och gjort det på bra tre år efter att han överraskande förlorade en match.

Badou Jacks fajt är lördagskvällens största om man ser rent sportsligt på det, men den hamnar här över självklart i skuggan av superfajten mellan Floyd Mayweather Jr och Conor McGregor.

Jack ser inte det som något negativt. Tvärtom.

– Det är den största scenen du kan vara på inom boxningen så jag är glad att ha en plats på galan. Här syns man bra.

Erik Skoglund sa i en intervju att han vill möta Badou i en svensk storfajt.

– Jag mötte väl Badou Jack första gången som amatör när jag var 15 år. Det var inget som ingenting som skrämde mig då och inget som skrämmer mig i dag, sa Erik.

Badou Jack ler åt Skoglunds kommentarer.

– Alla kan drömma. Det finns olika nivåer. Jag är världsklassboxare, han är på en svensk nivå. Det går inte att jämföra.

Skoglund sa också att det var dumt av Badou att lämna supermellanvikt nu när World Boxing Super Series arrangeras. En turnering där slutsegraren får tio miljoner dollar, i dagens penningvärde drygt 80,5 miljoner kronor.

Badou Jacks svar är snabbt och kort:

– Jag tjänar mer pengar på att vara i lätt tungvikt.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
