”En väldigt rolig nyhet att vakna till”
ERIK KARLSSON

Efter succén mot Frankrike gjorde Janne Andersson inga stora förändringar i VM-kvaltruppen som ska möta Bulgarien och Vitryssland i början av september.

De enda helt nya namnen sedan den samlingen var Basels Alexander Fransson och Seattle Sounders Gustav Svensson.

För den förre IFK Göteborg-spelaren Gustav Svensson är det första gången han blir uttagen under Janne Anderssons ledarskap.

Ett efterlängtat besked. I en intervju med Sportbladet i maj erbjöd han till och med en gratis flygbiljett till förbundskaptenen för att han skulle kunna se honom live i MLS.

Ett erbjudande som Janne Andersson dock avstod.

– Han fick betala cash till mig i stället, sa Andersson skämtsamt på presskonferensen. Det är lite bökigt att ta sig dit, men jag har sett ett antal matcher via nätet och har bra koll sedan tidigare. Jag har inte varit där, men han har gjort det jättebra. Det är en tuff och rejäl mittfältare, en spelartyp vi tror att vi kan ha glädje av.

För Gustav Svensson blev beskedet en trevlig överraskning på morgonkvisten. Laget är samlat för spel mot Vancouver i natt svensk tid och 30-åringen hade inte fått något förhandsbesked innan han gick och lade sig.

– Jag visste att jag var med i bruttotruppen men presskonferensen var mitt i natten hos oss så det var en rolig nyhet att vakna upp till. Jag gick direkt in och kollade nyheterna, säger han.

Janne har haft lite koll ändå, trots att han inte flög över?

– Det har han förmodligen eftersom han tog ut mig. Det är kul att han kollar in hur det går.

Efter en start på säsongen där han fick flytta runt på många positioner har Gustav Svensson växt in som defensiv mittfältare.

– Det har gått väldigt bra, pusselbitarna har fallit på plats. Nu har vi bara släppt in ett enda mål på fem senaste matcherna och vi leder vår konferens.

Hur ser du på dina chanser till speltid?

– Det är svårt att veta, men jag åker dit med inställningen att jag har samma chans som alla andra. Det är upp till mig att visa på träningen vad jag kan.

För att ge sig själv bästa möjliga chans att prestera hoppas han få lämna Seattle ett par dagar tidigare. Resan direkt från Seattle till Sofia kan bli väl lång annars.

– Landslaget hyr väl en privatjet till mig... haha.

– Nej det blir nog en lång resa, men förhoppningsvis kan jag resa till Sverige först och ställa om klockan lite för att vara förberedd.
