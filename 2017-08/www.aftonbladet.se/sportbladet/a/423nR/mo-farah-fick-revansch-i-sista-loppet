Mo Farah fick revansch i sista loppet
ERIK KARLSSON

Mo Farah hade tolv raka mästerskapsguld när han skulle avsluta sin bankarriär på mästerskap med 5 000 meter hemma i London.

Men då lyckades Etiopiens Muktar Edris bryta dominansen – bara för att fira med Mo Farahs egen målgest ”The Mobot”.

– Jag är den nya Mo Farah, utbrast Edris efteråt.

Men när Diamond League kom till Zürich för den pengastinna finalen, en seger är värd dryga 400 000 kronor, gav Mo Farah svar på tal – en sista gång.

I sitt sista banlopp någonsin vann han efter ett rasande spurtvarv där fyra löpare var inom 13 hundradelar i mål.

– Det här här otroligt. Jag var både glad och besviken efter VM men vilket sätt att avsluta det här på!, säger han till TV12.

⁠

En annan VM-profil som fick revansch var 400-meterslöparen Isaac Makwala som stoppades från finalen på VM med magsjuka. I kväll var han helt överlägsen när han stormade i mål på 43,95 – innan han bjöd publiken på armhävningar.

⁠

I en längdtävling som var av VM-finalklass slutade kvällens enda svensk, Michel Tornéus, fyra på 8,09. En plats som innebär cirka 50 000 kronor i prispengar.

– Jag hoppades verkligen på topp tre i dag men jag gjorde verkligen det jag kunde. Mitt batteri tog slut redan på VM, säger Tornéus till TV12 och fortsätter:

– Det är klart att prispengarna är en extra morot, det kan betala en hyra eller två. Men hade jag velat bli miljonär hade jag spelat fotboll i stället för att hålla på med friidrott.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
