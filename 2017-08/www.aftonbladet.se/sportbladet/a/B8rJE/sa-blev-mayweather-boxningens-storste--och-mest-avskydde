Så blev Mayweather boxningens störste – och mest avskydde
STEFAN ALFELT

Det är ingen efterhandskonstruktion att påstå att Floyd Joy Sinclair Mayweather föddes till boxare 24 februari 1977 i Grand Rapids, Michigan. Pappa Floyd Sr var proffsboxare. Två farbröder, Jeff och Roger, var båda världsmästare som proffs. Att Floyd Jr skulle boxas var en självklarhet.

Så fort lille Floyd kunde gå tog pappa med honom till gymmet. Lyfte upp honom så grabben kunde börja slå på så kallade speed bags. Junior visade snabbt att han älskade att slå på alla möjliga former av träningsredskap och när Floyd fyllt sju år fick han dra på sig handskarna för att börja boxas.

Gymmet blev Floyds tillflyktsort under en allt annat än lugn och trygg uppväxt. Pappan hade ett våldsamt humör och försörjde sig som langare av droger. Han blev skjuten i benet 1978 när han höll sin son i famnen och 1993 åkte Sr i fängelse för kokainförsäljning. Mamma Deborah var missbrukare.

Floyd Jr la så mycket tid han överhuvudtaget kunde på gymmet och utvecklades snabbt till en boxare med en egen stil. Som amatör vann han prestigefyllda Golden Gloves 1993, 1994 och 1996 men amatörkarriären slutade i besvikelse med ett kontroversiellt domslut i OS i Atlanta 1996.

Bulgaren Serafim Todorov fick mycket tveksamt domarrösterna i OS-semifinalen varför 19-årige Mayweather till slut fick nöja sig med ett brons i fjädervikt. Todorov erkände inför 2015 års supermatch mellan Mayweather och Manny Pacquiao att hans seger mycket väl kunde vara ett uppgjort resultat iscensatt av den bulgariske domarbasen Emil Jetchev.

Todorov anser dessutom att han själv blev bortdömd i finalen därför att hans förbund skulle slippa att betala en utlovad premie på en miljon dollar.

Oavsett hur det gick till är och förblir förmodligen Serafim Todorov den siste som besegrat Floyd Mayweather Jr. Om inte Conor McGregor får in en lucky punch på söndag morgon.

Floyd slutade sin amatörkarriär med 84 segrar och sex förluster. Efter Atlanta-OS blev han proffs. Floyd Sr var utsläppt ur fängelset och agerade både tränare och manager. Vinsterna radades upp i snabb följd. På mindre än två år vann Floyd 17 raka segrar och i oktober 1998 var det dags för hans första VM-match. Mot Genaro Hernandez gällande WBC:s världsmästartitel i fjädervikt. Hernandez tvingades att ge upp och en gyllene era hade inletts.

Mayweather fortsatte med ett intensivt matchschema och avverkade högt kvalificerade motståndare på löpande band. Han gick upp till tyngre viktklasser fyra gånger och blev världsmästare i alla.

I april 2002 vann på domslut över Jose Luis Castillo och blev världsmästare i lättvikt.Arturo Gatti tvingades att ge sig i VM-matchen 2005 gällande superlättvikt.

2005 till 2006 plockade Floyd hem welterviktstitlarna för WBC, IBF, IBO, och IBA.Steget upp till superweltervikt kom med en supermatch mot Oscar De La Hoya. Det blev delat domslut men segern gick till Floyd som därmed blev mästare i sin femte viktklass och med sina titlar och 38 raka segrar hade status som en av de bästa boxarna genom tiderna.

Utanför ringen upptäckte Floyd att det gick att tjäna mer pengar ju fler man var känd för. Han såg till att synas i olika tv-program som ”Dancing with the stars”, USA:s motsvarighet till ”Let ́s Dance”, och han spred kaxiga uttalande omkring sig samtidigt som han visade upp en allt mer överdådig livsstil.

Som ung hade han gått förbi en lyxig sportbil på en gata i Las Vegas och tänkt för sig själv att en sån skulle han tjäna ihop till för det var ett bevis på att man tagit sig någonstans i livet.

Ganska snart fick han råd att köpa långt fler än en lyxbil. Pengarna rann in och han använde dem till att inhandla diamantbeströdda klockor, tunga guldhalsband, bilar, dagliga middagar för över 1 000 dollar per mål och alla andra tänkbara lyxartiklar.

Bara hos bilhandlaren Towbin Motorcars har han köpt över 100 lyxbilar. Det sammanlagda värdet av bilarna som nu står i Floyds garage uppgår till över 150 miljoner kronor. I inledningen av sin karriär gick han under smeknamnet Pretty boy eftersom han sällan blev träffad av slag, men själv föredrog han och ändrade till Money eftersom han älskar att visa upp sin rikedom.

Floyd, som flyttat till Las Vegas, spelade hårt. Något som pappa Floyd många gånger klagade på. Samarbetet mellan pappa och son fungerade inte bra. Redan 2000 sparkade Jr sin pappa först som manager och inte långt efter sen även som tränare och ersatte honom med farbrodern Roger.

Efter segern över Ricky Hatton i december 2007 tyckte Floyd att det räckte. Han hade inte mer att bevisa, så han la handskarna på hyllan. Pensionärslivet varade i mindre än två år, sen kunde han inte hålla sig ifrån sporten längre. Samtidigt som han kanske trots sina tidigare stora inkomster också behövde mer pengar för att kunna hålla igång sin livsstil.

Comebacken mot Juan Manuel Marquez blev seger nummer 40 och nu skulle de riktigt stora inkomstmatcherna komma på rad med fajterna mot Canelo Alvarez och Manny Pacquiao som toppar fram till helgens McGregrormatch.

På Pacquiaomatchen tjänade Mayweather runt 2,5 miljarder kronor och när han ”slutade” sin karriär hade han dragit in mer än 700 miljoner dollar, i dagens kurs 5,6 miljarder kronor.

Hans boxningskarriär och sociala resa är en framgångssaga men det finns svarta moln omkring honom. Från 2001 och framåt har han flera gånger anklagats för misshandel av kvinnor. Han har erkänt två och dömts för ytterligare en misshandel, som han dock friades från senare.

Mayweather dömdes till 48 timmars samhällstjänst och två dagars husarrest efter att ha erkänt sig skyldig i två fall. Melissa Brim, mamma till hans äldsta dotter, var offret. Hon lämnade senare in en stämning mot honom där hon anklagade Floyd för att först ha slagit upp en bildörr som träffade hennes ansikte och sen kastat in henne i bilen där han följde upp med flera slag mot hennes ansikte och kropp. Stämningen ledde inte till något då undersökningen lades ner 2003.

I november 2003 arresterades och dömdes Mayweather för misshandel av två kvinnor på en nattklubb. Först ska han ha slagit den ene i ansiktet och sen den andre i nacken när hon försökte att hjälpa sin väninna. Domen blev 100 timmar samhällstjänst men straffet utmättes aldrig och 2008 upphävdes det efter förhandlingar mellan Mayweather och målsägarna.

2011 dömdes Mayweather till 90 dagar i fängelse för misshandel av Josie Harris som är mamma till hans tre andra barn. Enligt åtalet ska han ha hittat sms i hennes mobiltelefon som avslöjade att hon hade en affär med en annan man och slagit henne samt hotat med att döda både henne och mannen hon träffade.

En av parets söner såg händelsen och sprang ut ur huset till en av mammans väninnor som ringde polisen. Mayweather släpptes ur fängelset efter 60 dagar på grund av gott uppförande.

Efter fängelsetiden har han förnekat misshandeln i intervjuer och hävdat att Josie Harris skador uppstod när han höll fast henne för att hon var drogpåverkad och oregerlig.

Utöver det som lett till åtal har Floyd Mayweather Jr anklagats för våld mot kvinnor i minst 13 andra fall där anklagelserna antingen tagits tillbaka eller inte kunnat bevisas.

Misshandelsfallen, det enorma lyxlivet, den självsäkra kaxigheten som han vältaligt utvecklar och videor utlagda på Twitter där han bland annat packar en sportbag full med Benjamins, som Floyd kallar 100-dollarsedlar för eftersom de pryds med bild på Benjamin Franklin, eftersom han aldrig tar med sig mer packning än kontanter på en resa – allt detta provocerar och har gjort hans kändisskap märkligt motsägelsefullt.

Han är långt ifrån allas favorit trots den fantastiska idrottskarriären. Sen länge är det väldigt många som sett hans matcher med förhoppning om att han skulle förlora och det verkar Money både medveten och obekymrad om.

Som affärsman och frontfigur för The Money Team är han nöjd ju fler som följer honom på sociala medier och i media eftersom han vet att det i slutändan leder till att fler också köper pay per view-sändningar till hans matcher.

Pengar in är i slutändan viktigare än att vara en good guy som alla tycker om. Hans status som boxare kan ändå ingen ifrågasätta.

– Mitt mål i boxningen har från första stund varit att bli den bäste av alla genom att besegra alla de bästa, har Floyd uttalat sig.

Därför har han också registrerat varumärket TBE.

The Best Ever.

Den bäste någonsin.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
