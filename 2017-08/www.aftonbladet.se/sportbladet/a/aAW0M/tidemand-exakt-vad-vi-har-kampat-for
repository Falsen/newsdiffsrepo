Tidemand: ”Exakt vad vi har kämpat för”
ANNA ANDERSSON

Inför Tysklands VM-­rally hade svenskarna ett ­perfekt utgångsläge, de ­behövde en placering bland de fyra främsta samtidigt som närmste konkurrent ­inte fick vinna.

De inledde med en andraplacering i fredags, men fick sedan punktering på lördagens andra sträcka och ­tappade en minut till ­motståndarna i toppen.

– Det var självklart att ­köra vidare med det trasiga däcket, säger Pontus Tidemand.

– Vi visste att vi skulle tappa mer tid på att byta däcket än att köra med det trasiga så vi fortsatte, det är sådant man lär sig.

Han och kartläsaren ­Jonas Andersson låg trea ­inför den avslutande dagen och behövde bara köra ­bilen i mål för att vinna titeln.

– Det var rätt långt fram och lika långt bak så vi ­behövde bara ta bilen i mål, men det är nästan svårare än att ha en tajt kamp. Man måste fokusera på att inte göra misstag och då är det lätt att de kommer.

Ekipaget körde i mål som trea bakom Eric Camilli och Jan Kopecký, vilket gjorde att de säkrade VM-titeln.

– Det är en otroligt skön känsla. Det har varit både vår och Skodas målsättning ända sedan säsongen startade, säger Tidemand som vann junior-VM 2013.

– Vi har skaffat oss viktiga erfarenheter, blivit bättre i våra förberedelser och gör rätt. Det är skillnaden mot tidigare.

Hans långsiktiga målsättning har hela tiden varit att ta sig till den tyngsta klassen, WRC, men där finns ­inte hans team representerat.

– Jag har inte funderat på det än, kontraktet med ­Skoda går ut efter säsongen, säger Pontus Tidemand.

– Jag vet bara att jag ska köra den obligatoriska VM-deltävlingen i England, ­sedan får vi se.

Ott Tänak körde in ­säsongens andra VM-deltävling när han vann WRC före Andreas Mikkelsen. Den regerande mästaren Sebastien Ogier slutade trea och drygade ut ledningen i mästerskapet.
