Grimmenhag gör succé på EM
HENRIK LUNDGREN

Att som 17-åring tvingas amputera båda benen hade kunnat knäcka vem som helst. Men Felicia Grimmenhag tänkte tvärtom, och hennes järnvilja fick fem ridsportprofiler, däribland EM-ryttaren Patrik Kittel, att gå samman och köpa en häst, Tarot E, åt henne.

I dag började hon betala tillbaka. Med ett nytt personligt rekord på 72,40 slutade hon femma på EM, i hård konkurrens från betydligt mer rutinerade konkurrenter.– Det var svårt att föreställa sig det här i vintras, jag fick ju hästen i februari. Mitt mål var att rida kring 70, men nu… 72,40 känns helt fantastiskt, på ett mästerskap dessutom där det är svårare att få en högre poäng.

Kittel var och tittade på Grimmenhag när hon tävlade i måndags och då slutade sjua. Väldigt uppskattat från hennes sida, men nervöst.

– När jag såg honom och några av de andra ägarna så blev jag ännu mer nervös än jag var innan. Man vill ju prestera när ägarna är där, speciellt när de är så intresserade.

Har han gett dig några tips?– Nja, vi har inte pratat jättemycket, men jag hoppas att det kan bli mer framöver. Han är väldigt intresserad och säger att han är jättenöjd med mig. Det hade varit kul om han kunnat hjälpa till ännu mer, kanske att jag kunnat åka ner till Tyskland och träna för honom. Vi får se om Patrik läser det här, säger hon och skrattar.

Den 13 juni 2011 blev hon påkörd när hon var på väg hem. Hjärtat slutade att slå i 15 minuter innan läkarna fick liv i henne igen. Men skadorna på kroppen var svåra, båda lungorna hade kollapsat, lårbenet var av, liksom vänsterarmen, hon hade brutit bäckenet på flera ställen, mjälten var trasig och hon hade småfrakturer över hela kroppen. Hon hölls nedsövd i tre dagar, och när hon vaknade ur sin koma hade läkarna tvingats amputera båda hennes ben.

Men hon har kämpat sig tillbaka. Och hon är inte klar ännu.– Att få göra mästerskapsdebut på hemmaplan är en dröm, jag flyger bland molnen. Nästa år är det VM i USA, men det kan bli svårt att ta sig dit. Att flyga hästen dit är väldigt dyrt. Så det stora målet är Paralympics om tre år.

Hon slutade femma i sin mästerskapsdebut, närmare fyra poäng efter segraren.

– Men jag ska kunna matcha dem framöver. Jag tror att om jag och Tarot E får lite mer tid på oss så kommer vi att kunna höja oss ännu mer.
