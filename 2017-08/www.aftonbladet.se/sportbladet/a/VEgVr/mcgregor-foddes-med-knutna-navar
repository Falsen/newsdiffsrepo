”McGregor föddes med knutna nävar”
PATRIK SYK

”Ni ska få se. Jag kommer va miljonär före jag fyllt 25!”

Orden kommer från ett hett gräl mellan pappa Tony och hans son Conor. Beskedet att sluta som rörmokare, en anställning som hans mamma Mags ordnat, gick som väntat inte hem hos föräldrarna. Satsa sitt liv på MMA? Vem hade hört något så vansinnigt?

– Det fanns ingen irländare som lyckats med det tidigare så det fanns ingen jag kunde peka på för mina föräldrar och säga ”jag ska bli som honom”. Det är inte något man gör helt enkelt. Men jag minns tydligt hur jag lovade att vara miljonär före 25. Jag hade fel med ett år.

Född i stadsdelen Crumlin i Dublin fanns det, som Conor själv uttryckt det, bara två alternativ för en ung arbetarklasskille. Var bra på fotboll eller var bra på att slåss. Och även om han gjorde ett rejält försök så insåg alla ganska snabbt att det inte var fotbollen som var Conor McGregors framtid, och bredvid fotbollsplanen låg lämpligt nog en boxningsklubb.

– Han föddes med knutna nävar, berättar hans pappa Tony i en intervju med irländska Independent. Det har alltid funnits i honom. Även om jag inte tyckte om att han slutade sitt arbete så förstod jag ganska snabbt att det var det här han var född att göra.

Föräldrarna må ha motsatt sig till en början. En fast anställning var ingenting man bara kastade bort. Men beslutet var redan fattat. Genom vännen och senare även UFC-kollegan Tom Egan hade Conor kommit i kontakt med SBG (Straight Blast Gym) i Dublin.

Gymmet blev hans nya hem och det dröjde inte länge förrän han som 20-åring gjorde debut på en lokal gala i Dublin. Men utan jobb och närmast obefintliga inkomster från de matcherna blev det snabbt knapert. Ofta fick han promenera ner till det lokala socialkontoret för att be om pengar till mat och hyra.  Andra gånger fick han låna pengar av släkt och vänner.

Livet som MMA-fighter på heltid var tufft och i ringen gick det inte heller spikrakt. Fyra segrar och två förluster på sina sex första matcher. Hans tränare John Kavanagh tänker tillbaka på den första tiden.

– Han var vild och intensiv men hade ganska stora brister i sin fajting. Han var tvungen att utveckla stora delar, framförallt sin brottning. Fast beslutsam om att att åtgärda bristerna som hittills givit två förluster ökade McGregor sitt redan intensiva träningsprogram. Det blev så intensivt att Kavanagh gjorde en nyckelkopia åt honom så att han skulle kunna komma in på gymmet själv och inte behöva störa honom mitt i nätterna. Än i dag är McGregor den enda fajtern med egen nyckel tills SBG.

Med sina 175 centimeter skulle McGregor i stort sett alltid ha ett längdövertag i fjädervikten. I stället lades en stor del av träningen på rörlighet och flexibilitet. Effekten lät inte vänta på sig. Sjunde matchen avslutades med knock i första ronden. Åttonde också. Och nionde. Det började viskas runt om i MMA-världen om den hårdslående och snabbkäftade irländaren.

UFC-debuten kom i Stockholm den 6 april. Motståndaren Marcus Brimage skulle bjuda på det tuffaste motståndet i karriären, var det tänkt. Det tog 67 sekunder för McGregor att vinna på knock. Segern i debuten var imponerande men det var vad som hände efter som skulle ge de största svallvågorna.

På presskonferensen och i intervjuer fick den samlade MMA-pressen se en stjärna födas. De snabba svaren, avväpnande humorn och den skoningslösa kaxigheten var någonting man tidigare knappt upplevt. Trots att galan var fylld av svenska fajters som fått hemmapubliken att vråla så var den en 25-årig irländsk debutant som alla talade om efteråt.

– Vi är inte här för att delta, vi är här för att ta över, sa han i en intervju med Sportbladet efter matchen.

Meningen var väl inövad och noga genomtänkt. En slogan skapad av ett pr-geni vid namn McGregor. För det var inte en presskonferens en sen natt i Globens pressrum som McGregor ämnade ta över. Vi som satt där råkade bara utgöra första delsegern i den plan som på bara några år skulle förändra MMA-sporten för alltid. Och, skulle det visa sig, inte ens det skulle vara taket för vad promotorn McGregor skulle uppnå.

För även om han är en fenomenal fajter så är det i förmågan att trollbinda en publik, att skapa intresse för sig själv, för sin motståndare och sina matcher som Conor McGregor saknar motstycke. Att få en annars grå och tråkig presskonferens att bli till en världsnyhet. Oneliners att klippas samman med spektakulära knockar i otaliga Youtube-montage.

– Som barn var han och ganska tystlåten. Var aldrig i trubbel eller så. Den personen som ni ser i intervjuer är en scenpersonlighet, det är någon som vi i familjen egentligen inte känner igen, har pappa Tony berättat.

Efter debuten i Stockholm gick UFC-resan i raketfart. Sex raka segrar på lite drygt två år. Under tiden hade The McGregor Show vuxit till ett monster. Han gick från nykomling till fixstjärna på rekordtid och visade inga tecken på att bromsa. Han var som sagt inte där för att delta utan för att ta över, något hans arbetsgivare snart skulle bli varse.

I en intervju med talkshow-profilen Conan O’Brien sommaren 2015 ställdes  frågan för första gången, givetvis planterad av Conor själv, om huruvida han skulle kunna tänka att möta världens bästa boxare Floyd Mayweather i en ren boxningsmatch. Det skulle han naturligtvis. Och så var snöbollen i rullning. Några månader senare tog McGregor sin första titel när han besegrade den regerande fjäderviktsmästaren José Aldo. Matchen varade 13 sekunder.

Efter den spektakulära knocken på Aldo var nu McGregor UFC:s överlägset största stjärna. Nu kunde inte heller Mayweather blunda för den karismatiske irländaren och ett ordkrig mellan de två drogs igång. Från början var nog alla ganska övertygade om att det skulle stanna där.

Två superstjärnor som utnyttjar varandras plattformar för att bygga sitt eget varumärke. Två olika världar som aldrig tidigare egentligen mötts. Boxningsfansen och MMA-nördarna. Två lojala läger men en potentiell kassako för den som kan ena dem.

Ordkriget fortsatte samtidigt som Conor hamnade i kontraktsdispyt med sin arbetsgivare UFC. Efter att ha förlorat en upphaussad superfight mot MMA-sportens bad boy Nate Diaz vägrade McGregor att dyka upp på en obligatorisk pressträff. När UFC hotade med att stryka honom från den kommande returmatchen mot Diaz svarade McGregor med att annonsera sin pension från sporten med ett kryptiskt meddelande via sociala medier: ”I have decided to retire young. Thanks for the cheese. Catch ya’s later.”

Utspelet var dock bara förhandlingstaktik i steget att ta nästa kliv i karriären. Att rätta in sig i ledet var aldrig en del av planen. Det handlade som sagt inte om att delta. Det handlade alltid om att ta över.

Dispyten mellan UFC och McGregor löste sig efter några veckor av förvirring och några veckor ytterligare senare kom nyheten att McGregor skaffat licens att gå proffsboxningsmatcher i Kalifornien. Återigen började ryktena om en potentiell supermatch mellan irländaren och superstjärnan Mayweather som allt oftare själv kommenterade ryktena med att han trodde det skulle bli av. Fortfarande var experter och fans skeptiska.

Hur skulle en kille som aldrig gått en riktig boxningsmatch i hela sitt liv kunna ställas i en ring mot en obesegrad mästare?

– Det är som att en golfspelare skulle möta en tennisspelare – i tennis. Det är skrattretande, en freakmatch, kommenterade Alexander Gustafsson till Sportbladet.

Samtidigt som det öppna grälet med Mayweather pågick som värst under 2016 passade Conor på att dels revanschera sin förlust mot Nate Diaz och bli den förste i UFC:s historia att bli mästare i två viktklasser samtidigt efter att ha knockat lättviktsmästaren Eddie Alvarez.

Nu fanns det knappt något mer att uppnå inom MMA. 28 år gammal hade han gjort den han lovat, han hade tagit över. Men världen är större än en oktagon. Mycket större. Och Conor McGregor var en erövrare med smak för blod. Den 14 juli 2017, efter månader av kontraktsbråk inför halvöppen ridå, kom så beskedet världen väntat på. Matchen skulle bli av. Matchgaget skulle bli det största i historien. 100 miljoner dollar var.

Givetvis finns det en hel del sportsligt att ifrågasätta. Även om McGregors team försökt öka spänningarna inför fighter med att läcka videomaterial från sparringsessioner med bland annat världsmästaren Paulie Malignaggi som tycks visa en överlägsen McGregor. Men bilderna kommer från Conors eget team och enligt Malignaggi själv är det grovt missvisande.

Och trots allt är det så att Mayweather, sina 40 år till trots, är en av världens genom tiderna bästa boxare med ett fläckfritt facit från 49 raka segrar. Matchen är förstås ett spektakel, ett resultat av intensivt promotionarbete från McGregor som tagit honom till en nivå ingen annan MMA-fighter befunnit sig på.

Man kan absolut argumentera för att han genom den här matchen är ett större varumärke än MMA-jätten UFC. Men nu handlar det inte längre om MMA. Det handlar om boxning och även om oddsen är enormt emot honom så vet vi att Conor McGregor kommer vara där och delta. Men vi vet också att det inte är vad han är där för att göra.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
