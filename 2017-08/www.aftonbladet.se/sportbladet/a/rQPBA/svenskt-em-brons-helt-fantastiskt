Svenskt EM-brons: ”Tack gode gud”
ELISABET HOFF

Sverige  låg tvåa inför den fjärde och avslutande rundan, och när Patrik Kittel  och Delaunay klev ut på banan talade det mesta för att det skulle bli  medalj. Han tog sig förbi hotande Storbritannien, men ett par missar i  mitten gjorde att poängen, precis som för Therese Nilshagen i den tredje  rundan, åkte ner. När han var i mål stod det klart att Sverige låg tvåa  och hade säkrat en medalj.

Men  efter att Danmarks fjärde ryttare, Catherine Dufour, stått för en  monsterritt så stod det klart att Sverige var passerade. Danskan slog  till med 78,30 och slutade tvåa individuellt.

Svenskarna var ändå otroligt nöjda.

–  Tack gode gud. För fasen, vi kom hit, vi ville ta medalj. Vi har ett  fantastiskt lag, vi har alla kämpat genom alla ritter och att jag skulle  gå in och göra det som räckte till medalj är helt fantastiskt, säger  Kittel.

Sverige  hade hela tiden medaljläge, låg trea inför dagens två avslutande  rundor. Therese Nilshagen slog personligt rekord (74,42) trots en stor  miss mitt i programmet.

– Jag fick bita mig i tungan för att inte svära högt, säger hon till Sportbladet.

Men  hon tog igen det mot slutet och låg sensationellt trea när hon var  klar. Hon slutade till slut på en sjunde plats och blev bästa svensk  individuellt.

–  Min målsättning var att hamna kring de där procenten. Sen när jag ser  resultatet så tänker jag förstås att hade jag inte haft det där felet  så…

Åt  Danmark hade det dock förmodligen inte hjälpt ändå. Patrik Kittel  gjorde en okej avslutande ritt för Sverige (73,85) och slutade åtta  individuellt. Men när danskan Catherine Defour slog till med 78,30 så  var Sverige långt efter i kampen om silvret.

Medaljen var Sveriges andra under dagen. Tidigare i dag tog Louise Etzner Jakobsson silver i paradressyrens freestyleprogram.

–  Det har verkligen varit Sveriges EM så här långt. Det är något helt  sagolikt. Jag är stolt över att vara svensk. Louise Etzner har tagit två  medaljer, vi har tagit en och Peder är i ledningen i hoppningen, säger  Patrik Kittel.

Han var helt utpumpad i den mixade zonen.

–  Jag är väldigt slut just nu. Jag tror aldrig att jag varit så nervös.  OS är enormt mycket press, men det här var banne mig värre. Det är  hemma, att veta att publiken är bakom en. Man vill inte göra någon  besviken. We made it, vi har tagit en medalj för Sverige, det var det vi  kom hit för.
