söndag 20 augusti 2017
Sverige säkrade gruppsegern – slipper mardrömsmotstånd
MALIN WAHLBERG

Sverige säkrade vidare avancemang i VM-kvalet efter krossen mot Armenien i onsdags. Men för att vinna gruppen och slippa tuffare lottning än nödvändigt behövdes en seger mot Slovakien.

Det började inte bra för Sverige som hade problem att stoppa gästerna och Slovakien gick ifrån till 16-6. Martin Pahlmblad kom dock in från bänken och såg, med sina åtta poäng, till att Sverige ändå hade 17-20 efter den första perioden.

Sverige spelade bättre i den andra perioden och gick ifrån till 44-39. Precis som mot Armenien bidrog flera spelare med poäng och inför den sista perioden var Sverige fortsatt i ledning med 67-56.

Det såg stabilt ut, men Slovakien kom tillbaka till 66-69 i fjärde. Det blev en rysare in i det sista, men Sverige kunde till slut vinna med 86–82 efter storspel av Nicholas Spires.

– Det var lite avslaget, men jag är glad att vi lyckades ta hem vinsten. Jag har ju sagt att jag trodde på gruppen. Det blev inte sex av sex, men vi mördade Bosnien i två matcher och vi mördade Armenien och avslutade med tre raka. Det är jätteskönt, säger Viktor Gaddefors.

Det innebär att Sverige, som är 61:a på världsrankingen, slipper några av mardrömsgrupperna som Grupp A med Spanien, Slovenien och Montenergro eller Grupp E med Frankrike, Ryssland och Belgien när VM-kvalet går vidare.

– Alla lag är tuffa, men det hade varit kul att köra Finnkamp på Hovet, säger lagkaptenen Alexander Lindqvist.

Thomas Massamba håller med.

– Nu får vi hoppas att vi hamnar i Finland-gruppen. Det blir mycket mer folk som kommer att komma och det blir mindre resa för oss också.

Gaddefors:

– Det finns grupper man kanske vill komma till och inte till, men samtidigt kommer alla att vara tuffa. Men jag hoppas att vi får spela på Hovet, alla har snackat bra om Hovet och jag kunde inte vara med senast.

Vilket grupp Sverige hamnar i lottas 24 augusti.
