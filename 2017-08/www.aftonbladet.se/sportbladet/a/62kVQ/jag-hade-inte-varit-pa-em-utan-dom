”Jag hade inte varit på EM utan dom”
ELISABET HOFF

Det lyser om Felicia Grimmenhag där hon sitter i sin rullstol i duggregnet på Heden och ser sin häst Tarot E trava upp inför tävlingsveterinärerna i den obligatoriska hälsokontrollen.

Så egentligen är det en överflödig fråga, den där om hur det känns att vara här, på ett EM på hemmaplan. Hon får ändå beskriva det.

– Exalterande, säger hon.

– Förut har jag alltid varit så nervös när vi åkt till en tävling. Men inte denna gång. Nu kändes det bara jätteroligt. På tävlingsdagen kommer jag bli nervös, men det går över när jag kommer in på banan.

Hon får hjälp upp i sadeln på Tarot E och genast förändras anletsdragen. De blir fokuserade och bestämda.

Hästtjejen Felicia Grimmenhag var 17 år när hennes moped blev påkörd av en bil. Svårt skadad hölls hon nedsövd i tre dagar. När hon vaknade var det mesta av båda benen amputerade. Tio veckor senare satt hon i sadeln igen.

Nu rider hon i en specialsadel med kardborrband runt låren. Två långa spön ersätter resten av benen och visar hästen vad den ska göra. Felicia sitter rak i ryggen och absolut mitt över hästen. Tyngpunkten är hög och minsta felbalans ger Felicia en fallande känsla.

Bredvid träningsbanan står förbundskapten Agneta Aronsson, tillika tränare.

– Du måste rida mycket mer framåt, säger hon bestämt.

Felicia lyder. Tarot E vaknar upp och snart gör de travövningar som kan göra vilken annan ryttare som helst avundsjuk.

Tarot E kom in Felicia Grimmenhags liv i februari. Sedan dess har karriären gått i raketfart. Från första starten i Belgien i april, över två guld i NM i juni och nu till EM.

– Ja, det har varit en riktigt snabb resa. Vi passar väldigt bra ihop, men jag håller fortfarande på att lära känna honom och upptäcker nya saker hela tiden, säger Felicia som själv inte kunde köpa en konkurrenskraftig häst.

Tarot E kom till henne tack vare fem ridsportprofiler. Bland annat dressyrstjärnan Patrik Kittel.

– Jag hade inte varit på EM utan dom. Först kände jag lite som ”varför vill de har människorna hjälpa mig?”. Det är häftigt och jag är jättetacksam, säger Felicia.

Jan Fristedt, legendarisk kommentator på stortävlingar i Sverige, är en av ägarna.

– Det ger en fantastisk tillfredställelse att vara med och hjälpa en helt underbar ung människa som är så ambitiös och så duktig. Det är så tacksamt verkligen, säger han med lätt darr på rösten.
