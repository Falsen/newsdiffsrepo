tisdag 22 augusti 2017
Efter titeln: WRC nästa för Tidemand
Mejla

I går säkrade Pontus Tidemand VM-titeln i WRC2. Han gjorde det med samma självklarhet och auktoritet som har speglat hela hans säsong. Han inledde VM-serien med att imponera i Svenska rallyt, bytte till helt andra förutsättningar när han tävlade i de för honom nya länderna Mexiko och ­Argentina – men imponerade lika stort där.

Där lade han grunden till årets VM-seger, sedan har han och kart­läsare ­Jonas Andersson fortsatt att ­köra så säkert och kontrollerat att de kunde säkra VM-titeln redan i augusti. Långt innan säsongen egentligen är över.

För de båda svenskarna var detta ett steg på vägen mot det stora målet.

Mot WRC.

Men precis som inom formelbils­racingen är vägen till den prestige­fyllda VM-klassen lång, krånglig och oerhört svårmanövrerad. Det gäller att prestera på banan, att ha rätt erfarenheter, en tillräckligt stor budget och en lika stor skopa tur.

Efter titeln i junior-VM valde Tidemand att inte gå direkt till WRC2, i stället blev han fabriksförare och fick inleda med att tävla i det asiatiska mästerskapet. Det handlade om ett mästerskap långt från de europeiska tidningsrubrikerna, men det var ­enligt tillverkarens önskemål.

Där gjorde han vad han skulle, ­körde hem en titel och fick chansen i WRC2. Under sin andra säsong i det mästerskapet körde han också hem ­titeln – men vad händer nu?

– Mitt mål är WRC, det har det ­alltid varit, har Pontus Tidemand sagt vid flera tillfällen.

– Det är dit vi jobbar, vi ­arbetar mot WRC. Den ­dagen man är där måste man vara förberedd och man måste också få förutsättningar att lyckas.

Läs den sista delen av det citatet en gång till. Den är nämligen extremt viktig och avgörande för hans framtid. Det gäller inte bara att köpa en plats i ­rally-VM, det gäller att få möjlighet till en förarplats där det också finns ­förutsättningar för att lyckas. Ingen ­racerförare – oavsett klass – blir världsmästare om materialet inte håller.

Det finns i dag bara fyra team i ­rally-VM:s tyngsta klass, men inget av dem är Skoda, Pontus Tidemands ­nuvarande arbetsgivare. Var och ett av de teamen har två eller eventuellt tre bilar till sitt förfogande och konkurrensen är stenhård.

Därför blir det väldigt spännande att se vilken väg Pontus ­Tidemand väljer – om han får möjlighet att trycka ner ­plattan i mattan och ta en plats direkt – eller om han åter­igen måste ta en omväg för att bevisa sin kapacitet.

Oavsett vilken väg han tar är jag övertygad om att den når till WRC. Den kapaciteten har han.
