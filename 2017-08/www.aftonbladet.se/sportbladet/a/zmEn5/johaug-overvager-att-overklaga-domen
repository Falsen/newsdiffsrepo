Johaug överväger att överklaga domen
PELLE STRANDMAN

Det var vid lunchtid på tisdagen som beskedet en hel skidvärld hade väntat på till sist kom.

Och det blev inget roligt besked för Therese Johaug.

Den 29-åriga skidstjärnan går miste om att ta sitt första individuella OS-guld i Sydkorea då den internationella skiljedomstolen Cas kom fram till att förlänga hennes dopningsavstängning till 18 månader.

Detta innebär att Johaug först i april nästa år är fri att tävla.

Men enligt norska Dagbladet har skidåkaren inte gett upp deltagandet i OS riktigt än.

Johaugs advokat bekräftar för tidningen att det finns en teoretisk möjlighet att vara med i spelen i vinter och att det nu undersöks om det går att överklaga Cas beslut till den schweiziska civila högstadomstolen.

– Om vi vill överklaga domen är det något vi måste undersöka och värdera de kommande dagarna, säger advokaten Christian B. Hjort.

Vid en eventuell överklagan är tanken att utmana den så kallade proportionalitetsprincipen.

– Vi tror inte att det finns någon överensstämmelse mellan brott och straff i det här fallet. Både Mike Morgan (engelsk toppadvokat som Therese Johaug anlitat) och jag blev överraskade över domen, fortsätter Hjort.

Detta blir alltså det sista halmstrået som Johaug kan greppa i hopp om att få åka på OS.

Enligt Dagbladet har detta provats förut då även två kinesiska simmare för cirka tio år sedan bestämde sig för att gå till den högsta civila domstolen i Schweiz för att testa proportionalitetsprincipen mot sin dopningsavstängning.

Men...

– De var inte så framgångsrika, men det ska understrykas att det fanns andra regler då, och de försökte utmana det dåvarande högstastraffet, säger professor Trond Solvang, som är expert på det schweiziska rättsystemet, till Dagbladet.
