Zlatans stöd till McGregor inför fajten
ANDREAS LILLHANNUS

I natt går går Floyd Mayweather och Conor McGregor upp i en omtalad duell i Las Vegas.

Hysterien kring superfajten, som ger de båda atleterna flera miljarder kronor vardera, är total. Enligt oddsen är Floyd Mayweather favorit, och när Sportbladet frågade åtta svenska profiler inom de båda sporterna trodde bara en att McGregor kommer gå som segrare.

Men irländaren har en till svensk som backar honom – nämligen Zlatan Ibrahimovic.

När han får frågan om sina tankar om fajten, och sin favorit, om fajten så tvekar han inte.

– Jag är fotbollens McGregor och han är MMA:s Zlatan. Mayweather har byggt sin karriär under lång tid. Conor har gjort det på kort tid, han har gjort sitt namn stort. Allt han har sagt har han gjort, säger Zlatan Ibrahimovic till Sportbible, och fortsätter:

– Nu går MMA in i boxningen, förut försökte boxningen gå in i MMA och de blev utklassade. Fajten kan gå åt båda håll, men alla förutspår en enkel vinst för Mayweather, och det tror inte jag. Conor har en enorm kraft, och kan slå ut folk från alla vinklar. Han har självförtroende, som jag har, och han kommer vinna.

Zlatan Ibrahimovic hyllar även irländarens hjärna.

– Han tror på sig själv och jag brukar säga att 50 procent handlar om det mentala. Om man har det, så kan man göra vad man vill. Han har dessutom skickligheten, så... jag tror på Conor.

Matchen startar klockan 05.00, söndag morgon.
