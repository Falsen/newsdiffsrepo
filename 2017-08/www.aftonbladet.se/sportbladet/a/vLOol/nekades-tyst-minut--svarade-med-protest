Nekades tyst minut – svarade med protest
MARTIN TOLÉN

Efter sim-VM i Budapest arrangeras just nu World Masters Championships – ett slags veteran-VM – i samma arena.

Och nu har den spanske veteransimmaren Fernando Alvarez skapat rubriker för sin insats inför sin final på 200 meter bröstsim.

Efter terrorattackerna i Barcelona ville den spanske simmaren hedra dödsoffren med en tyst minut.

Men önskemålet avslogs av internationella simförbundet Fina med motiveringen ”att det inte fanns tid i schemat med en tyst minut”.

Då tog Alvarez saken i egna händer.

Medan övriga finaldeltagare på 200 meter kastade sig i vattnet på signal stod spanjoren kvar på startpallen, höll en tyst minut på egen hand innan han, en minut efter alla andra, kastade sig i vattnet och genomförde loppet.

Och hyllningarna till Alvarez har varit stora.

– Jag bryr mig inte om loppet. Jag känner mer för det här än om jag hade vunnit alla guldmedaljer i världen, säger Fernando Alvarez till La Vanguardia.
