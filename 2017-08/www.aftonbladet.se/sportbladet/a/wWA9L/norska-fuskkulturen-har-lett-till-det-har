”Norska fuskkulturen har lett till det här”
PATRIK BRENNING

Therese Johaug bröt ihop i tårar på presskonferensen efter Cas dom och berättade att hon kände sig orättvist behandlad. Lasse Anrell är av en annan uppfattning och ser domen som både förväntad och normal.

– Hade inte Johaug varit den här blonda och väna varelsen som kommer från vårt grannland utan sett ut som en ”bulgarisk traktor”, som Ludmila Engquist brukade kalla dem, hade vi inte höjt på ögonbrynen utan tyckt att det varit fullständigt självklart att hon skulle få ett straff av den här typen. Ett normalt straff, säger Anrell i Aftonbladet tv.

Johaugs tårar på presskonferensen ger Anrell inte heller mycket för. I stället uppmanar krönikören alla att lägga känslorna åt sidan när de ska bedöma rimligheten i avstängningen på 18 månader.

– Alla som åker fast för dopning och straffas gråter och är förtvivlade. Hon erkände ingen som helst skuld i det här på presskonferensen och det är ju rätt häpnadsväckande och säger lite om kulturen som är i Norge. Dopningskulturen där man på ett rätt arrogant sätt anser sig stå över gängse dopingregler för att man är Norge och så stor i den här sporten. Det var fullständigt självklart att hon skulle få ett straff av den här typen.

Nu uppmanar Anrell också den norska pressen att sätta press på det norska skidförbundet att förändra kulturen inom skidsporten.

– Hon har inte kommit lindrigt undan utan verkligen fått sitt straff för hela den norska fuskkulturen med astmamediciner och två rätt tunga dopningshärvor med Johnsrud Sundby och Johaug. Hela den norska fuskkulturen har lett fram till det här och om jag vore norsk skidkrönikör skulle jag kräva att de tillsätter en haverikommission och ser över hela sin kultur, säger Anrell.

Aftonbladet Plus LÄS MER OM DOPNING: Här är de sjukaste bortförklaringarna
