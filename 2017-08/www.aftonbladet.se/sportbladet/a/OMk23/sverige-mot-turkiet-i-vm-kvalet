Sverige mot Turkiet i VM-kvalet
TT

Turkiet, Lettland och Ukraina. Det blir Sveriges motståndare i kvalet till basket-VM i Kina 2019. De svenska herrarna, som nyligen vann sin grupp i förkvalet, inleder hemma mot Ukraina den 23 november.

Kvalet avgörs i åtta grupper med hemma- och bortamöten under tre landslagsfönster: den 23-27 november i år, 22-26 februari 2018 och 28 juni-2 juli 2018.

De tre bästa lagen i varje grupp går till slutkvalet, där tolv platser i VM i Kina 2019 står på spel.

Slutkvalet avgörs i fyra grupper om sex lag. Lagen tar med sig resultaten från inbördes möten i första rundan och möter de tre lagen från den andra gruppen hemma och borta. Tre lag per grupp går till VM.
