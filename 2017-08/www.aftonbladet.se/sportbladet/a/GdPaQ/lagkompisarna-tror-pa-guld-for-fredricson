Lagkompisarna tror på guld för Fredricson
HENRIK LUNDGREN

Det var ett gäng glada, men trötta, svenska silverhjältar som ramlade in på presskonferensen. För Malin Baryard-Johnsson och Douglas Lindelöw är EM nu över, men för Henrik von Eckermann, och framför allt Peder Fredricson, finns ytterligare chanser till framgångar.Fredricson leder den individuella tävlingen efter att ha ridit tre felfria rundor.

– Vi är jätteglada för silvret, men Peder är inte nöjd ännu. Det kan jag lova, säger förbundskaptenen Henrik Ankarcrona.

Vad säger du om hans chanser?

– Det är klart att det ser fantastiskt bra ut. Han har det i egna händer. Sen är det två långa rundor kvar, det kan hända mycket. Men Peder är otroligt fokuserad. Som i dag, han går in i sin bubbla. Han vet så klart vad som gäller, men han är helt innesluten i sig själv och sin prestation. Det är en otrolig förmåga han har. Vi kommer att se en likadan Peder på söndag.

Vad är det som gör att han och All In är så bra nu?

– Bra fråga. De har en förmåga att prestera hela tiden. Jag vet inte om jag varit med om någon häst som vunnit så mycket som All In gör nu. Det är en väldigt speciell häst. Och de tillsammans är starka, och presterar runda efter runda. Det är klart att förr eller senare så kommer det en mindre bra runda, så är det bara…

… men inte på söndag, va?

– Nej, inte på söndag. Det kommer på någon liten tävling sen.

Henrik von Eckermann är andre svensk i söndagens avslutande finalhoppning. Hans misslyckande under den första tävlingsdagen gör dock att han är långt ifrån medaljstriden.

– Det är väldigt surt med mitt resultat den första dagen, eftersom jag gjort två bra rundor efter det. Jag hade legat väldigt bra till annars, nu ligger jag för långt bak i ledet.

Han är dock väldigt positiv till guldchanserna på söndag för lagkompisen Fredricson.

– Som Peder rider nu så tror jag det blir svensk guldmedalj. Han har varit med länge nu, vet exakt hur han ska lägga upp det, han känner hästen, han vet att den har möjligheterna, han vet att han har möjligheterna. Han är väldigt lugn i det han gör, och det är vad en mästare behöver i slutändan.
