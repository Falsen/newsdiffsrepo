Laurén mot ny titelfajt med Braekhus
PELLE STRANDMAN

I februari ställdes Klara Svensson mot Cecilia Braekhus i en titelfajt på norskans hemmaplan i Spektrum i Oslo.

Svenskan stod pall i tio ronder men var aldrig speciellt nära att besegra den obesegrade femfaldiga världsmästaren.

Snart kan vi dock få en ny skandinavisk duell i boxningsringen.

I Viasats program Fightweek avslöjar nämligen Mikaela Laurén, som föll mot just Klara Svensson förra året, att det finns planer på ett möte med Braekhus.

– Det har påbörjats förhandlingar med Cecilia Braekhus om att möta henne i weltervikt och få boxas om alla fem VM-titlar, säger Laurén.

Boxarna har ställts mot varandra en gång tidigare för sju år sedan då Laurén föll på teknisk knockout.

Nu hoppas den 41-åringen på en bättre utgång.

– När jag boxades mot henne 2010 hade jag bara boxats i ett år och var inte alls redo för den fighten. Men sedan den dagen har jag gått och tränat och hoppas på en returmatch. Det är dags nu och jag hoppas verkligen få kliva in i ringen mot henne.

Tanken är att boxningsmatchen, om den blir av, ska äga rum i Oslo i oktober.

✓ Se fler höjdpunkter på viasatsport.se och matcherna i sin helhet på Viaplay.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
