Rekordmånga svenskar i Bundesliga-toppen
JOHAN FLINCK

Efter OS för ett år sedan tackade såväl förbundskaptenerna Staffan Olsson och Ola Lindgren som stommen med Mattias Andersson, Tobias Karlsson, Kim Andersson och Fredrik Petersen för sig i landslaget.

Många undrade hur det skulle gå för det nya landslaget under Kristján Andrésson efter generationsväxlingen.

Rätt bra, visar det sig.

Sverige imponerade stort i VM och åkte ut mot mästarna Frankrike i kvartsfinalen.

I kvalet till EM i januari hade man inga problem.

Och när världens bästa liga, den tyska, nu sätter i gång hittar vi fler svenska spelare i topplagen än någonsin tidigare.

Vi räknar in hela tolv svenskar i förra säsongens tre bästa lag (se faktaruta). Sportbladet har tittat i backspegeln och det visar sig att det är ett nytt rekord. Vi har gått tillbaka till säsongen 2005/06 (innan dess var man inte nära årets notering) och tittat på hur många svenska spelare det varit i de tre lagen som slutat i topp föregående säsong. Snittet de tolv föregående åren är 7,75 och som mest har det varit tio (inför fjolårssäsongen och 2008/09).

Bara tyskarna själva har fler i topptrion (17) medan danskarna är tio och därefter serberna med tre.

Varför är det så många nu tro?

– Vi har en bra generation som kommer nu och man går ut som proffs tidigare nuförtiden än förut, säger Niclas Ekberg, kaptenen i landslaget som på onsdagen inleder sin sjunde ligasäsong i klassiska svenskklubben Kiel.

Vad ger det landslaget?

– Rutin och erfarenhet av stora och tuffa matcher som ger en hårdhet. Det negativa är att det blir väldigt mycket matcher och en hög belastning för många spelare.

Förbundskapten Andrésson ser mest fördelarna.

– De spelar i miljöer till vardags där det förväntas att man vinner och det tror jag är jättenyttigt för svensk handboll och i slutändan landslaget, säger han.

De senaste fem åren har topptrion varit densamma: Rhein-Neckar Löwen, Flensburg och Kiel.

Ekberg tippar att det står mellan samma tre lag i år. Andrésson tror visserligen att det blir tuffare för topptrion, som utmanas av framför allt Melsungen, Magdeburg och Berlin, men att Kiel tar hem det till slut.

– Jag tycker att Löwen och Kiel har vassast målvaktspar just nu och det tror jag blir väldigt viktigt. Hungern är säkert enorm i Kiel att ta tillbaka titeln efter att Löwen vunnit två år i rad, säger Andrésson.

Slutligen ska det tilläggas att totalt 26 svenskar spelar i Bundesliga. Men det är faktiskt inte rekord. I fjol var de till exempel 30.
