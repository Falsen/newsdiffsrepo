Stjärnan avslutade cirkeln där allt började
MATS WENNERHOLM

Johan Wissman skulle tävlat på 200 meter i SM, men nu blev sista loppet mindre än ett halvt varv i civila kläder längs upploppsrakan inför en jublande hemmapublik.

En krånglande fot satte stopp för avskedstävlingen.

– Men det kändes som det räckte med att bara vara här, säger han.

– Det var en skön känsla att få runda av allt. Det var här det började med en skoltävling för 25 år sedan. Så det var mycket känslor.

När du tittar tillbaka, vad var höjdpunkten?

– Höjdpunkten är väl hela resan och att kunna hålla på så länge på den här nivån. Men rent idrottsligt är det naturligtvis att fått springa en OS-final och lyckas vinna EM-guld inomhus i Turin 2009. Och den stora höjdpunkten var väl EM-silvret på 200 meter på Ullevi. Det var mäktigt. Hela läktaren skanderade mitt man och jag lyckades nå det mål som jag och min tränare Kenth Olsson satt upp.

Johan Wissman sprang OS-final i Peking 2008 och var VM-sjua i Osaka 2007. En enorm prestation på 400 meter.

– Ja, det är klart tufft med sprintlöpning. Det är en mördande konkurrens. Men jag höll på samtidigt som Kajsa (Bergqvist), Carro och Christian (Olsson) i landslaget. Jag tänkte inte att jag höll på med spring, utan ville bara bli lika bra som de var.

Det gjorde också att Johan Wissman aldrig kanske fick de rubriker han förtjänade. Hans framgångar drunknade i de andras ännu större prestationer.

– Man kan naturligtvis se det så, då vi var så framgångsrika. Men det var kanske just därför jag lyckades. Jag hade alla de här fantastiska förebilderna i samma ålder, det var också en faktor till att det blev så bra.

Johan Wissmans personliga rekord på 400 meter stannade på 44.56. En tid som hade räckt till en fjärdeplats i finalen i VM i London för bara några veckor sedan. Det säger det mesta om vilken nivå han höll.

Nu har han ett år kvar på utbildningen till brandman och friidrottskarriären är över.

– Ja, vi får se. Jag kommer att fortsätta träna i alla fall, men jag kanske hittar något annat som är roligare att träna.

Friidrotten kommer han att följa från sidan. Och han gladdes speciellt åt fredagens hundrametersduell här i SM och att svensk sprint har hamnat på kartan igen.

– Det är roligt att det poppar upp lite folk igen.

Men för Wissman är det över.
