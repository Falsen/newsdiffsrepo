Svenskt guldläge inför avslutningen
HENRIK LUNDGREN

Sverige leder lagtävlingen. Och Peder Fredricson leder individuellt. Torsdagens laghoppning blev en stor svensk framgång.

– Självklart mår jag jättebra nu. Alla mina ryttare var fantastiska i dag, men vi fokuserar på en dag i taget, säger den svenske förbundskaptenen Henrik Ankarcrona.Dagens store svensk var Peder Fredricson som återigen red felfritt, och därmed fortsatt leder den individuella tävlingen. Han och All In ser otroligt säkra ut på banan, trots högre hinder i dag.

– Jag försöker att inte känna efter för mycket, inte ha för mycket känslor. Det är klart att jag är nervös, det blir alla. Men jag får bara se till att bestämma mig för hur nervös jag ska vara, säger han.

Henrik von Eckermann hade en betydligt bättre dag jämfört med gårdagens fiasko och red felfritt. Till och med vattenhindret, som stoppade honom i går, gick utan problem.

– Självklart tråkigt allt som hände i går, men jag fick ladda om lite grann. Jag kände redan när jag kom in på banan att hästen var okej med vattnet.Han får ytterligare en chans i morgon, och enligt Peder Fredricson kan han till och med slippa vattenhindret.

– Ja, det har varit med två gånger nu, så jag tror inte att det är med en gång till. Jag skulle tro att det blir en kortare bana som avslutning, och lite större. Det är bara de bästa hästarna kvar nu, och de har redan gått två rundor och ska gå två till på söndag. Så jag skulle tro att banbyggaren sparar några språng och höjer i stället.

Douglas Lindelöw var i stället den svensk med det sämsta resultatet under dagen, men det blev sånär ytterligare en felfri runda av honom. Först på det sista hindret rev han.

– Det var själva fan också, men det får ni skriva om sen i tidningarna. Rundan kändes bra, jag tycker allt att det sista hindret kunde legat kvar också, säger han.

Sverige leder lagtävlingen efter två av tre rundor på 8,21. Schweiz är tvåa, 11,15, och Irland och Belgien delar bronsplatsen på 12,11. Det kan synas vara en stabil ledning, men är inte ens en rivning.

Det svenska laget betonar också att mycket återstår.

– Det är fortfarande morgondagen kvar, det är den viktigaste. Det är klart att det är viktigt att ha en målsättning, men det är fortfarande mycket kvar, säger Malin Baryard-Johnsson varnande.

I kväll ska laget gå ut och äta tillsammans igen, en tradition som inleddes efter den framgångsrika insatsen i går.

– Vi ska gå ut och veta att i morgon så gäller det, vi kan gå ut och göra något historiskt tillsammans. Jag menar, bara det är ju en fantastiskt upplevelse i våra liv. Vi åt tillsammans i går, hade inte planerat att göra det i dag. Men vi sa just att nu hänger vi ihop in i det sista och försöker tagga, säger Peder Fredricson.

Det är mycket en dag i taget, men kan du ändå känna glädje redan nu över att du leder både i lag och individuellt?

– Absolut. Det känns jättebra. Det kände jag även i går, jag var jätteglad. Det är en härlig känsla att få vinna här på Ullevi.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
