Frändén: Så slutar Champions League-grupperna
Johanna Frändén

Benfica, Manchester United, Basel, CSKA Moskva

Drömgrupp för Manchester United, som kanske har hamnat i den enklaste gruppen av samtliga närvarande topplag. Nu är ju Uniteds status lite oviss efter förra årets frånvaro från turneringen, men säsongsstarten har varit överväldigande bra. Om Victor Nilsson Lindelöf får förtroendet tillbaka av Mourinho kan han få en nostalgisk återträff med Benfica. Låt oss hoppas.

Vidare: Manchester U & Benfica

Bayern München, Paris Saint-Germain, Anderlecht, Celtic

Ett stormöte mellan en etablerad jätte i Bayern och en aspirerande i PSG. Har svårt att se något av övriga lag rå på dem, men Celtic kan skrälla på hemmaplan.

Vidare: Bayern München & PSG

Chelsea, Atlético Madrid, Roma, Karabach

Francesco Totti är känd för sin fantastiska förstatouch, men det var dålig bollkänsla att dra Roma mot Chelsea och Atletico Madrid. Ändå en underhållande grupp på förhand där alla kan slå alla på en bra dag, minus Karabach som får lära och se.

Vidare: Chelsea & Atlético Madrid

Juventus, Barcelona, Olympiakos, Sporting CP

För första gången på jag vet inte hur många år måste Juventus ses som förhandsfavorit före Barça. Italienarna släppte in noll mål på två möten med likbleka katalaner förra året i turneringen och efter Barcelonas hittills krampaktiga silly season lär historien kunna upprepa sig. Dock griper de utan problem en slutspelsplats.

Vidare: Juventus & Barcelona

Spartak Moskva, Sevilla, Liverpool, Maribor

Man ska inte skriva av en direktkvalificerad rysk mästare och gruppen är nog mer oviss än den ser ut på förhand. Men Sevilla och Liverpool visade fin form i sista kvalrundan och ska nog greja detta.

Vidare: Liverpool & Sevilla

Shakhtar Donetsk, Manchester City, Napoli, Feyenoord

Det blir en ljusblå stjärnsmäll när Manchester City och Napoli tävlar om gruppsegern. Pep Guardiola har det starkaste manskapet, men någon ska ju se Neapel och dö också.

Vidare: Manchester City & Napoli

Monaco, Porto, Beşiktaş, RB Leipzig

Emil Forsberg och han kamrater hade kunnat få en betydligt tyngre grupp i första CL-slutspelet. Monaco får gälla som klara favoriter, trots tappet av ett par nyckelspelare och en trolig sorti också för Kylian Mbappé. Sen är det lurigare.

Vidare: Monaco & Porto

Real Madrid, Borussia Dortmund, Tottenham Hotspur, APOEL

Här blir det åka av. Tottenham och Borussia Dortmund får göra upp om andraplatsen och allt talar för att mötena dem emellan kan bli minnesvärda. Zinedine Zidane lär inte drömma mardrömmar i natt.

Vidare: Real Madrid & Tottenham

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
