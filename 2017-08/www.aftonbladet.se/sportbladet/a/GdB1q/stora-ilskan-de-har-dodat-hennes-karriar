Stora ilskan: ’De har dödat hennes karriär’
ANDREAS KÄCK

Julia Lipnitskaya började åka skridskor som fyraåring.

Elva år senare var hon bäst i Europa.

Som den yngsta europamästaren någonsin blev hon också uttagen till det ryska OS-laget och väl på plats i Sotji var hon med och vann guld i lag.

Där och då förvandlades hon till konståkningens stora affischnamn; hon prydde omslaget på maj-upplagan av tidningen Elle Girl Russia, prisades som det ryska folkets favoritidrottare år 2015 och skrev ett långtidskontrakt med klädjätten Adidas. Samtidigt blev förväntningarna blev bara större och större.

Nu kommer beskedet att hon slutar.

För ryska nyhetsbyrån TASS berättar hennes mamma att Julia Lipnitskaya har genomgått en behandling för anorexia.

– För mig kommer det verkligen inte som en överraskning. Sanningen är att Lipnitskaya slutade för över två år sedan. Hade hon ens haft en chans att konkurrera om en plats i OS-laget? Hon kunde ha försökt, men den objektiva analysen är att det ändå inte hade gått, konstaterar 2002 års OS-hjälte Alexei Yagudin enligt sports.ru.

Nyheten om Julia Lipnitskaya kommer dagen efter att en annan rysk konståkningsstjärna, Adelina Sotnikova, meddelat att hon inte tänker ställa upp i OS i Pyeongchang.

– Situationen med Lipnitskaya är som med Sotnikova. Ju tidigare vi får ett besked desto bättre, säger Valentin Piseyev, hedersordförande i det ryska konståkningsförbundet (FFKR).

Nu går Dinara Safina, före detta världsetta i tennis, till rasande attack mot personer inom det ryska konståkningsförbundet och menar att de ställt orimligt hårda krav på Julia Lipnitskaya.

”Det smärtar att läsa att en idrottare måste avsluta karriären, bara 19 år gammal. I det här fallet har folk helt enkelt dödat hennes karriär för att de anser att hon inte levt upp till deras förväntningar. Vad är det här för människor – tränare, ledare, ”experter” och kommentatorer – som dödar en idrottares karriär? Kära Julia, jag ber för din styrka och ditt välbefinnande och hoppas att du tar dig igenom det här”, skriver Safina på twitter.

Även Rysslands nuvarande förbundskapten, Tatiana Tarasova, överöser Julia Lipnitskaya med fina ord.

– Julia är en stjärna. Vissa stjärnor lyser länge, andra lyser för starkt och brinner upp. Hon lyste väldigt starkt. Jag önskar henne ett underbart framtida liv, vilket hon förtjänar, för hon är en väldigt, väldigt smart och snäll tjej, säger Tarasova.
