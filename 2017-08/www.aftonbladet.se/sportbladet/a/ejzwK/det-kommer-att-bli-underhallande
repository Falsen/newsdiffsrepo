”Det kommer att bli underhållande”


Med chansen att plocka hem WBA-titeln och bli världsmästare i en andra viktklass – Badou lämnade ifrån sig WBC-titeln i supermellanvikt på grund av problem med att banta hårt – går han än en gång en match som är bland de största en svensk varit med i sen Ingemar Johanssons VM-matcher.

Badou Jack försvarade sin VM-titel tre gånger. Ingemar Johansson förlorade sitt titelförsvar i returen mot Floyd Patterson.

– Jag jämför mig inte med någon. Ingo var 60 år sen. Han var tungviktare. En legend i sin tid. Jag försöker bara göra min egen grej, säger Badou.

Som gjort sin grej fantastiskt bra sen han gick sin sista proffsmatch hemma i Sverige på en gala i Malmö i september 2010 inför färre än 200 åskådare. På samma gala boxades en annan blivande svensk världsmästare, Mikaela Laurén.

– Det var min sista match i Sverige. Det är skillnad, säger Badou leende.

Resan från proffsdebuten i Tidaholm 6 juni 2009 såg ut att få ett tvärt slut när han knockades av Derek Edwards i februari 2014.

– Det var bara en olyckshändelse. Han ville inte ha en re-match. Bara att gå vidare och jag blev världsmästare i stället.

– Jag skulle möta James DeGale i en titelmatch och så tog vi matchen mot Edwards som en stay busy fight, men det handlar inte om att förlora utan hur man kommer tillbaka efter en förlust.

Efter två segrar samma år fick Jack en ny VM-chans, mot Anthony Dirrell. En chans Jack tog och han vet vad som varit avgörande för den snabba utvecklingen.

– Min tränare Lou Del Valle. När jag tog tillbaka honom i mitt team satte det fart. Han kom tillbaka efter min förlust som lärde mig att man inte kan underskatta någon. Du måste vara hundra procent i varje match.

WBA-mästaren Nathan Cleverly siktar på att försvara sin titel för att sen få till en stormatch mot IBF-, WBO- och WBA-mästaren (supertiteln) Andre Ward.

– Ser Cleverly förbi mig, så må Gud vara med honom. Han kommer inte att vinna. Jag vill gå de stora matcherna, de stora penningmatcherna. Jag vill inte ha några enkla matcher, säger Badou.

Badous senaste match gick i januari i Brooklyn, New York, mot James DeGale. Matchen som gällde WBC- och IBF-titlarna i supermellanvikt blev väldigt bra med Badou som den bättre i ringen, men domarna dömde oavgjort.

– DeGale vill springa mycket, han gillar inte att fajtas men blev tvungen att fajtas. Den här killen kommer att fajtas. Jag kommer inte att behöva leta efter honom, säger Badou inför nattens match.

Nathan Cleverly har respekt för sin motståndare.

– Badou är en komplett och skicklig yrkesboxare. Han gör allting rätt men sticker inte ut med något speciellt. Jag kommer från tyngre viktklasser så jag är van att hantera starka motståndare.
