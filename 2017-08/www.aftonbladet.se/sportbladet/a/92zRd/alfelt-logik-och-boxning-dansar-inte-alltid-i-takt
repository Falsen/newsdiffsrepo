Alfelt: Logik och boxning dansar inte alltid i takt
Stefan Alfelt

Förhandssnacket, det så kallade trash talket, är som vanligt.

– Han kommer att vara medvetslös redan i rond ett, skriker Conor McGregor.

– Jag garanterar dig detta: Du landar antingen på ditt ansikte eller din rygg. Vilket sätt vill du ha det på? kontrar Floyd Mayweather Jr.

De har turnerat från Los Angeles, via Toronto och New York, till London och öst oförskämdheter över varandra. På Toshiba Plaza utanför T-Mobile Arena där de boxas natten mot söndag morgon fick den stora publiken knappt se en skymt av dem.

De två kom efter varandra.

Mayweather täcktes så gott som helt av ett uppbåd av fotografer vilket fick åskådare att bua och skrika. De hade stått i den 50-gradiga värmen i timmar och fick inte ens se stjärnan.

När McGregor kom till torget nästan två timmar försenad tog han ett varv runt hela den inhägnade platsen för att komma åskådarna så nära som möjligt. Gensvaret var enormt. Den kaxige irländaren togs emot som en rockstjärna.

Självklart är alltihop ett spel för att skapa ännu mer intresse. MMA-stjärnan mot den självsäkre boxningslegenden som med en seger slår Rocky Marcianos rekord att sluta obesegrad som professionell boxare efter 49 matcher.

Vinner Mayweather tar han sin 50:e seger men han gör det mot en boxare som har noll matcher som proffs bakom sig.

Supermatchen, århundradets match, är också historiens största mismatch. En legend mot en nybörjare.

Och ändå.

Ändå vågar man inte tvärsäkert räkna ut McGregor.

Irländaren har en väldigt hård vänster som han slagit ut många i oktagonerna med, men det är så väldigt annorlunda att hitta rätt med de slagen i en boxningsring. Speciellt som han ska göra det mot boxaren som gjort perfektion av The noble art of selfdefence. Världens bästa proffsboxare har knappt lyckats att träffa Mayweather, så varför skulle en MMA-kille göra det?

Logiken säger att McGregor inte ska ha en chans men logik och boxning dansar inte alltid i takt. Knockas Mayweather tidigt söndag morgon är det en jättelik sensation även om han pensionerade sig för två år sen, men inte av magnituden att MMA-sporten på något vis besegrar proffsboxningen. Det är boxningen som drivit den här matchen till det enorma intresset och de löjligt stora pengarna. Därför har boxningens anseende mer att förlora men det blir i så fall bara tillfälligt. Vi får snart en ny Århundradets match att lockas till.

Mayweather–McGregor är långt ifrån den första crossovermatchen. Folk har genom alla tider velat jämföra olika specialidrottsmän med varandra. Inte bara i kampsport. Vi har haft löpningar människa mot djur, höjdhopp människa mot häst, alligatorbrottning och andra konstigheter.

Redan på 1920-talet möttes ofta boxare och wrestlers, men då i matcher där man fick använda sig båda sätten att slåss på. Brottarna vann nästan alltid. En supermatch var på gång mellan boxningsvärldsmästaren Jack Dempsey och den mycket populäre wrestlingstjärnan Ed ”Strangler” Lewis. Dempsey var garanterad den hissnande summan 200 000 dollar, vilket var en enorm förmögenhet i början av förra århundradet, men matchen sprack efter månader av förhandlingar om detaljer.

Den mest kända mix-matchen i någorlunda modern tid är Muhammad Ali mot Antonio Inoki i Tokyo 1976. En bedrövlig historia som dock kom att inspirera till dagens enorma framgång med MMA.

Två dagar före matchen fick Alilägret igenom ett antal regeländringar varav den att Inoki inte fick sparka över midjan på Ali och dessutom skulle ha ena knäet i canvasen fördärvade matchen totalt. Boxningsgänget trodde att det skulle tvinga brottaren att stå upp men det blev precis tvärtom.

Inoki hasade sig matchen igenom på rygg likt en ilsken krabba längs golvet och sparkade över hundra gånger på Alis knä. Muhammad fick in sex slag på sin liggande motståndare. Men matchen dömdes oavgjord.

Efter den floppen har ändå ganska många mixade matcher avverkats. Nobuhiko Takada–Trevor Berbick, Eric &#x27;Butterbean&#x27; Esch–Genki Sudo, Tim Sylvia–Ray Mercer och Randy Couture–James Toney är några av dem.

Skillnaden den här gången är att man bestämt sig för en ren boxningsmatch med vanliga boxningsregler. Visserligen med tunnare handskar än normalt men upplägget vittnar om att det är Mayweather som haft mest att säga till om i förhandlingarna.

Inget konstigt i det. McGregor har snackat sig till matchen men det är ”Money” som sett till att den blir den kassasuccé som den tveklöst blir. Floyd Mayweather Jr är en av de bästa boxarna någonsin men frågan är om han inte är ännu bättre som affärsman.

Han har lyckats att omvandla en match som på förhand bemöttes som en meningslös jippotillställning som bara kan sluta på ett sätt till en fajt som kittlar världen. Det kommer att slås intäktsrekord både gällande åskådare på plats i T-Mobile Arena och för pay per view. Galan kommer att ses av över en miljard tv-tittare världen runt och när Mayweather söndag morgon har cashat in sina 300 miljoner dollar för max 36 minuters boxande blir han den förste idrottsmannen som tjänat över en miljard dollar på sitt idrottsutövande.

Han är värd sina pengar. Även om självklart ingen människa egentligen är värd att tjäna så mycket på idrott får vi nog acceptera underhållningsbranschernas emellanåt groteska summor.

Mayweather tvingar ingen att betala för att se honom. Han har bara förmågan att väcka ett intresse som gör det närmast omöjligt att ignorera honom till och med för dem som avskyr honom – och de är många.
