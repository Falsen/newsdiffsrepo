Hockeyprofilen tar världstouren i padel till Sverige
JOHAN FLINCK

Padeln växer så det knakar och har blivit rena popsporten i Sverige – inte minst bland kändisar och gamla fotbolls- hockey- och tennisstjärnor.

Måns Zelmerlöw äger en stor anläggning tillsammans med Jonas Björkman och några andra i Stockholm.

Zlatan Ibrahimovic har setts spela padel flera gånger och Olof Mellberg är omvittnat skicklig. Peter Forsberg, Mats Sundin, Tomas Brolin och Thomas Johansson tillhör också dem som fastnat för sporten.

Förre hockeystjärnan och Stanley Cup-mästaren Andreas Lilja har i dag ingen kontakt med hockeyn utan fyller numera sina dagar med padel. Han och en vän äger och driver Nordens största padelhall hemma i Helsingborg med åtta banor.

– Jag hörde att det har byggts 100 nya banor i Sverige bara under sommaren, säger 42-åringen.

Vad gör padel så populärt i allmänhet och hos gamla idrottsstjärnor i synnerhet?

– Det är lätt för alla att lära sig spela. Utvecklingskurvan är enorm, man kommer snabbt in i det. Sedan tror jag att det här med att man spelar nära varandra och kan häckla varandra och snacka skit lockar gamla idrottsmän. Sedan är det skonsamt för kroppen också, säger Lilja.

Spanien och Argentina är padelns hemländer och de båda dominerar också stort i världstoppen.

– Där nere har de spelat sedan 1960-talet och det blev populärt på 1980-talet.

Men Lilja har lyckats locka till sig en världstourtävling, eller rättare sagt Challengerturnering, på herrsidan till Sverige för första gången. Nästa vecka avgörs den i Helsingborg.

– Det är första gången en tourtävling spelas i norra Europa. Det är en stor ära.

Lilja förklarar vad en Challeneger-turnering innebär.

– 16 spelare dominerar i världen och det är alltid något av deras lag som vinner. Men så har man startat en Challenger-kategori för att fler ska kunna samla poäng och tjäna pengar. Så alla de bästa bakom de där 16 kommer. hit. Det är ungefär som Swedish Open i tennis i Båstad. Sveriges bästa lag har fått ett wild card och ytterligare tre-fyra ska kvala.

Av de gamla, svenska storstjärnorna som spelar – vem är bäst?

– Thomas Johansson, den gamle tennisspelaren, helt klart. Olof Mellberg ska också vara väldigt duktig.
