Austin Hamilton vann SM-guld på supertid
MATS WENNERHOLM

En sjuttonåring och en tjugoårig och mindre än två tiondelar till drömgränsen.

Mindre än två tiondelar till en historisk titel som förste svensk under tio blankt.

Och två enorma självförtroenden inför nästa säsong.

– Det är svårt att säga om det är möjligt att springa under tio blankt i framtiden, men jag sprang på 10.21 här och jag är fortfarande bara sjutton år. Jag kan inte se att jag inte ska springa betydligt fortare än så här i framtiden. Jag har inte ens vuxit klart, säger Henrik Larsson

Henrik Larsson var den stora sensationen som utmanade etablissemanget direkt med sitt svenska juniorrekord på 10.35 i försöken, som sänktes till 10.31 i semin.

Austin Hamilton kände pressen direkt.

– Ja, jag visste vad som krävdes och det gjorde att jag verkligen fokuserade på mitt eget lopp.

Och tiden?

– Ja, 10.18. Jag tänkte inte på tiden från början, men när jag såg resultattavlan blev jag så glad att jag började hoppa lite. Sedan fick jag höra att det var ogiltigt och blev väl lite besviken en kort stund. Men jag är fortfarande glad. Det här är mitt första SM-guld någonsin som senior.

Och drömmen om att springa under tio sekunder?

– Den har alltid funnits där och nu ser det plötsligt ljusare ut. Jag har tvivlat lite på mig själv den här sommaren och tänkt ”kan jag verkligen springa på de tiderna”. Nu har jag sprungit på 10.18 en säsong där målet var att komma under 10.30. Jag är på rätt väg.

Austins tidigare personbästa var 10.34 från i somras och även om medvinden var otillåtna +2.2 den här kvällen, var den ändå ett rejält formbesked om vad som är möjligt.

Och Austin välkomnar Henrik Larsson i gänget.

– Ja, jag är faktiskt glad att han slagit igenom som han gjort. Nu kommer jag att känna pressen. Om jag slarvar med träningen vet jag att jag får stryk nästa år.

Henrik Larsson är lika glad över konkurrensen.

– Ja, det är gött att ha någon att tävla mot inrikes, säger han på sin värmländska.– Bra motstånd gör att du springer bättre hemma.

Ja, det här känns som början på något som kan växa sig riktigt stort.

I rekordfart.
