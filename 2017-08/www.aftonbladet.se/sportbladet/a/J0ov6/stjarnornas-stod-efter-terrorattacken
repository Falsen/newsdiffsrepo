måndag 21 augusti 2017
Stjärnornas stöd efter terrorattacken
ERIK KARLSSON

En vit van mejade under torsdagseftermiddagen ner folk på turiststråket La Rambla i Barcelona. I skrivande stund är 13 bekräftade döda och över 100 skadade.

Nu går flera av stadens stora idrottsprofiler ut och fördömer våldet och stöttar de som drabbats.

”Väldigt påverkad av vad som hänt i Barcelona. Allt mitt stöd till staden och familjerna”, skriver Luis Suarez på Twitter.

Forwardskollegan Leo Messi skrev ett längre meddelande på Instagram.

”Jag vill skicka mina kondoleanser och allt mitt stöd till offrens familj och vänner efter den hemska attacken på vårt kära Barcelona.”

”Bestört över det som händer och nyheterna som kommer från vår sad, all min kärlek” skriver Andres Iniesta.

Gerard Pique rasar mot det han kalla ”barbari”.

”Mer än någonsin tidigare står vi tillsammans mot denna attack på vår stad. Allt mitt stöd går till de som drabbats av detta barbari”.

Även Real Madrid-stjärnan Cristiano Ronaldo skickar sitt stöd till de drabbade.

”Bestört över nyheterna från Barcelona. Allt stöd och solidaritet till familjerna och vännerna till offren.”, skriver han på sin Twitter.

Mitt i sorgearbetet efter terrorattacken på Las Ramblas ska stadens fotbollslag spela match. På söndag tar Barcelona emot Real Betis i den första omgången av spanska ligan.

På sin hemsida skriver Barcelona att spelarna i båda lagen ska bära sorgeband, att en tyst minut kommer hållas och att alla flaggor ska vaja på halv stång.

"FC Barcelona vill uttrycka sin djupa sorg och fullständiga avsky mot den terroristattack som slagit till mot hjärtat av vår stad. Klubben vill sända stöd och tankar till offren, deras familjer och vänner, samt till alla dem som bor i Barcelona och till dem som besöker staden", skriver Barcelona.
