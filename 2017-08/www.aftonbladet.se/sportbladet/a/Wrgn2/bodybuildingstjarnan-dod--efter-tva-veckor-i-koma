Bodybuildingstjärnan död – efter två veckor i koma
FILIP DUREFELT

Det var den 10 augusti som Rich Piana kollapsade i sitt hem och hamnade i medicinsk koma på ett sjukhus i Florida.

Enligt uppgifter från Daily Mail misstänker läkare att en överdos låg bakom kollapsen, och Piana har tidigare berättat om sitt användade av anabola steroider.

Under fredagen meddelade läkare från sjukhuset att Piana avlidit, och sociala medier svämmades över av fans och vänner som ville hylla honom.

Pianas exfru Sara Piana delade ett emotionellt inlägg på Instagram.

”Jag är så ledsen och förkrossad över att han inte klarade sig. Du berörde verkligen många människors hjärtan och hjälpte så många”, skriver hon bland annat.

Rich Piana var en stor profil, i dubbel bemärkelse, och hade över 1,2 miljoner följare på Instagram.

Dödsfallet är det andra på kort tid i bodybuildingvärlden. För bara några dagar sedan dog 26-årige Dallas McCarver sedan han satt mat i halsen och kvävts till döds.

– Det sista han sa var "jag älskar dig. Hej då", sa hans flickvän Dana Brooke då till TMZ.
