Sverige jagar historiskt guld: ”Fantastisk upplevelse”
TT

I Arnhem för 16 år sedan var Malin Baryard Johnsson med i silverlaget. Nu har landslagsveteranen chansen att toppa den upplevelsen.

– Vi har den viktigaste dagen kvar. Det är härligt att sitta här, men det är fortfarande en lång väg kvar, sade hon på torsdagskvällens presskonferens.

Tillsammans med Peder Fredricson lade Baryard Johnsson grunden till den svenska ledningen inför finalen. Båda red felfritt i andra omgången. Henrik von Eckermann drog på sig ett tidsfel och Douglas Lindelöw hade en rivning men med bara ett fel totalt har Sverige knappt tre fels försprång på tvåan Schweiz.

Peder Fredricson kände av den vanliga nervositeten inför torsdagens andra runda, men på All In var han på nytt säkerheten själv.

– Nervös är man alltid, men jag försöker att inte känna efter här och där hur det känns utan det är ett jobb som ska göras. Jag försöker ha fokus på uppgiften framför mig.

– Man måste vara avspänd och hålla andningen. Jag försöker inte göra det för jobbigt för mig själv. Det här är mitt jobb och vi har ett mästerskap varje år och många viktiga tävlingar. Det får inte bli för jobbigt utan man får hitta en nivå så att det fungerar, säger han.

”Kan göra något historiskt tillsammans”

Fredricson leder dessutom den individuella tävlingen, men det enda han har för ögonen nu är en kollektiv triumf.

– Vi kan göra något historiskt tillsammans. Bara det är en fantastisk upplevelse i våra liv. Men vi måste göra om det vi gjorde i dag (torsdags) först, säger Fredricson.

I lagtävlingen skuggas Sverige (8,21 fel) och Schweiz (11,15) av främst Irland (12,11), Belgien (12,11), Italien (15,25) och Tyskland (15,52).

Individuellt jagas Peder Fredricson (0 fel) av tysken Marcus Ehning (0,59), portugisiskan Luciana Diniz (0,67) och fransmannen Kevin Staut (0,91). De 25 bästa ekipagen efter fredagens runda kvalar in till söndagens individuella final.

Lagfinalen börjar 20.30 och förväntas inte vara slut förrän vid midnatt.
