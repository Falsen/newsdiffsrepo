Avslöjar: Han blir ny sportchef i Sävehof
JOHAN FLINCK

Det har inte varit en väl förborgad hemlighet, men knappast heller allmänt känt att Anders Eliasson, 49, slutar som sportchef i Sävehof vid årsskiftet.

– Det är ett drömjobb. Men jag har suttit där i nästan sex år och har ett kontrakt som går ut nu. Jag vill inte binda upp mig för ett antal år till. Det är dags att bromsa hjulet lite. Det går lite för fort och jag vill göra något annat. Jag har ett par bolag med några kolleger och vill lägga mer tid på dem, säger Eliasson.

Sävehof är världens största handbollsförening sett till antal spelare. Man har dominerat svensk damhandboll fullständigt i många år – fram till i våras när man förlorade SM-finalen – och spelat i Champions League säsong efter säsong. På herrsidan har man varit 2000-talets framgångsrikaste klubb och gör nu en storsatsning för att bryta Kristianstads dynasti.

Man driver världens största ungdomsturnering i handboll, Partille Cup, och har den klart största omsättningen av alla klubbar i Sverige.

Sportchefsjobbet i Sävehof är med andra ord en av de tyngsta posterna man kan ha i handbolls-Sverige.

Vem tar då över efter Eliasson?

Jo, det kan Sportbladet nu avslöja: dagens herrtränare Robert Wedberg.

– Jag ser det som en rolig utmaning, säger han.

Tjänsten kommer att vara förändras något och till skillnad från Eliasson kommer Wedberg kunna koncentrera sig på de båda elitlagen samt klubbens akademi. Omorgansiationen innebär att andra personer i klubben kommer att få större ansvar för ungdomssidan.

Wedberg återvände till Sävehof, där han spelade 333 serie- och slutspelsmatcher i rad på 1980- och 90-talen, inför förra säsongen efter att lämnat handbollen under några år för att vara kommunchef i Partille. Redan då fanns det en plan på att han skulle ersätta Eliasson 1,5 år senare.

– Jag visste att det skulle breddas med fler arbetsuppgifter.

Tanken är att Wedberg ska vara kvar som herrtränare två säsonger till.

Hur ska du hinna med allting?

– Jag har redan börjat bygga ett team. Det ska bli mer av ett lagarbete. Vi ska jobba på ett smartare sätt. Men det är för tidigt att gå in på detaljer, säger Wedberg.
