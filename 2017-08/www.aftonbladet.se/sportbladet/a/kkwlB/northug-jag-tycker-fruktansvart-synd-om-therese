Northug: ”Jag tycker fruktansvärt synd om Therese”
ERIK KARLSSON

Petter Northug mötte delar av den norska pressen innan en upphaussad fotbollsmatch i norska division sex mellan hans eget lag Mosvik och Astor 2 där landslagskollegan Johannes Hösflot Kläbo spelar.

Men inför matchen handlade frågorna om Therese Johaugs skärpta dopningsstraff.

Northug ville, till skillnad från flera landslagskollegor, inte diskutera strafflängden. Däremot ville han ändå stötta avstängda Johaug.

– Det är klart det blir mycket diskussion om straffet fram och tillbaka, men jag orkar inte tänka på det. Jag tycker mest synd om henne, säger Northug och fortsätter:

– Jag vet vilken tävlingsskalle Therese har. Hon har förberett sig och tränat för att vara redo för den här säsongen.

Therese Johaug tackade själv det norska folket och sina landslagskollegor för stödet tidigare i dag.

”OS går utan mig, men drömmen om VM i Seefeld 2019 kan ingen ta ifrån mig. Tack för allt stöd, jag ska göra er stolta”
