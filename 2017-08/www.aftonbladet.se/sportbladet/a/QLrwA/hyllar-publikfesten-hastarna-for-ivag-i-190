Hyllar publikfesten: ”Hästarna for iväg i 190”
HENRIK LUNDGREN

EM i ridsport flyttade ut från Ullevi och Heden för en förmiddag och tog i stället över stans största park. I Slottsskogen fick fyrspannsekipagen sällskap av tiotusentals människor som stod i både fem- och tiodubbla led runt de åtta hindren.

– Fantastiskt, det märks att man är på hemmaplan. Det gör att man taggar till extra, sen hade jag önskat att jag kunnat prestera mitt absolut bästa i dag, för publikens skull, säger Axel Olin.

Enligt den preliminära resultatlistan blev han ändå bäste svensk på en elfte plats. Sammanlagt efter dressyr och körning ligger han på 13:e plats, en bakom Fredrik Persson som är bäste svensk totalt. Sverige ligger femma i lagtävlingen.

Men de mindre lyckade resultaten föll snabbt i glömska när publiken kom på tal.– Det var massor av folk ute på stan också när vi körde från Heden. Jag blev taggad redan då. Det är jätteroligt att vi fick köra genom centrala Göteborg, det stod folk och visslade och applåderade i varje korsning.

Ljudnivån ställde till det en del för hästarna, som i stället för att vila mellan hindren drog igång på nytt varje gång en ny applådåska kom farande.

– Det började redan vid starten när speakern räknade ner från tio till noll. Det kan hästarna, de har varit med så länge nu. Men precis när han sa ”noll” så började alla applådera, och hästarna for iväg i 190… Men så är det, man får ta det onda med det goda lite. Det är fantastiskt att få vara med om det här, säger Olin.

Hur brukar det vara när ni tävlar?

– Mindre folk kring hindren. Och sträckorna mellan dem brukar vara ute i skogen, så där är det ju helt öde. Så hästarna är inte helt vana vid det här…

Du pratade om förhoppningar på brons i lagtävlingen i går. Vad säger du nu?– Vi får försöka. De ska inte få få bronspengen gratis i alla fall, vi ska kriga in i det sista.

Även Fredrik Persson, sämst av svenskarna i dag, hyllade publiken och festen de skapade.– Otroligt häftigt. Vi hade fått förvarningar om att det skulle bli mycket publik, men just den här stämningen… Det är en sportslig publik också, de hejar på alla. Man går inte direkt och hänger läpp här inne.

I morgon avslutas lagtävlingen med precisionskörning.

– Lagmässigt har det varit vår starkaste grej den här säsongen. Så jag hoppas att det är vår styrka även i morgon.
