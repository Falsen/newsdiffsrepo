tisdag 22 augusti 2017
Byter ut sin OS-häst: ”Sätter laget först”
ELISABET HOFF

Med Deja är han rankad elva i världen och är därmed det högst rankade svenska dressyrekipaget just nu. Med Delaunay är han 56:a. Ändå blir det den sistnämnde han styr in på Ullevi i lagtävlingens grand prix.

– Min tanke var att ta den häst som jag tror kan prestera allra högst i grand prix i dagsläget, för lagets skull, säger Kittel.

Om Deja är som en riskaktie, är Delaunay mer en säker blandfond.

– Båda hästarna har presterat fantastiskt jämnt i år, men Delaunay känns väldigt uppåtgående. Deja kan, om allt sitter, säkerligen få högre poäng. Men Delaunay känns väldigt jämn, stadig och säker. Det går först, säger Kittel.

Hästvalet är helt i linje med förbundskapten Bo Jenås lagbygge.

– Delaunay har fantastisk piaff och passage, vilket är viktigt i grand prix. Han är en laghäst som kan leverera väldigt jämnt, säger Bo Jenå.

Att dressyrens medaljrace är en mer öppen fråga än någonsin, har fått svenskarna att spänna musklerna extra. Hemmaplan gör anrättningen bara ännu mer delikat.

– Visst är det extra taggande. Vi har alla sett fram emot detta länge, säger Bo Jenå och har svårt att dölja hur in i bangen nöjd han är med läget.

Grand prixen går över två dagar, tisdag och onsdag, och är förutom en lagtävling även kval till torsdagens individuella grand prix special.

Rose Mathisen/Zuidenwind inleder för Sverige, följd av Tinne Vilhelmson Silfvén/Paridon Magi. På onsdag rider Therese Nilshagen/Dante Weltino och Patrik Kittel/Delaunay.

Tyskland kommer med en stentungt lag och är klara guldfavoriter. Ett ungt danskt lag tippas också gå starkt, med ett gäng rätt jämstarka nationer flåsande i nacken. Däribland Sverige.
