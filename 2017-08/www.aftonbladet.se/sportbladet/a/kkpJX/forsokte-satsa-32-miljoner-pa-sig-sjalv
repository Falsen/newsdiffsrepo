Försökte satsa 3,2 miljoner på sig själv
ANDREAS KÄCK

Natten till söndagen gick supermatchen mellan Floyd Mayweather Jr och Conor McGregor av stapeln.

Tidernas kanske bäste boxare genom tiderna förlängde då sin svit till 50 raka vinster sedan domaren brutit matchen för en teknisk knockout en minut och fem sekunder in i den tionde ronden.

– Boxningens rykte var på spel, och jag levererade, sa ”Money” efteråt.

Utöver det rent sportsliga handlade superfajten också om pengar.

Väldigt mycket pengar.

Enligt uppgift fick Mayweather 100 miljoner dollar (cirka 800 miljoner kronor) bara för att ställa upp i matchen och summerar man sedan pengar för tv-intäkter (pay per view) kan hans totala intäkt landa på mellan tre till fyra miljarder kronor.

Men 40-åringen var bevisligen hungrig efter ännu mer.

Enligt ESPN ska han ha gått in på en spelbutik vid M Resort i Las Vegas bara några timmar innan matchstart och försökt lägga ett spel på sig själv för 400 000 dollar (cirka 3,2 miljoner kronor) som insats.

Enligt International Busines Times finns inga regler i stadsdelen Nevada som skulle hindra fajters från att satsa pengar på sig själva, men spelbutiken ska enligt ESPN ha varit osäkra på om det verkligen var lagligt, och därför nekat Mayweathers spel.

Han ska ha försökt satsa på att matchen skulle gå under 9,5 ronder och spelet hade suttit om det gått igenom eftersom hela den tionde ronden hade behövt genomföras för att matchen skulle räknas som ”tio ronder eller mer”.

Enligt ESPN:s uppgifter ska Mayweather även ha försökt satsa pengar på sig själv som vinnare på knockout – men blivit så irriterad på att spelbutiken tog sådan tid på sig att han valde att vända på klacken och gå därifrån.

– Han var fly förbannad, säger en källa till ESPN.

Mayweather bekräftar också för ESPN att han försökte spela på sig själv, men säger också att han därefter gav pengar till en bekant som spelade åt honom.

– Jag tror vi fick igenom 100 000 dollar på under 9,5 ronder. Jag gav min kompis ett sexsiffrigt belopp att spela för. Jag måste dubbelkolla så att det gick igenom, för tidigare på dagen hade jag själv gått till en spelbutik för att spela, men det fick jag tydligen inte, säger Mayweather till ESPN.

Enligt SportsCenter ska han senare ha bekräftat att han gav 400 000 dollar till sin kompis som i sin tur fick igenom ett spel för en insats av 87 000 dollar.

✓ Se fler höjdpunkter på viasatsport.se och matcherna i sin helhet på Viaplay.
