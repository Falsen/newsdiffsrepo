”Jag kör för min framtid”
ANNA ANDERSSON

Efter en tung inledning på säsongen står Marcus Ericsson fortfarande på noll poäng. Han har inte tagit någon poäng på snart två år och i år har han dessutom fått stryk av sin teamkollega Pascal Wehrlein.

Därför är situationen pressad inför omstarten i Belgien och det är han mycket medveten om.

– Min vår var godkänd, men tyvärr saknade jag någon fullträff. Det var synd att jag inte fick poängen i Baku, det hade varit skönt. Det har hela tiden varit några hundradelar som gått emot mig, säger Ericsson till Sportbladet.

I säsongens åttonde lopp, på stadsbanan i Azerbajdzjan, låg svensken på poängplats, men han fick order om att släppa förbi sinkollega som tog sin och Saubers femte poäng för säsongen.

– Jag vet inte riktigt vad det beror på att jag ligger efter, Pascal är en mycket duktig förare. Det visste jag redan inför säsongen och vi har varit jämna, men han har lyckats klämma ut lite mer ur bilen. Framförallt har han varit bättre i kvalen. Jag måste jobba mer för att förbereda bilen, jag måste maxa kvalet och det har jag arbetat med under semestern också. Jag har pratat mycket med mina ingenjörer och ska se till att jag är starkare under hösten.

Det är åtta lopp kvar av säsongen. Vad krävs av dig?

– Jag måste visa att jag ska köra F1 2018, jag kör för min framtid. Vi vet att vi inte kan konkurrera med våra motståndare eftersom vi har en gammal motor, Pascal är min måttstock. Vi är jämna, även och statistiken säger något annat. Kikar man på den har han ett klart övertag, men tittar vi på varje

pass skiljer det hundradelar. Nu måste jag slå tillbaka, ha de där hundradelarna på min sida. Jag måste visa vad jag kan.

Du låter fokuserad, är du pressad?

– Absolut, det är alltid press inom F1. Dels från de som är här och dels från de som vill ta sig in. Under andra halvan är det mer fokus på att hitta en plats för nästa säsong och då är det press. Samtidigt brukar jag fungera bäst när det är press. Jag ser det som en utmaning, det gör jag nu också.

Sauber har bytt ledning under sommaren och den nye stallchefen Frederic Vasseur har närmat sig Ferrari. Han har skrivit ett nytt motoravtal med teamet och uttryckt en önskan om att arbeta med Ferraris juniorförare. Även Ferraris president Sergio Marchionne pratat om att göra Sauber till ett B-team.

– Jag ser mig i F1 2018, men om det blir Sauber kan jag inte säga. Vi pratar även med Force India och Williams, för mig är de tre teamen realistiska, säger Marcus Ericsson.

– Jag behöver ett material där jag kan visa min kunskap. Jag har utvecklats som förare och jag är redo att visa det. Det är svårt att göra det när man ligger längst ner i fältet och jag behöver material för att kunna köra om poäng varje helg.

När du klev in i F1, hade du trott att du skulle vara kvar i ett bottenteam efter fyra säsonger?

– Nej, det har varit betydligt tuffare än vad jag trodde. Jag visste att det skulle bli tufft, men Caterham och även Sauber har varit tuffare än så. Jag hade hoppats att jag skulle komma längre på fyra år, men nu har vi gått den här vägen, jag har jobbar hårt och jag hoppas att jag får en belöning framöver.

Att jag får det material som krävs.

– Jag har blivit expert på att kriga trots att det blåser hård motvind. Jag fortsätter att jobba professionellt och det är en anledning till att jag är kvar. Kör du för ett bottenteam är det lätt att du åker ut efter något år, men mitt sätt att jobba har hållit mig kvar.

Det är också det som han hoppas ska ge honom en ännu bättre styrning redan nästa år.
