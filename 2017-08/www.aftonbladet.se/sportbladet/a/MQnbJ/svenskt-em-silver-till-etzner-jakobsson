Svenskt EM-silver till Etzner Jakobsson
HENRIK LUNDGREN

Dubbla OS-brons i Paralympics i Rio de Janeiro i fjol. Brons i den inledande dressyrtävlingen på EM i måndags. Men i dag spräckte Louise Etzner Jakobsson bronsförbannelsen. Ändå såg det länge ut att bli ännu bättre.

Hon slog både Sanne Voets (Nederländerna) och Manon Clayes (Belgien) som var etta och tvåa i måndagens dressyrtävling.Till slut var det bara danskan Annika Lykke Dalskov Risum som kunde hota hennes guld.

– Det var så nervöst att bara stå och vänta. Att rida, den biten, det är inga problem. Men att stå här och vänta och inte veta om det håller eller inte, det är väldigt nervöst, säger svenskan.

Danskan red direkt ut i övningsfältet efter sin ritt, storgråtandes i besvikelse, men när poängen till slut kom upp visade de att Louise Etzner Jakobsson trots allt slutat på silverplats. Danskan vann, 77,12 procent, en bra bit före sin svenska konkurrent. Etzner Jakobsson slutade på 74,42.

– Hon red ju jättebra, så inte så konstigt att hon tog guldet. Jag red också jättebra, men hennes häst såg fräschare ut än min. Jag har inte sett min ritt på tv ännu, men jag fick jobba rejält med Zernard.

Han var trött?– Ja, jag fick tala om för honom att det inte var slut ännu mitt i programmet. Men det är inte så konstigt, tre dagars tävlande, efter en lång resa från Gotland och så tre dagars väntan i stallet här.

Hur mår du själv?– Det har varit långa dagar, så nu känns det som… att jag skulle kunna gå och lägga mig. Men jag är väldigt nöjd över att ha tagit två EM-medaljer.

Det var sommaren 2011 som Louise Etzner Jakobsson råkade ut för en olycka hemma på gården utanför Visby. Hon flög med en häst som blivit skrämd och landade med huvudet före på ett betonggolv.

Hon slogs medvetslös och på sjukhuset konstaterades det att hon drabbats av flera hjärnblödningar. Rehabiliteringen har varit långsam och väldigt tufft. Det första halvåret orkade hon ingenting utan låg bara på soffan och tynade långsamt bort.

Men ridningen fick till slut igång henne igen och 2013 lyckades till slut hennes döttrar övertala henne att börja tävla i paradressyr. För ett år sedan vann hon smått sensationellt dubbla brons i Paralympics i Rio de Janeiro och i Göteborg har framgångarna fortsatt med ett brons i den traditionella paradressyren och ett silver i freestyle/kür.Du har kommit en lång väg sedan du låg hemma på soffan och inte klarade av att röra dig…?– Ja, det är bra jobbat, när man ser facit så här. Men jag är envis vet du, och nu får jag väl jobba för ett guld nästa gång.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
