tisdag 22 augusti 2017
Väntan över för Johaug – i dag kommer domen
TT

Norges idrottsförbund beslutade att stänga av Johaug i 13 månader, till den 18 november i år. Internationella skidförbundet överklagade till Cas eftersom man ansåg att avstängningen var för kort. I juni förhördes norskan av de tre Cas-domarna och sedan dess har hon väntat på den slutgiltiga domen.

Hon hoppas inte längre på ett frikännande, utan hoppet står till en avstängningstid som gör det möjligt för henne att vara med i OS i Pyeongchang i februari. Tidigare har hon sagt att smärtgränsen går vid 15 månaders avstängning.

Hon tränar för fullt och är just nu på glaciärläger i Italien. Hon får under avstängningen inte träna med landslaget utan är på träningsorterna en vecka före landslagskompisarna.

Det var just på ett landslagsläger i Italien i fjol vid den här tiden som hon använde en salva för sina sönderbrända läppar som visade sig innehålla den anabola steroiden clostebol. Ett dopningsprov som togs några veckor senare gav utslag.

Landslagsläkaren Fredrik S Bendiksen, som gav salvan till Johaug, tog på sig skulden och Johaug anser att hon är oskyldig. Men enligt de internationella antidopningsreglerna är det idrottaren som har det strikta ansvaret för vad de får i sig, i det här fallet genom en salva.

Det som de tre domarna Jeffrey G Benz, USA, Markus Manninen, Finland och Eren Romano F Subiotto, Storbritannien, har diskuterat under sommaren handlar om vilken längd på avstängningen som är rimlig. Normalt ska dopning med anabola steroider ge 24 månaders avstängning. Men enligt Åke Andrén-Sandberg, medicinsk expert i Riksidrottförbundets dopingkommission, har avstängningsdomar för clostebol legat i snitt på 14 månader.
