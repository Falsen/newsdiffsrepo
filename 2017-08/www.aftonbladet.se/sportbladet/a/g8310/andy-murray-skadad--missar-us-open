Andy Murray skadad – missar US Open
FILIP DUREFELT

Återbuden fortsätter att hagla in till årets sista grand slam-turnering i tennis.

För en månad sedan meddelade Novak Djokovic att hans säsong var över på grund av den armbågsskada som plågat honom i 18 månader.

En dryg vecka senare stod det även klart att den regerande US Open-mästaren Stan Wawrinka skulle missa turneringen, och nu kommer ännu ett negativt besked för fansen i New York.

Världstvåan och mästaren från 2012, Andy Murray, tvingas kasta in handduken på grund av den höftskada som hämmade honom redan i Wimbledon.

Skotten har inte spelat sedan dess och missade nyligen Masters-turneringen i Toronto.

– Jag kommer att ta ett definitivt besked om resten av året under de kommande dagarna, säger Murray i ett uttalande.
