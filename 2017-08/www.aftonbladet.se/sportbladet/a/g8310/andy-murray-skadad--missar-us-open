Andy Murray skadad – missar US Open
FILIP DUREFELT

Återbuden fortsätter att hagla in till årets sista grand slam-turnering i tennis.

För en månad sedan meddelade Novak Djokovic att hans säsong var över på grund av den armbågsskada som plågat honom i 18 månader.

En dryg vecka senare stod det klart att den regerande US Open-mästaren Stan Wawrinka också skulle missa turneringen, och även tio- respektive elfterankade Kei Nishikori och Milos Raonic är skadade.

Nu kommer ännu ett negativt besked för fansen i New York.

Världstvåan och mästaren från 2012, Andy Murray, tvingas kasta in handduken på grund av den höftskada som hämmade honom redan i Wimbledon.

– Jag har pratat med många höftspecialister. Försökte vila och rehabilitera för att få mig själv redo. Jag tränade faktiskt okej under de senaste dagarna, men höften är för öm för att kunna vinna turneringen, och det var det jag var här för att göra, säger Murray om skadan.

Skotten har inte spelat sedan Wimbledon och har därför tappat förstaplatsen på världsrankingen. Han missade nyligen Masters-turneringen i Toronto.

– Jag kommer att ta ett definitivt besked om resten av året under de kommande dagarna, säger Murray.

Med flera tunga namn borta är det upplagt för världsettan Rafael Nadal eller världstrean Roger Federer, som kan mötas i en eventuell semifinal.
