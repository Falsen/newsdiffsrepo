Lewis Hamilton laddad inför Belgiens GP i F1
ANNA ANDERSSON

Under den första träningen inför omstarten i Belgien på söndag var Ferraris Kimi Räikkönen snabbast på sina ultramjuka däck, han var ungefär en tiondel snabbare än Lewis Hamilton, Mercedes och Sebastian Vettel, Ferrari.

Under den andra träningen var Lewis Hamilton snabbast före Kimi Räikkönen (+0,262) och Valtteri Bottas (+0,427), men under slutet av passet regnade det rejält vilket gjorde att bilarna väntade i sina garage.

– Det är egentligen ännu jämnare än vad det ser ut som, även om Lewis var väldigt stark med sina mjuka däck, säger Mercedes stallchef Toto Wolff till ORF.

– På de ultramjuka däcken är det betydligt jämnare och Sebastian Vettel fick inte till sitt varv perfekt. Det kommer att bli en tuff fajt och vi inbillar oss ingenting utan Ferrari kommer att vara ännu starkare i morgon.

Inför Belgiens GP ligger fokus på VM-fajten mellan Vettel i topp och jagande Hamilton och dennes teamkollega Valtteri Bottas.

Mercedes har uppdaterat sin motor, både Hamilton och Bottas får den fjärde motorn för säsongen och det betyder att om teamet gör någon ytterligare motorväxel hos någon förare kommer denne att straffas i startuppställningen. Ferrari däremot satsar på en uppdaterad framvinge, en ny främre hjulaxel och nya detaljer på golvet

– Vi kommer att kämpa till dess att det smakar blod, säger Hamilton i samband med sin pressträff inför sitt 200:e F1-lopp.

– Jag är här för att vinna, jag vill försvara min position. Ibland tror man kanske att längtan efter segrar blir mindre med åren, men den är större än någonsin. Det är lite märkligt, men också spännande.

För Marcus Ericsson och Sauber var fredagen som väntat en dag långt ner i fältet. Teamet kör med fjolårets motor och på en bana som Spa-Francorchamps blir det tufft.

Ett varv är över sju kilometer långt och det är många rakor som kräver en stark motor.

– Vi har inte så jättehöga förväntningar eftersom banan inte kommer att passa oss så väldigt bra, säger Ericsson.

– Det är många rakor och det är svårt med fjolårets motor. Samtidigt då kan vädret skifta här och enligt prognosen finns det en chans för regn under racet på söndag och det kan vi dra nytta av.

Sauber har med sig ett nytt golv till söndagens deltävling och förhoppningen är att man ska kunna slå till, när konkurrenterna gör misstag. Att ta poäng av egen fart är omöjligt.

– Blir det ett regnrace kan det nya golvet hjälpa oss och då ska vi ta tillfället i akt, säger Ericsson.

– Det gäller för oss att ta vara på alla möjligheter vi får.Kvalet till Belgiens GP startar i morgon lördag kl 14.00.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
