McGregor tvingas till två månaders vila
SIMON NORBERG

Conor McGregor stod ut i tio ronder mot Floyd Mayweather under lördagens superfajt i Las Vegas innan domare Robert Byrd stoppade matchen.

Under dessa ronder tog han emot hela 170 slag, varav 152 som var väldigt kraftfulla.

– Det var min matchplan. Att låta honom gå ut hårt i början, göra sitt, för att sedan ta honom i slutet. Vi vet att han bara kör hårt i 25 minuter i MMA för att sedan bli trött. Det var en bra matchplan, sa Mayweather efter fajten.

För detta har nu irländaren belagts med en medicinsk avstängning i två månader.

Det innebär att irländaren inte får tävla fram till den 26 oktober och dessutom får  han inte ha kontakt under träning till och med 11 oktober.

Å andra sidan mottog Mayweather 111 varav 84 kraftfulla. Veteranen klarar sig dock från medicinsk avstängning.

⁠ Se fler höjdpunkter på viasatsport.se och matcherna i sin helhet på Viaplay.
