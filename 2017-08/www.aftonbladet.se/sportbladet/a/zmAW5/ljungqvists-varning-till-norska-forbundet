Ljungqvists varning till norska förbundet
PELLE STRANDMAN

Det var på tisdagen som Therese Johaug fick sitt blytunga besked.

Hennes dopningsavstängning förlängdes till 18 månader av den internationella skiljedomstolen Cas och den folkkäre längdskidåkaren stoppas därmed från deltagande i OS i Sydkorea.

Själv har Johaug inte uttryckt att hon har någon skuld – och överväger att överklaga i schweizisk domstol.

Nu vill det norska skidförbundet att de internationella dopningsreglerna hädanefter ska göra större skillnad på de som inte har brukat prestationshöjande medel med vilje och de som har fuskat medvetet.

– Det måste gå att skilja på när man gör ett misstag och när man fuskar för att främja prestationer, säger Torbjörn Skogstad, ledare av norska längdskidåkningskommittén till NRK.

Men att aktivt jobba för en sådan förändring är ingen vidare idé, om man frågar en av världens mest erfarna dopningsjägare.

– Det finns en fara med det, säger Arne Lungqvist, 86, som var en av grundarna av Wada (World Anti-Doping Agency) och var vice president i organisationen i fem år.

– När man tycker att alla andra ska straffas hårt, men att mildare regler plötsligt ska gälla egna utövare. Det ger ju ett väldigt olyckligt intryck i så fall. Så man borde från norskt håll vara lite försiktig här, anser jag.

Ljungqvist är av uppfattningen att Norge riskerar att skada sin position som en av de ledande antidopningsnationerna.

– Norge har ju tillsammans med oss (i Sverige) varit drivande i antidopningsarbetet i årtionden, så vi måste värna om vårt goda rykte. Det tror jag att vi gör bäst genom att respektera de regler som gäller och de domstolsutslag som följer i den process som vi alla har varit eniga om ska gälla, säger han.

Therese Johaugs straff är fullt rimligt med det reglemente som gäller, anser Ljungqvist.

– Här har man bedömt att hon har en viss skuld och då blir det mellan ett och två år så som jag läser reglerna i dag. Så jag blev inte överraskad av att det blev 18 månader när jag läste domen.
