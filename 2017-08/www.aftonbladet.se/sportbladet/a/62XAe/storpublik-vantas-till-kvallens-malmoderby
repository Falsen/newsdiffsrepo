Storpublik väntas till kvällens Malmöderby
TT

Under tisdagseftermiddagen var 6 200 biljetter sålda till kvällens damallsvenska derby mellan Limhamn/Bunkeflo (LB07) och Rosengård på Swedbank stadion i Malmö.

– Det är fantastiskt att vi får spela här på stadion och jag tror att det betyder mycket för fotbollen i staden och för damfotbollen i Sverige, säger Anna Björk Kristjánsdóttir, mittback i LB07.

Att slå det damallsvenska publikrekordet – 9 413 åskådare såg Linköping–Umeå 2008 – kan bli svårt, men Malmöklubbarna ser mötet på Malmö FF:s hemmaborg som en manifestation för damfotbollen.

– Det här är bra reklam för damfotbollen, säger LB07-mittbacken.

Malmöderbyt slutför omgång 13 i allsvenskan. Efter Piteås skräll mot serieledaren Linköping förra veckan kan Rosengård vid seger i kväll endast vara två poäng efter östgötskorna.

– Ja, det var jättebra. Så nu är allt i våra händer. Men vi kunde ju inte kontrollera det och för oss är det bara att försöka vinna nästa match. Vi kan bara fokusera på det, säger Ali Riley, vänsterback i Rosengård.

LB07 har imponerat under sin debutsäsong i landets högsta serie och är tabellsexa med sina 17 poäng. Det skiljer dock endast fem poäng ner till Kvarnsveden under strecket och sju ner till jumbon Örebro. I vårderbyt mot Rosengård blev det förlust med 0–3.

– Vi har två tuffa matcher nu med Rosengård och Eskilstuna borta (tabelltrean). Det är bara eventuella bonuspoäng, som vi ser det. Men sedan har vi Göteborg hemma och en sådan match är viktigare, säger tränaren Sven Sjunnesson.

På Stockholms stadion tar tabellfyran Djurgården (19 poäng) emot tabelltian Hammarby (12 poäng) i damallsvenskans 14:e omgång. Vårderbyt vann Djurgården med 2–0.
