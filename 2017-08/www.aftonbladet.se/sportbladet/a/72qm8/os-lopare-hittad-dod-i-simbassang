OS-löpare hittad död i simbassäng
JONATAN ANDERSSON

Räddningspersonal ryckte ut till en simbassäng i Scottsdale under gårdagen. En man hade siktats på botten av bassängen och kunde inte räddas.

– Brandmän drog upp mannen ur bassängen och han dödförklarades, brättade Ben Hoster vid Scottsdale Police Department för lokalmedia.

Senare stod det klart att det rör sig om 31-årige David Torrence, som representerat Peru i olympiska sammanhang så sent som i Rio 2016.

Torrence har sin träningsbas i just Scottsdale och det är i nuläget oklart hur han drunknade.

Torrence ingick i svenske agenten Daniel Wessfeldts stall, där många framstående svenskar – såsom Christian Olsson, Angelica Bengtsson samt Jenny och Susanna Kallur – också ingått.

– Jag fick beskedet under morgonen. Jag har varit i kontakt med människor inom friidrottsfamiljen och det är klart att många pratar om detta just nu, säger Daniel Wessfeldt, som just nu befinner sig i Zagreb.

Wessfeldt beskriver Torrence som en extremt professionell löpare, och de båda sågs så sent som förra veckan under tävlingar i Birmingham.

Därefter vände Torrence hemåt för att förbereda sig inför tävlingen Fifth Avenue Mile.

– Han hade fullt fokus på att bli så bra som möjligt och tillhöra de främsta i världen. Han tillhörde ju världseliten, säger Daniel Wessfeldt.

I Rio 2016 tog sig David Torrence till final på 5000 meter – men fick nöja sig med en femtonde plats då Mo Farah sprang hem guldet.

David Torrence blev 31 år gammal.
