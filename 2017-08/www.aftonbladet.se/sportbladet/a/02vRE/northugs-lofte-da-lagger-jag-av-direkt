Northugs löfte: ”Då lägger jag av direkt”
ANDREAS LILLHANNUS

Skidsäsongen är inte ens igång, den är inte ens särskilt nära, men redan har Calle Halfvarsson och Petter Northug hamnat i luven på varandra – flertalet gånger.

När de båda giganterna gjort upp i diverse rullskidstävlingar har ganska lite handlat om... just rullskidor.

Halfvarsson har kallats för clown och kontrat med lustiga Instagrambilder, och så har det pågått.

I går skulle de båda ha ställt upp i en ny duell, denna gång i Sverige och Trollhättan i Alliansloppet, men svensken tvingades dra sig ur med en ryggskada.

När de möttes i slutet av augusti krossade Halfvarsson Northug med hela fem minuter, men norrmannen tror inte att svensken blir att räkna med när säsongen väl drar igång.

När Expressen frågar Northug vad han gör om Halfvarsson blir OS-kung, och vinner den totala världscupen, så ger han ett vågat löfte.

– Då slutar jag. Direkt, säger Northug till tidningen.

Enligt honom är dock chansen till att det händer... liten.

– Ytterst minimal. I fotboll kan allt hända, men i längdåkning? Och med Calle? Nä, säger han.
