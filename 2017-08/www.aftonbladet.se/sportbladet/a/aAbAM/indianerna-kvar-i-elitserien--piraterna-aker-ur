Indianerna kvar i elitserien – Piraterna åker ur
PELLE STRANDMAN

Indianerna har gått igenom en av klubbens historiskt sett absolut tuffaste säsonger.

Inför den sista omgången av elitserien låg laget sist och såg ut att kunna åka ur den högsta ligan för första gången på hela 44 år.

För att undvika detta var förutsättningarna enkla: seger mot Elit Vetlanda krävdes på tisdagskvällen samtidigt som Piraterna var tvungna att förlora borta mot Dackarna.

Och precis så blev det.

Hemma på Sannaheds Motorstadion blev det seger för Indianerna med 49–41.

– Vi visste att det skulle bli tufft, det var bara tuta och köra och hoppas att det skulle räcka, men att det skulle gå så här bra, det är fantastiskt roligt, säger Indianernas lagledare Peter Johansson.

Piraterna? De hade, med skadedrabbade trion Nils-Kristian Iversen, Peter Kildemand och Greg Hancock borta, inte en chans borta mot Dackarna som vann med klara 59–31.

– Det här är inget roligt, vi gick in i den här säsongen som ett topplag. Sen har det gått åt andra hållet, säger Piraternas Daniel Davidsson till Radiosporten.

Elit Vetlanda blir, förlusten mot Indianerna till trots, seriesegrare i elitserien 2017 och slutar fyra poäng före tvåan Masarna.
