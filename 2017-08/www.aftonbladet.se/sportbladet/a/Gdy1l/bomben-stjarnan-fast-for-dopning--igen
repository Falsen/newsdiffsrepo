Bomben: Stjärnan fast för dopning – igen
STEFAN ALFELT

Jones kom tillbaka efter en rad struliga år med en mycket övertygande seger över mästaren Daniel Cormier på UFC 214 i Anaheim, Kalifornien, 29 juli i år.

Nu visar prov att han var dopad med den anabola steroiden Turinabol. Provet togs i samband med invägningen dagen före matchen.

– Vi har inga ord. Jon, hans tränare och hela hans stall har arbetat outtröttligt och metodiskt i tolv månader för att undvika exakt den här situationen, sägs i ett meddelande från Jones stall.

Med den klara andemeningen att det ska röra sig om en misstagsdopning.

Inför titelmatchen anklagade Daniel Cormier Jones för att använda otillåtna medel. Jones svarade då via ESPN så här:

– Det jag föraktar mest är prestationshöjande medel. Jag har aldrig använt steroider.

Enligt UFC-presidenten Dana White har organisationen ännu inte tagit ifrån Jones titeln i lätt tungvikt som han vann tillbaka.

– Det är brutalt. Ofattbart. I mitt tycke är han den bästa någonsin, det är det som gör det ännu sorgligare, säger en dämpad White när han möter media kort efter att bomben slagit ner i natt.

White förstår också mycket väl att en avstängning på 2-4 år kan innebära slutet på en karriär.

– Det kan vara det, det är tufft. Men jag menar hur gammal är han nu, 30? Han är 33-34 då när han ska försöka göra comeback, och så ser man på vad han kunde ha gjort… det är sorgligt, säger White som hade planer på att låta Jones mäta sig med tungviktare.

Tre dagar innan UFC 200 då Jones och Cormier också skulle mötas i en stort upphaussad matching avslöjades Jones också som dopad.

Den gången handlade det om östrogenblockerarna clomiphene och letrozol som bland annat används som medicinering i vissa cancerfall, men Jones hävdade att han måste ha fått i sig substanserna via piller som skulle förhöja hans sexuella prestationsförmåga. En förklaring som accepterades så att hans avstängning sänktes från två till ett år.

Ett år innan dess fastnade Jones i ett test med kokain i kroppen. 2015 fälldes han för att smitit från en bilolycka han orsakade. Han förlorade då sin mästartitel och var borta från MMA-sporten i 15 månader. Han har även åkt fast för rattfylleri.

Eftersom Jon Jones har fällts tidigare riskerar han en fyra år lång avstängning för sin nya dopningsförseelse. Troligtvis kommer Jones att begära att hans B-prov också blir testat.
