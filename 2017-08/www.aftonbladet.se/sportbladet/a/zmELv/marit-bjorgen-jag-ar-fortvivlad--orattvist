Johaugs pojkvän: ”Det är ett övergrepp”
MARTIN TOLÉN

I dag förlängde idrottens skiljedomstol (Cas) dopningsavstängningen mot Therese Johuag till 18 månaders avstängning.

Därmed missar den norska skidstjärnan OS i Pyeongchang i februari nästa år.

”Therese Johaug är förkrossad över domen som innebär att OS och hela nästa säsong ryker”, skriver Johaus advokatfirma Hjort i ett pressmeddelande.

Och de norska reaktionerna låter inte vänta på sig.

Medan Therese Johaug lämnade presskonferensen i tårar satt pojkvännen Nils Jakob Hoff hemma i Bergen.

Och han rasar mot domen.

– Domen på 18 månader är långt ifrån en korrekt dom. Och även om man hänvisar till vanlig praxis är det här långt ifrån ett vanligt straff. Jag tycker att det är ett övergrepp – jag är väldigt arg, säger pojkvännen till norska NRK.

Han menar att Johaug borde ha blivit helt friad eftersom hon följde råd från en läkare.

– Jag förstår inte varför straffet är så hårt. Jag har alltid trott att anti-dopning ska ge en ren idrott. Nu har jag tappat all tillit till idrottens juridiska system.

Aftonbladet Plus LÄS MER OM DOPNING: Här är de sjukaste bortförklaringarna

Norske landslagschefen Vidar Löfshus är extremt besviken.

– Jag är i fullständig chock och tycker att det här är väldigt svårt att hantera. Nu är det viktigaste att Therese och samtliga involverade i det här gör det bästa av situationen. När Therese blir en del av landslaget igen ska vi göra allt för att hon ska få den hjälpen hon behöver, säger Löfshus i ett pressmeddelande.

Landslagsåkaren Marit Björgen, säger på en presskonferens att de grät tillsamman, och menar att domen innebär stora problem för idrottsutövare generellt då Johaug följde råd från en läkare.

– Jag tycker att längden på avstängningen är extremt orättvis. Jag är sårad och förtvivlad över att Therese måste betala ett så högt pris där hon är betrodd på alla punkter. Det visar att rättssäkerheten för oss utövare är väldigt sårbar, säger Björgen och fortsätter:

– Man undrar om det är värt att fortsätta med det här – det är så orättvist, säger hon på en presskonferens.
