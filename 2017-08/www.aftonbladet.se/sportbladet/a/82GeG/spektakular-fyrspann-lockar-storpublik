Spektakulär fyrspann lockar storpublik
ELISABET HOFF

EM-lagtävlingen i fyrspann inleddes på Heden på fredagsmorgonen med dressyrmomentet. Inför ett par hundra åskådare tog sig de svenska kuskarna Axel Olin, Fredrik Persson och Johan Dengg igenom hela programmet och ligger efter den första av tre grenar på en fjärde plats.

Men det är i morgon som höjdpunkten inträffar, då ekipagen först ska ta sig över Göteborgs gator från Heden och hela vägen bort till Slottsskogen, där sen körningen, maratonmomentet, ska avgöras med åtta olika hinder.

– Det är åtta väldigt skiftande hinder, det är lite öppet, men ändå med svåra vinklar. Jag har lite respekt för banan, den kommer att vara utslagsgivande, säger Fredrik Persson, som ligger tia individuellt efter dressyren.

Arrangörerna berättade inför EM att det finns plats för närmare 30 000 människor i publikområdet i Göteborgs största park.

– Jag hoppas på en riktig folkfest, det här är ju den stora dagen för oss, så det är något jag verkligen ser fram emot. Jag hoppas slippa regn, för publikens skull, men också för att det redan är blött på banan. Mer regn och det blir väldigt uppkört och tungt. Vi känner ju inte till banan sedan tidigare, så vi har ingen aning om hur det blir. Men det är en jättefin bana, många säger att det är så här tävlingarna ska se ut, fortsätter Persson.

Från lunchtid tills det mörknar sent i kväll kommer de svenska kuskarna gå runt på banan för att memorera den in i minsta detalj.

– Vi lägger drygt en timme på varje hinder, jag var där ute och tittade redan i morse. Vi tittar på alternativen, den kortaste vägen mellan hindren behöver inte vara den snabbaste. Var ska jag köra för att få kortast tid, var är svårigheterna, hur ska jag placera hästarna och hur tidigt kan jag svänga?

Sverige har redan överraskat positivt under EM och tagit medaljer i både paradressyren och dressyren plus Therese Nilsdagens sensationella fjärdeplats i Grand Prix. Dessutom talar mycket för ytterligare medalj i kvällens laghoppsfinal. Det har inte gått fyrspannskuskarna förbi.

– Tyvärr hinner vi ju inte se så mycket av det, vi är inne i vår egen tävlingsbubbla. Men det är absolut inspirerande, vi kan ju inte vara sämre än dem, säger Axel Olin med ett skratt.

De första fyrspannsekipagen startar från Heden 09.15 i morgon bitti. Sverige ligger fyra (106,36), men är en bra bit från de tre länderna på pallen, Nederländerna, Tyskland, Belgien.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
