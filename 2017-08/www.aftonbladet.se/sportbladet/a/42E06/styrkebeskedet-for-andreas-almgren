Styrkebeskedet för Andreas Almgren
MATS WENNERHOLM

Ni minns historien.

Fotbollsspelaren i AIK som blev 800-meterslöpare och sedan fick ett sagolikt genombrott 2014.

Då satte han två svenska juniorrekord (1:45.65 gäller fortfarande) och tog JVM-brons i Eugene.

En stjärna var född.

Sedan har det inte gått lika bra.

Och i fjol hade säsongen knappt börjat förrän han bröt båtbenet i ena foten.

Sedan dess har Andreas Almgren i princip varit borta och under tiden har en annan Andreas tagit över på 800 meter.

Andreas Kramer som är årets sensation med sin VM-plats och svenska rekord på 1:45.13.

I SM möttes de på udda 1 500 meter.

– Men det gick dåligt, jag kom trea, säger Kramer som har högre krav än så på sig själv.

Och på söndagen möts de i SM-finalen på 800 meter, som båda kvalificerade sig till utan några som helst problem efter medaljerna på 1 500.

Det kan bli en riktig häftig final och framförallt en häftig säsong nästa år med den inhemska konkurrensen. Och om båda håller sig friska.

– Ja, det är kul att vara två stycken. Verkligen kul. Det är alltid bra att ha någon att fightas mot, säger Kramer som är 2017 års svar på 2014 års Almgren.

Andreas Almgrens karriär startar om på allvar först nästa år. Den här säsongen har bara handlat om att bygga upp det som gick förlorat under skadeperioden.

Och han välkomnar Andreas Kramers framgångar.

– Ja, det är skitkul. Även om vi är konkurrenter på annan, så är vi väldigt bra kompisar vid sidan om. Vi blir glada över varandras framfångar.

SM-guld direkt

Och även om det blev SM-guld direkt i första försöket på 1 500 meter, så är det 800 meter som gäller de närmaste åren.

– Ja, för att bli bra på 1 500 måste jag i alla fall komma ner till 1.44 på 800. Titta på Centrowitz som vann 1 500 vid OS i Rio. Han har gjort 1.44 blankt på 800.

Ni hör själva hur Andreas Almgren resonerar.

Här handlar kalkylerna inte om att vinna Finnkamper, SM eller ens EM.

Det handlar om fart nog för VM- och OS-guld.

Det är nya tider för svensk medeldistans och grenar som 800 och 1500 meter.

Det finns både talang och framtidstro.

Det här är bara början.
