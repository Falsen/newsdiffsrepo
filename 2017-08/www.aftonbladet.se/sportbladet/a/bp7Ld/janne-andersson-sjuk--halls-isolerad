Janne Andersson sjuk – hålls isolerad
MARTIN TOLÉN

I morgonkväll ställs det svenska fotbollslandslaget för en nyckelmatch borta mot Bulgarien.

Men Blågult kan tvingas klara sig utan förbundskaptenen Janne Andersson.

54-åringen har nämligen blivit magsjuk och hålls just nu isolerad från övriga delar av landslagstruppen.

– Janne drabbades av magsjuka i natt och vi fick beskedet här under morgonen. Han pratar just nu med det medicinska teamet hur vi ska göra och Peter Wettergren tar över hans sysslor för dagen och det finns ju ingen dramatik i det. Peter är van att träda in i Jannes ställe och leder ju också träningarna i vanliga fall, säger presschefen Niklas Bodell till Expressen.

Tanken var att Andersson skulle medverka i TV4:s Nyhetsmorgon under onsdagsmorgonen men tvingades lämna återbud och ersattes i stället av Wettergren, skriver TV4-journalisten Olof Lundh på Instagram.

Någon annan svensk ska dock inte ha drabbats av magsjukan ännu.

– Nej det är det inte. Ett sådant larm går ju direkt i så fall men det är ingen spelare eller ledare som drabbad. Janne hålls nu isolerad från övriga truppen och får hålla sig på rummet tills han har pratat med medicinska teamet om hur vi ska göra, säger Niklas Bodell.

Bulgarien–Sverige spelas på torsdag klockan 20.45.
