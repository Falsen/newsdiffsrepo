Janne Andersson sjuk – isoleras från laget
MARTIN TOLÉN

I morgon kväll ställs det svenska fotbollslandslaget för en nyckelmatch borta mot Bulgarien.

Men Blågult kan tvingas klara sig utan förbundskaptenen Janne Andersson.

54-åringen har nämligen blivit magsjuk och hålls just nu isolerad från övriga delar av landslagstruppen. Men det ska inte påverka landslagets förberedelser – i stället tar assistenten Peter Wettergren över dagens träningspass.

– Det faller bara över ett lite större ansvar på Peter Wettergren, assisterande förbundskapten. Peter och jag genomför och planerar alltid allting tillsammans. Enda skillnaden nu är att jag inte deltar tills vidare, säger Janne Andersson till förbundets hemsida.

Tanken var att Andersson skulle medverka i TV4:s Nyhetsmorgon under onsdagsmorgonen men tvingades lämna återbud och ersattes i stället av Wettergren, skriver TV4-journalisten Olof Lundh på Instagram.

Någon annan svensk ska dock inte ha drabbats av magsjukan ännu.

– Nej, och det borde vi nog känna till vid det här laget i så fall. Medicinska teamet jobbar med att få mig på fötter så fort det går. Och den här typen av magsjuka ska inte ta särskilt lång tid att få ordning på. Jag är snart pigg och fräsch igen, säger Andersson.

Bulgarien–Sverige spelas på torsdag klockan 20.45.
