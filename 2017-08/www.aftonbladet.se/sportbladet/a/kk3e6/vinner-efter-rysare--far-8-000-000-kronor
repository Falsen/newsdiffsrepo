Vinner efter rysare – får 8 000 000 kronor
ANDREAS KÄCK

Den efterlängtade segern kom efter en rafflande avslutningsrunda.

Eller vad sängs om Henrik Stensons facit på de sju första hålen?

Birdie-bogey-birdie-par-birdie-bogey-birdie.

Där och då låg fyra spelare på samma score (18 under par) och det hela var på väg att förvandlats till en riktig nagelbitare.

Men på det 13:e hålet hittade Stenson ännu en gång rätt med sin för veckan sällsynt glödheta putter. Han sänkte en putt på cirka åtta meter och gick upp i ensam ledning.

Och den släppte han inte.

Även om doldisen Ollie Schniederjans, 24, gav honom en match.

Stenson rullade nämligen i tre raka birdies på hål 15, 16 och 17, vilket räckte för seger.

– Jag trodde att jag hade två slags ledning inför det sista hålet, men jag förstod sen att jag bara hade ett. Han (Schniederjans) ”pushade” mig hela vägen. Som tur var kunde jag sätta ner foten och rulla i några birdies i slutet, säger Stenson efteråt.

Hans totalscore i tävlingen blev 22 slag under par, ett bättre än Schniederjans, och den lägsta i Wyndham Championships historia.

Sammanlagt gjorde den svenske världsstjärnan hela 29 birdies.

Detta utan en driver i bagen.

– Den fick stanna hemma den här veckan och det visade sig vara ett klokt beslut. Jag är nöjd, men jag tvivlar på att min driver är lika nöjd. Han har stått i skuggan i garaget nu och suktar säkert efter att få komma ut i rampljuset igen, säger Stenson med glimten i ögat.

Segern är efterlängtad.

”Iceman” hade inte vunnit en enda tävling sedan den där historiska British Open-titeln i mitten av juli förra sommaren utan hade famlat efter – och klagat på – formen i flera månader.

Nu är han en vinnare igen.

– Jag har väl inte haft ett fantastiskt år, men heller inte ett uselt år. Samtidigt känner jag ingen press att jag måste leverera hela tiden, även om det så klart vore roligt. Jag har varit med i gamet så pass länge, jag vet att så länge man gör rätt saker, så kommer man få utdelning till slut, säger Stenson på presskonferensen efteråt.

Där fick han också frågan om han – trots sin ålder och sin tunga meritlista – fortfarande känner sig motiverad.

– Jag må vara gammal, men mitt hjärta är ungt. Jag älskar att tävla. Jag vet inte hur många år jag har kvar på toppnivå, men så länge jag är frisk och känner mig slagkraftig kommer jag att köra på. Det var trots allt det här man drömde om när man var ung. Jag är fortfarande hungrig, det bevisade jag nu, och jag vill vinna mer, säger han.

Segern var hans sjätte i karriären på PGA-touren och den ger honom åtta färska miljoner kronor in på kontot och han kommer att klättra till sexa eller sjua på världsrankningen.

Dessutom är det ett formbesked som heter duga inför FedEx Cup (PGA-tourens slutspel) som drar i gång nu på torsdag.

Stenson låg på 75:e plats på FedEx-rankningen inför den här tävlingen – nu klättrar han till en preliminär 23:e plats och ger sig själv fina förutsättningar för att blanda sig i racet i slutspelet, där enorma prispengar står på spel.
