”Borde lägga ner – förstör hela sporten”
MARTIN TOLÉN

I natt kom chockbeskedet från USA.

MMA-stjärnan Jon Jones har på nytt åkt fast för dopning.

– Vi har inga ord. Jon, hans tränare och hela hans stall har arbetat outtröttligt och metodiskt i tolv månader för att undvika exakt den här situationen, sades i ett meddelande från Jones stall.

UFC-presidenten Dana White anade att 30-årige Jones karriär är över.

– Det är brutalt. Ofattbart. I mitt tycke är han den bästa någonsin, det är det som gör det ännu sorgligare, sa UFC-presidenten Dana White.

Och efter att ha åkt fast för tredje gången riskerar Jones nu fyra års avstängning.

Samtidigt är det troligt att svenske MMA-stjärnan Alexander ”The Mauler” Gustafsson går miste om sin möliga titelmatch mot Jones i Detroit den 2 december.

– Jag vill ha en förklaring. Medierna har lätt att dra i väg med saker och ting, jag vill ha mer bevis. Jag hade velat möta honom, men om han har dopat sig och alla prov bekräftar det, då får vi ta det då, säger The Mauler till Expressen.

Och om uppgifterna, som kommer från TMZ, stämmer vill The Mauler inte se Jones komma tillbaka ännu en gång.

– Han kastar bort allt vad han byggt upp. Det gjorde han förut, men då kom han tillbaka och dominerade igen. Det var imponerande att se. Och sedan dyker det upp en sån här grej igen. Det här förstör alltihop. Det är tråkigt för honom, det är tråkigt för sporten, det är tråkigt för alla inblandade, säger Gustafsson och fortsätter:

– Vi får se när testet kommer tillbaka. Om han har dopat sig, då tycker jag att han ska lägga ner. Han förstör bara mer och mer. Han förstör för hela sporten, för alla fans, det är tråkigt.
