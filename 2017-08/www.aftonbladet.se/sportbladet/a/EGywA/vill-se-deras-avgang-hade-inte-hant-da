Vill se deras avgång: ”Hade inte hänt då”
MARTIN TOLÉN

I går offentliggjordes idrottens skiljedomstols dom (Cas) mot Therese Johaug.

Dopningsavstängningen förlängs till 18 månader vilket innebär att den norska skidstjärnan missar OS i Pyeongchang i februari 2018.

– Jag vill bara säga först att jag är helt förkrossad – det är väldigt tufft och jag kan inte känna annat än att straffet är orättvist. Jag känner mig orättvist behandlad. Jag måste säga att jag bedrövad, sa en tårögd Johaug på en presskonferens.

Och efter skiljedomstolens dom kommer nu avgångskrav på landslagschefen Vidar Löfshus och norska skidförbundets ordförande Erik Röste.

Johan Kaggestad, med ett långt förflutet som norsk landslagstränare i friidrott, tycker att duon borde ställa sina platser till förfogande.

– Jag tycker att Löfshus och Röste borde överväga sina platser. Om rutinerna och kvalitetskontrollen i anti-dopningsarbetet hade varit tillräckligt bra hade det här aldrig hänt. Att missa anti-dopning är det mest allvarliga inom toppidrotten. Det är viktigare att lyckas med det än att ta två OS-medaljer, säger Kaggestad till norska VG.

Det är inte första gången avgångskrav riktas mot Löfshus.

Redan under förra säsongen var Petter Northug hård i sina bedömningar mot landslagschefen och Kaggestad understryker att Löfshus ska ifrågasättas mest.

– Jag hade tron på Löfshus, men han har lagt för mycket energi för att hitta bortförklaringar till varför det blev som det blev. Han har missat på så många området. Jag hade också önskat starkare grepp från Röste, säger Kaggestad.
