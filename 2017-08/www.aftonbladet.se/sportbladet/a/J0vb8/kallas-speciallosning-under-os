Kallas speciallösning under OS
MALIN WAHLBERG

Charlotte Kalla satsar vidare i egen regi utanför landslaget inför OS. När Sportbladet träffade henne i maj berättade hon om vikten av att få träna med personliga tränaren Magnus Ingesson.

– Det är grundbulten i det hela, att ha en närvarande tränare. Vårt resultat av satsningen kan bli så mycket bättre om vi får träffas med jämna mellanrum. Det är det absolut viktigaste argumentet som väger tyngst för mig att göra den här satsningen även i år, sa Kalla då.

Kalla har även varit tydlig med att hon vill ha med Ingesson till OS, men då var problemet inte löst.

– Det handlar om ackrediteringar och det är SOK och skidförbundet som har dem. Vi vet faktiskt inte. Charlotte tycker att det är viktigt och jag jobbar för henne. Har hon behov av att ha mig på en tävling så försöker vi lösa det, det handlar inte om att jag ska med till varje pris. Det är hennes behov och vilja som styr, sa Ingesson till Sportbladet då.

Nu skriver Expressen att Kalla får som hon vill. Ingesson blir ackrediterad till OS och får bo i den svenska förläggningen utanför OS-byn.

– Han är inte där som landslagstränare, men får i stället en ackreditering som personlig tränare. Därmed kan han medverka vid delar av träningspassen, säger SOK:s verksamhetschef Peter Reinebo till tidningen.

SOK, skidförbundet och Kalla delar på kostnaden och enligt Reinebo är alla parter nöjda med lösningen.
