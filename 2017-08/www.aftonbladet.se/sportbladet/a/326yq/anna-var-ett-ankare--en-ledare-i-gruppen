måndag 21 augusti 2017
”Anna var ett ankare – en ledare i gruppen”
MARTIN TOLÉN

I mitten av december 2016 kraschade Anna Holmlund, 29, under ett träningsåk i italienska Innichen.

Den svenska skicrosstjärnan hölls nedsövd i flera veckor och drabbades av den tredje gradens hjärnskador på en fyragradig skada.

– Livet har förändrats på så vis att min flickvän finns, men å andra sidan inte finns. Den personen jag vill ringa när jag har det jobbigt kan jag inte ringa. Det är det som är tuffast. Den jag gillar så mycket kan jag inte prata samma saker med längre, sa pojkvännen Victor Öhling Norberg i en intervju med Sportbladet i juni.

Nu laddar det svenska skicrosslandslaget för en ny säsong och hade i helgen ett kickoffläger i Idre.

Men man gör det utan sin största stjärna i Anna Holmlund.

– Jag saknar henne så klart mer än alla andra. Man tänker på det hela tiden, säger Victor Öhling Norberg till SVT och fortsätter:

– Anna var ett stort ankare i laget. En ledare i gruppen. Det är klart att man märker att lite av dynamiken har ändrats så klart, säger VÖN.

Nu laddar VÖN och Sandra Näslund för en säsong där en OS-medalj – och allra helst guld – är det stora målet för duon som båda tog VM-guld i Sierra Nevada i mars.

– Det var en speciell säsong måste man verkligen säga, det var mycket känslor. Det blev stora förändringar, säger Sandra Näslund.

OS i sydkoreanska Pyeongchang arrangeras mellan 9 och 25 februari.
