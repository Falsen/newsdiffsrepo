Hoff: Det kommer krävas nerver av stål
ELISABET HOFF

Sverige har allt att förlora, de andra allt att vinna. Det kommer att krävas nerver av stål, kyla som ett helt isberg.

Sä här ser det ut bakom de blågula.

Sjuan Spanien ligger på lite mer betryggande avstånd, fyra nedslag bort.

I går torsdag såg vi hur fort det kan rasa utför. Frankrike inledde på silverplats och slutade på åttonde plats, nu fem nedslag bakom Sverige.

Vi såg också att inget är klart innan sista ryttaren hoppat sista hindret. I går var det favorittippade Steve Guerdat som slog den sista bommen i marken och gav bort guldläget till Sverige.

Belgien däremot gjorde en makalös upphämtning och fläskade på med fyra felfria ritter. De blir livsfarliga idag.

Irland stod också för en stark klättring, men tappade Bertram Allen sedan han kraschat in i ett hinder och ramlat av. Det innebär att han är ute ur hela mästerskapet och att Irland idag rider med bara tre, superrutinerade, ryttare. En försvagning, ja. Men vi såg det senaste i Rio-OS, hur Franrike kom till final med bara tre ryttare, la in en overdrive de själva inte visste de hade och vann guld. Varning för Irland alltså.

Schweizarna gick inte som klockor i går. Ankaret Steve Guredat och hans Bianca hade som sagt ner sista hindret och Martin Fuchs gjorde en del makalösa räddningar med sin Clooney. Men de kommer att fightas ända in i kaklet. Fuchs ligger för övrigt femma individuellt.

Italien har en stark säsong bakom sig i Nations Cup och två av världens just nu bästa ryttare i laget, eleganterna Alberto Zorzi och Lorenzo de Luca. Men av någon anledning känns Italien inte jättefarliga. Vi får se,

Tyskland däremot går aldrig att räkna bort. De kan mycket väl ha fyllt tanken med högoktanig diesel i natt och knappat in GPS:en på prispallen. Ringräven Marcus Ehning ligger tvåa individuellt och ser ut att vara riktigt på hugget. Igår imponerade också unga stjärnskottet Laura Klaphake med en fin nollrunda.

Sverige då? Ja, en av dem får riva hur mycket som helst. Men bara en. Det är det enda man kan säga innan alla de andra lagens förste ryttare ridit i mål och Henrik von Eckermann styr Mary Lou mot första hindret.

Kvällens strålkastarljus är lika för alla och ingen är så dum att den tar hit en häst som de vet inte gillar strålkastarljus. Normalt brukar hästarna inte reagera nåt särskilt på bra strålkastarsken.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
