Så skapade WBC The Money Belt
STEFAN ALFELT

En glittrande dyrgrip med 3 360 diamanter, 600 safirer och 300 smaragder fastsatta på en botten av 1,5 kg 24 karats guld på ett grönt bälte av alligatorskinn från Italien.

Ett bälte som nog kan attrahera båda kämparna som gillar bling bling i form av dyra accessoarer som glittrar och sticker ut.

WBC-presidenten Mauricio Sulaiman presenterade bältet på den sista presskonferensen med de två boxarna.

– Floyd har varit vår mest trogna världsmästare genom åren. Därför gjorde vi Money Belt.

Mayweather var mycket intresserad av bältet som han provade och poserade med efter presskonferensen, men det är ju inte helt säkert att det blir han som får ta emot det efter matchen.

– När det till slut gäller handlar allt om vad man kan prestera i ringen, sa Mayweather under presskonferensen där han som han brukar helt gick ifrån det tidigare trash talket och i stället resonerade om vad som krävs för att vinna matcher.

En helt medveten taktik mot McGregor som inledningsvis fortsatt att prata om hur snabbt han skulle slå ut sin motståndare och vid faceoffen efteråt försökte att provocera sin nu iskalle antagonist.

Mayweather betonade, i vad som kan kallas ett tal om boxningens vinnande principer, att även om man är van att vinna måste man kunna ta emot lika hårda slag som man delar ut. Annars vinner man inte.

Ett psykologiskt spel som Mayweather är mästare på. Han sår små frön som växer till tankegångar hos motståndarna och han gör det när det är så liten tid kvar till match som möjligt.

Även om Conor McGregor är en rutinerad och skicklig fajter är han ute på okänd mark när han går upp mot en av tidernas bästa inom boxningssporten. Fick Floyd honom att börja tänka på det vann han en liten del av matchen redan på presskonferensen.
