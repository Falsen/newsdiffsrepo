Alfelt: Vi vill ha den utlovade superfajten


I boxning, mot en av världens absolut bästa boxare genom tiderna, ska Conor McGregor inte ha en chans. ”Som att jämföra fotboll med ishockey”, som Badou Jack sa.

Skillnaden ska vara så stor men så länge McGregors farlighet som född till att bli en fajter hela tiden trummas in i våra hjärnor sås hopp för hans fans. The Notorious (den ökände/beryktade) kan slåss, det tvivlar ingen på, men boxningens regelverk tillåter så mycket mindre än MMA:s.

Att Conor slår hårt vet vi också. Om han hinner träffa innan Mayweather flyttat sig vet vi däremot inte. Mayweather är briljant defensivt men hans sätt att gardera sig öppnar faktiskt lite grand för McGregor.

Mayweather står ofta med sidan mot sin motståndare med lågt hängande vänster och en höjd axel för att inte släppa igenom raka jabbar.

McGregors slag är en sving utifrån som alltså bör kunna komma förbi Mayweathers långa försvar och kunna nå ansiktet från sidan. Mayweathers motvapen är då att han har högerhanden i en utgångspunkt lite bakom sitt ansikte. Därifrån kan han snabbt flytta fram den för att ta slagen på handsken. Om han inte glider undan med sina snabba reflexer.

McGregors chans är att starta i ett rasande tempo för att hitta in med sitt specialslag. Träffar han tidigt kan han vinna, allt kan hända i boxning, men får Mayweather grepp att styra som han vill blir matchen helt på amerikanens villkor. Som så många blivit genom åren då han manövrerat ut världens boxningsstjärnor.

Många vill ha matchen till en kamp om vad som är störst – boxning eller MMA. Att boxningen behöver fajten för att komma tillbaka och ta igen det glapp det blivit till MMA genom UFC:s framgångsrika koncept.

Det stämmer inte. MMA har vänt sig till boxningen för att låta en av deras stjärnor tjäna pengar UFC aldrig haft en chans att skapa åt honom. Fundera på varför spektaklet avgörs i en boxningsring med boxningsregler och inte i en bur. Det här är McGregors stora pay day.

Boxningen har förmodligen aldrig varit större än nu med det brittiska undret som lokomotiv. Hemma i Sverige kämpar den professionella delen av sporten mer mot sviterna av förbudstiden än mot andra idrotter. Här i USA är problemet att det efter att Floyd Mayweather Jr lägger av inte finns en riktig superstjärna med lyskraft. Gervonta Davis, som förlorade sin IBF-titel på invägningen i går med 900 grams övervikt, har de boxningsmässiga kvaliteterna för att bli världens bäste kilo för kilo, men det är mer tveksamt om han har lika stora förutsättningar att sälja sig själv och sporten.

McGregor för inte tillbaka boxningen in i tv-apparaterna. Där dominerar sporten redan vilket går att utläsa i topplistorna över sålda pay per view-sändningar i världen.

1. Boxning: Floyd Mayweather Jr–Manny Pacquiao, 4,6 miljoner sålda sändningar för 400 miljoner dollar.

2. Boxning: Floyd Mayweather Jr–Oscar De La Hoya, 2,4 miljoner sålda sändningar för 136 miljoner dollar.

3. Boxning: Floyd Mayweather Jr–Saul ”Canelo” Alvarez, 2,2 miljoner sålda sändningar för 150 miljoner dollar.

4. Boxning: Mike Tyson–Lennox Lewis, 2 miljoner sålda sändningar för 112 miljoner dollar.

5. Boxning: Evander Holyfield–Mike Tyson (match 2), 1,99 miljoner sålda sändningar för 100 miljoner dollar.

6. MMA: Conor McGregor–Eddie Alvarez, 1,7 miljoner sålda sändningar för 120 miljoner dollar.

7. MMA: Conor McGregor–Nate Diaz, 1,6 miljoner sålda sändningar för 115 miljoner dollar.

8. MMA: Brock Lesnar–Frank Mir, 1,6 miljoner sålda sändningar för 82 miljoner dollar.

9. Boxning: Evander Holyfield–Mike Tyson, 1,59 miljoner sålda sändningar för 79 miljoner dollar.

10. Boxning: Mike Tyson–Peter McNeeley, 1,58 miljoner sålda sändningar för 63 miljoner dollar.

Nu är ju statistik vad det är och tittar man närmare på ppv-sändningarnas topplista upptäcker man att det under 2016 var fem MMA-galor som sålde över en miljon, vilket inte någon boxningssändning nådde upp till.

Å andra sidan är årets mest säljande sändning före kvällens gala jättematchen i tungviktsboxning mellan Anthony Joshua och Vladmir Klytjko på Wembley. De exakta siffrorna är inte släppta fast arrangerande promotorn Eddie Hearn har sagt att man slog det tidigare brittiska rekordet på 1,5 miljoner sålda sändningar för matchen Floyd Mayweather Jr mot Manny Pacquiao.

Vilka matcher eller galor som säljer mest har inte att göra med vilken sport det handlar om. Det är personligheterna och deras tidigare prestationer som säljer och skapar intresset för matcherna. Mayweather och McGregor är en perfekt mix. Stöddigt självsäkra, hämningslösa entertainers med en enorm utstrålning. Båda har spelat sina roller perfekt och hållit igång showen hela vägen fram till match.

Nu är det upp till dem att visa att vi inte blivit lurade hela vägen till deras personliga bankkonton. Förväntningarna är troligtvis orimligt höga men vi vill ha en fajt där skickligheten avgör utan skandalscener eller plötsliga skador.

Vi vill ha den utlovade superfajten.
