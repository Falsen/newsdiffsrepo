Lindgren visar form inför slutspelet: ”siktar på att fortsätta med det”
SIMON NORBERG

Den svenska speedwaysäsongen går in i en ny fas i dag.

Efter fjorton grundseriematcher är det nu dags för slutspel.

För Fredrik Lindgren, totalfemma i VM-sammandraget, innebär det dubbla fajter mot Smederna från Eskilstuna.

Tredjeplacerade Dackarna hade kunnat välja Rospiggarna – som blev sämre placerade än Smederna.

– Det var ett ganska svårt val för oss, men vi var ganska eniga alla killarna i laget. Vi kände väl att banan i Eskilstuna passar oss bättre än Hallstavik, säger Fredrik Lindgren och utvecklar.

Det verkar vara en del förare som inte riktigt verkar gilla banan i Hallstavik?

– Jag vill inte använda de orden, men den är lite mer knivig. Jag tror vi kanske kan dra större fördel av den i Eskilstuna.

Dackarna inleder på bortaplan.

– Varför vi valde det är för att i fall det skulle bli ett likaresultat i bortamötet så får vi extraheat hemma. Det är rätt vanligt att man gör så och en trygghet, förklarar Lindgren.

31-åringen som inför säsongen anslöt från Indianerna är en rutinerad herre i slutspelstider.

Nu vill han vinna guld med Målilla-laget.

– Jag har kört ganska många slutspel och har vunnit ligatitlar i alla stora ligor, så jag vet hur det är att vinna men även att förlora.

Lindgren verkar dessutom ha prickat toppformen perfekt.

Under måndagskvällen tog han full pott, 15 poäng, när hans Wolverhampton besegrade Belle Vue Aces i Storbritannien.

– Formen varit god ett par veckor nu, jag känner mig mentalt stark, allt känns bra och jag siktar på att fortsätta med det.
