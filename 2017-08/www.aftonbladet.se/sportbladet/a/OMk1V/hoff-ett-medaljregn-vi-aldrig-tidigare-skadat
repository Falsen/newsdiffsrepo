Hoff: Ett medaljregn vi aldrig tidigare skådat
Elisabet Hoff

Mina tankar går till Henrik von Eckermann som red bort sig helt ur den individuella tävlingen redan igår. Man ska såklart inte skylla på hästen, men faktum var att det var Mary Lou som inte gillade färgen på vattnet i vattengraven, ett par toner mörkare blått än vanligt. I hennes hästvärld kanske den såg ut som ett svart hål.

Hoppas, hoppas att Henrik kunde sova i natt. För idag rider han bara för laget.

Men det jag sett av honom under åren säger mig att han kommer tillbaka med full kraft och ger allt och lite till, just på grund av gårdagen. Hur Mary Lou kommer att vara har jag ingen aning om. Inte Henrik heller, förrän han styr mot vattengraven igen. Huva.

Sverige ligger trea och är fint med i leken. Guldchansen lever.

Före ligger Frankrike, alltid grymt farliga, och Schweiz, som leder.

Schweizarna anförs av Steve Guerdat, OS-vinnaren från London som alltid är som bäst när det gäller som mest. Men det var blicken hos unge Martin Fuchs på träningen i tisdags som sa mig att schweizarna är ute efter en enda sak – vinst. Schweiz har tre ryttare på platserna fyra, sju och elva. Sverige tre ryttare som etta, nia och 38:a.

Det blir sjukt spännande. I dag också.

Svensk ridsport är inne i ett aldrig tidigare skådad medaljregn. För exakt en vecka sedan tog distansryttarna sin första EM-medalj någonsin, ett brons. I söndags slog fälttävlanslaget till med nästa EM-brons. Här i Göteborg har pararyttaren Louise Etzner Jakobsson tagit ett brons och ett silver. Och igår tog så dressyrlaget ett brons.

Fem medaljer på sju dagar ger ett skönt mood. Sånt brukar smitta av sig.

Efter prisutdelningen i dressyren igår kväll har många undrat varför Patrik Kittel, och Tinne Vilhelmson Silfvén, bytte ut hatten till hjälm.

Förklaringen är att på prisutdelningen, med hög musik och livad publik, kan hästarna bli rätt vilda. Man kan tycka vad man vill om den gammalmodiga hatten, men i internationell dressyr är det valfritt. Till skillnad mot i Sverige där alla måste rida i säkra, moderna hjälmar.

Ett steg framåt är i alla fall att det numera är tillåtet med hjälm internationellt. Ja, du läste rätt – tillåtet med hjälm.

En annan notering. Alla i det rekordunga danska silverlaget hade hjälm. Alla i det tyska laget hade hatt.
