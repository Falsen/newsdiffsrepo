”Extra kul att kunna ge det till publiken”


Frankrike tog OS-guld i Rio. Nu kommer de med ett minst lika starkt lag. Italien, Irland, Schweiz, Belgien och Holland blir också farliga.

Motståndet verkar att peppa de svenska ryttarna. Självförtroendet är på topp.

— Det blir tufft och tajt. Nationslagen har varit väldigt jämna hela året så utgången är helt öppen. Men vi har ett jättestarkt lag, säger Henrik Ankarcrona.

Att EM går på hemmaplan ger extra bränsle till stämningen i den blågula truppen.

— Det är helt fantastiskt att vara här, lite en ”once in a liftetime”, säger Ankarcrona och ser faktiskt ganska lycklig ut.

Douglas Lindelöw är med sina 26 år yngst i truppen. Han gör sitt andra senior-EM och försöker att inte göra en för stor sak av det här med hemmaplan.

— Det gäller att inte försöka mer än vad man brukar göra, att vara noga och så. Men klart man sätter lite extra press på sig själv, säger han.

Henrik von Eckermann, 36, Sveriges högst rankade hoppryttare just nu, är coolare när det kommer till pressen.

— Det där har man vuxit ifrån. Men visst är det något speciellt med mästerskap. Vi är idrottsmän och vill ha medaljer och på hemmaplan skulle det sitta ännu bättre. Jag hoppas verkligen att vi lyckas. Det skulle vara extra kul att kunna ge det till publiken, säger han.

Malin Baryard, 42, har gått omkring och sett glad ut från dag ett. Hon känner sig helt trygg med sina lagkompisar. Nu väntar hon bara att få sätta igång, styra mot första hindret i det första europamästerskapet i hoppning någonsin på svensk mark.

— Det kommer att krävas ännu mer fokus av oss än vanligt. Mer press än vad vi kommer att känna denna vecka kommer vi nog inte att uppleva igen. Men jag tror att det är positivt för det här gänget, för mig är det det i alla fall, säger hon.
