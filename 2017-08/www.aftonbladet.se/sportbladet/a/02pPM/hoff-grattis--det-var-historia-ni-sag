Hoff: Grattis – det var historia ni såg
Elisabet Hoff

I morgonens lagfinal kan det bli ännu bättre. Själv har jag tippat svenskt lagguld redan innan EM startade. Beviset finns i Sportbladets 100-sidiga Ridsportbibel.

Men inget är klart förrän sista hindret är klart. En sak är i alla fall säker - det har alla chanser att bli ett drama som kommer att överskugga torsdagens. Det kommer att kämpas till sista blodsdroppen.

Så move your asses och kom till Ullevi i morgon kväll om ni kan. Än finns det biljetter kvar.

Visserligen är svenskarna tillbaka på jobb och i skolor. Men det är ändå ofattbart att det inte gått att sälja in denna topptävling bättre. Eller så är Ullevi en för stor arena. Vi får hoppas på mer välfyllda läktare i morgon kväll.

Jag tror som sagt på vårt blågula lag. Den nervstyrka de har visat upp är helt jäkla otrolig.

Idag kom Henrik von Eckermann tillbaka efter sitt svidande nederlag dagen innan och lotsade sin Mary Lou runt banan utan misstag, och framför allt - utan tramp i vattengraven.

Enligt en säker källa hade hela det svenska teamet hålla sig på säkert avstånd från Henrik när han kom ut från banan igår. Först när oset runt honom hade lagt sig vågade någon närma sig. Men på den gemensamma middagen på kvällen hade han lyckats skaka av sig all besvikelse.

Malin Baryard Johnsson hade ett litet pet ner på onsdagen, men inte idag.

Douglas Lindelöw var på god väg att upprepa sin kalasrunda från igår, men rev nu sista hindret. Det var han långt ifrån ensam om. Även Schweiz sista ryttare ut, lagankaret Steve Guerdat, rev där och gav därmed bort guldsitsen till Sverige.

Och så denne Peder Fredricson. Kvar i ledning individuellt. Halleluja.
