”En annan situation än vi har i Sverige”
FRIDA FAGERLUND

Som 15-åring blev konståkerskan Julia Lipnitskaya den yngsta europamästarinnan någonsin i fristil.

Under OS på hemmaplan i ryska Sotji 2014 var hon med och tog guld i lag och förvandlades samtidigt till konståkningens stora affischnamn.

Nu, 19 år gammal, väljer hon att lägga av.

Pressen har blivit för stor, och dessutom berättar Lipnitskayas mamma att dottern har genomgått en behandling för anorexi.

Dinara Safina, före detta världsetta i tennis, är en av de som har reagerat starkt och menar att det ryska konståkningsförbundet har ställt alldeles för hårda krav.

”Det smärtar att läsa att en idrottare måste avsluta karriären, bara 19 år gammal. I det här fallet har folk helt enkelt dödat hennes karriär för att de anser att hon inte levt upp till deras förväntningar. Vad är det här för människor – tränare, ledare, ”experter” och kommentatorer – som dödar en idrottares karriär? Kära Julia, jag ber för din styrka och ditt välbefinnande och hoppas att du tar dig igenom det här”, skriver Safina på twitter.

Lipnitskayas verklighet är vanligt förekommande i Ryssland, menar Katarina Henriksson, ordförande i svenska konståkningsförbundet och sittandes i SOK:s styrelse.

– Tittar man historiskt på åkare från Sovjet och Ryssland så är det inte ovanligt att de är väldigt unga när de börjar träna, säger Henriksson.

Sedan 1994 måste åkarna vara minst 15 år innan de får tävla på seniornivå.

– I länder där det finns så stor konkurrens så blir det en annan situation än den vi har i Sverige. Det är ingenting nytt.

För några år sedan såg svenska konståkningsförbundet till att ta fram mer material, för att motverka liknande exempel.

Att ätstörningar skulle vara ett större problem inom konståkningen jämfört med andra idrotter håller inte Katarina Henriksson med om.

– Många gånger tror jag att det uppmärksammas mer inom konståkningen, men vi jobbar hela tiden förebyggande på alla plan, med kosten, mentalt och så vidare, säger hon.

Fallet med Julia Lipnitskaya är ingenting som har lyfts på internationell nivå än så länge.

– Men det är mycket fokus på antidoping och att förebygga skador. Det här är ju också ett skadebeteende, så det är klart att det kommer in där, säger Katarina Henriksson.

I slutändan tror hon att problemet i grund och botten handlar om kulturella skillnader.

– Det är jättetråkigt när det blir så här, men olika kulturer har olika krav. Är konkurrensen stor så måste du helt enkelt vara bäst för att ta en plats, säger Henriksson.
