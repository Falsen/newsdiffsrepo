Therese Johaugs hälsning till folket
ERIK KARLSSON

Efter en drygt tio månader lång process är det klart att Therese Johaug missar OS i Pyeongchang i februari.

I går kom beskedet – efter att norskan fastnade i en kontroll i oktober 2016 – att straffet förlängs till 18 månader.

– Jag hade en dröm om att få tävla i OS, men så blir det inte. Jag har tränat ofantligt mycket för att lyckas i OS, så beskedet var väldigt tufft. Det är en orättvis behandling, sa Johaug i går vid presskonferensen i Italien.

Flera profiler inom skidsporten har stöttat Johaug, inte minst svenske Charlotte Kalla, och nu kommer en hälsning från Johaug:

Hon tackar för stödet – och satsar mot VM.

”OS går utan mig, men drömmen om VM i Seefeld 2019 kan ingen ta ifrån mig. Tack för allt stöd, jag ska göra er stolta”, skriver hon på sitt Instagram-konto.

Johaug, som fortfarande hävdar sin oskuld, tvingas fortsätta att träna på egen hand. Hon får inte vara med det norska landslaget innan hon avtjänat sitt straff. Däremot bekräftar norska skidförbundet för VG att förbundet kommer fortsätta betala ut sitt åkarstöd till Johaug trots domen.

– Domen i CAS visar att hon har ”liten till obetydlig grad av skuld”. Därför fortsätter vi med vårt avtal med Johaug, säger markandschef Espen Bjervig till tidningen.

Förbundet har sedan tidigare lovat att täcka advokatkostnaderna för CAS-målet där Johaug tagit in den amerikanska toppadvokaten Mike Morgan. Enligt VG:s uppgifter handlar det om 820 000 kronor.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
