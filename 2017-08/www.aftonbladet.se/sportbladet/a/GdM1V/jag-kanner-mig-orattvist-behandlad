tisdag 22 augusti 2017
”Jag känner mig orättvist behandlad”
PATRIK BRENNING

På Hotel Steiger-Dellai i Seiser Alm, Italien, mötte Therese Johaug på tisdagen pressen efter Cas dopningsdom. En dom som innebär att de förberedelser inför OS i februari nästa år som Johaug varit mitt uppe i varit förgäves.

29-åringen stängs av i 18 månader, missar såväl OS i Pyeongchang i februari 2018 som hela den kommande säsongen och får inte tävla igen förrän i april 2018.

I en vit t-shirt och med tårar i ögonen mötte Johaug journalisterna och inledde med ett eget anförande.

– Jag vill bara säga först att jag är helt förkrossad. Jag fick beskedet i går att jag inte får köra OS. Jag har försökt hålla humöret uppe så gott jag kunnat tidigare och tränat ofantligt mycket för att försöka lyckas i Pyeongchang. Det är väldigt tufft och jag kan inte känna annat än att straffet är orättvist. Jag känner mig orättvist behandlad. Jag måste säga att jag bedrövad.

Johaug fick domen redan under måndagen och tog emot beskedet i sällskap av sin familj. Trots avstängningen är 29-åringen fortfarande helt inställd på att fortsätta karriären.

– Jag har sagt att jag inte tänker ge mig innan jag får stå på startlinjen igen och jag står fortfarande fast vid det men jag vet inte med vilken motivation och mental styrka det blir den närmaste tiden. VM får bli nästa mål och det är 1,5 år bort. Jag måste bara försöka använda tiden framöver på ett bra sätt, arbeta med mig själv och få lite avstånd till det här. Men jag har en inre glädje över att åka skidor och vara ute i naturen. Jag vill fortfarande tillbaka till start och drömmer fortfarande om att stå överst på pallen, säger Johaug och fortsätter:

– Sedan vill jag tacka alla sponsorer, familjen, min pojkvän och inte minst hela det norska folket som stått bakom mig under det här svåra året. Utan dem hade jag inte suttit här i dag. Nu vill be om förståelse för att jag behöver vara ifred och försöka smälta beskedet jag fick i går.

Cas riktar i sin dom framförallt kritik mot att Johaug inte uppmärksammade varningstexten på förpackningen till den läppsalva hon använde och som senare visade sig innehålla det förbjudna preparatet clostebol.

– Det är en hypotetisk fråga. Jag såg det inte. Jag kan inte säga något annat, säger Johaug om kritiken.

Efter ytterligare ett par frågor tvingades Johaug sedan avbryta presskonferensen när hon bröt ihop och lämnade salen i tårar.
