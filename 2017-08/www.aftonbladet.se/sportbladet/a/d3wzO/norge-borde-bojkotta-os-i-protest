”Norge borde bojkotta OS i protest”
PATRIK BRENNING

De norska skidkollegorna reagerade med bestörtning på Cas dom mot Therese Johaug.

– Jag tycker att längden på avstängningen är extremt orättvis, säger Marit Björgen om avstängningen på 18 månader.

– Jag är i fullständig chock och tycker att det här är väldigt svårt att hantera, säger landslagschefen Vidar Löfshus.

Samtidigt beskriver VG hur domen splittrat det norska folket. Vissa uttrycker förståelse för straffet samtidigt som till exempel folkkäre programledaren Hallvard Flatland nu vill se en samlad norsk bojkott mot OS i Sydkorea i februari.

– Jag är förbannad. Det här visar hur utsatta utövarna är. De offrar i praktiken ett liv för att lyckas sin idrott. Jag tycker att de norska skidåkarna borde vilja visa att de inte accepterar det här och bojkottar OS 2018, säger Flatland till VG.

VG: Hur menar du att bojkotten ska gå till rent praktiskt?

– Jag tycker att Norge borde stå samlat. Om det inte blir av borde varje enskild idrottare tänka efter själv för det här handlar om så mycket mer än bara Johaug. Det handlar om deras egen säkerhet. Så kan alla andra nationer jogga runt i backarna och se hur kul det blir utan Norge.
