Anna Barthold har bestämt sig – stannar i Luleå
SIMON NORBERG

Det har dragit ut på tiden.

Men nu står det klart att Luleå Basket får behålla lagkaptenen Anna Barthold, 37, ytterligare en säsong.

Barthold var en av nyckelspelarna i det lag som, något oväntat, lyckades besegra Udominate i SM-finalen med 3–1 i matcher i våras.

– Jag är så glad att vi har motbevisat hela basket-Sverige, sa hon till Sportbladet då.

Kontraktsförlängningen offentliggjordes under fredagen.

– Jag är glad att skriva på för klubben där vi de senaste fyra åren, mot alla odds, vunnit fyra raka SM-guld. Efter säsongen funderade jag över min framtids riktning, men efter en bra dialog med klubben ska det bli kul att återvända till Luleå för nya utmaningar och mål, säger hon i ett pressmeddelande.

Veteranen som i vintras tackade för sig i landslaget, gjorde sin bästa insats hittills i basketligan föregående säsong, med ett snitt på 16,8 poäng och 9,8 returer per match.

Under sina sex säsonger i Luleå har 37-åringen vunnit SM-guld vid fyra tillfällen.

– Anna hade kanske en av sina bästa säsonger i karriären förra året och hon betyder så oerhört mycket för Luleå Basket, staden Luleå och inte minst vårt lag. Det kommer en tid när Anna inte längre spelar för Luleå Basket men jag blir varm om hjärtat att det inte är i år, konstaterar huvudcoachen David Visscher.
