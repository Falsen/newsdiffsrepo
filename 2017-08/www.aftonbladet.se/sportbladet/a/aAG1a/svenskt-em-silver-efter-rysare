Svenskt EM-silver efter rysare
ELISABET HOFF

Sverige var på jakt efter sitt första lagguld i EM. Svenska laget ledde inför kvällens tävlingar och fick också en drömstart när första svenska ryttare, Henrik von Eckermann och Mary Lou, var felfri över hindren och bara fick ett tidsfel.

– Det var Mary Lous bästa runda i hela hennes liv. Makalöst. Rörde inte en ben. Känslan var som att hoppa runt på en 1,40-bana.

Men det var skarpa kontraster.

För ryttare nummer två i svenska laget, Malin Baryard-Johnsson, blev det totalt fiasko. Cue Channa rev tidigt, därefter dundrade hon in i två fristående oxrar och sedan fortsatte ekipaget med en krasch rakt in i en oxer i en tvåkombination och då valde Malin Baryard Johnsson att bryta ritten.

– Det var en totalt annan häst i dag. Det måste ha varit ljuset, det kändes nästan som att hästen fick panik. Hon var skärrad och helt blockerad. Det blev farligt, så jag valde att avbryta.  säger Malin Baryard-Johnsson.

Endast de tre bästa i varje fyrmannalag räknas och därmed flyttades pressen till Douglas Lindelöw och Peder Fredricsson.

Men 26-årige Lindelöw red bort Sverige från guldsitsen med nio fel. Allra tyngst var det när han helt felbedömde avståndet till ett hinder och hästen Zacramento hoppade rakt in i det.

– Han kommer inte fram på fem som han vill, han är för sent fram, säger SVT:s expert Lotta Björe.

Men i takt med att både Belgien och Schweiz haft varsitt nedslag var förutsättningarna tydliga för Peder Fredricsson: felfritt och det skulle vara svenskt silver.

Och All In och Fredricsson gjorde som i de två tidigare rundorna och red felfritt – och fixade silvret.

– Jag visste vad jag skulle göra, rida felfritt och inom tiden. Det är bara att hålla det fokuset, säger Fredricsson och fortsätter:

– Det är jättekul, det känns bra, säger han i SVT.

Silvret är den bästa EM-insatsen sedan 2001 i laghoppning.

Men bättre kan det bli på söndag. Peder Fredricsson leder fortsatt den individuella hopptävlingen som har två rundor kvar.

Vann laghoppningen gjorde Irland som trots att de bara hade tre ryttare svarade för just tre felfria ritter.

Följ upplösningen live med Sportbladet!
