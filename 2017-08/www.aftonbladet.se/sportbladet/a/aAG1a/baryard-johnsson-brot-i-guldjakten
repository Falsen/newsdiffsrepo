Baryard-Johnsson bröt i guldjakten
ERIK KARLSSON

Sverige är på jakt efter sitt första lagguld i EM. Svenska laget leder inför kvällens tävlingar och fick också en drömstart när första svenska ryttare, Henrik von Eckermann och Mary Lou, var felfri över hindren och bara fick ett tidsfel.

– En makalös känsla, hon hoppade helt vansinnigt bra, säger han i SVT.

Men det var skarpa kontraster.

För ryttare nummer två i svenska laget, Malin Baryard-Johnsson, blev det totalt fiasko. Cue Channa rev tidigt, därefter dundrade hon in i två fristående oxrar och sedan fortsatte ekipaget med en krasch rakt in i en oxer i en tvåkombination och då valde Malin Baryard Johnsson att bryta ritten.

– Det kändes direkt när vi kom in att hon var helt blockerad, hon vet knappt vad hon gör så det var synd om henne. Nu får vi lita på de två som är kvar, säger Baryard-Johnsson i SVT.

Endast de tre bästa i varje fyrmannalag räknas och därmed flyttades pressen till Douglas Lindelöw och Peder Fredricsson.

Men 26-årige Lindelöw red bort Sverige från guldsitsen med nio fel. Allra tyngst var det när han helt felbedömde avståndet till ett hinder och hästen Zacramento hoppade rakt in i det.

– Han kommer inte fram på fem som han vill, han är för sent fram, säger SVT:s expert Lotta Björe.

Inför sista svenska ekipaget är Sverige nu fyra och det krävs missa från Irland, Schweiz och Belgien om Sverige ska ta medalj.

✓ Texten uppdateras!

✓ Följ upplösningen live med Sportbladet!
