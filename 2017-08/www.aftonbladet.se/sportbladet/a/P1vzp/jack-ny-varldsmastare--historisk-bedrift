Jack ny världsmästare – historisk bedrift
STEFAN ALFELT

WBA-mästaren Nathan Cleverly var chanslös från start. Kröp ihop för att undvika Badous slagserier och kontrade bara ett fåtal gånger medan Badou träffade hårt och ofta.

I femte ronden fick Badou fast motståndaren mot repen och öste iväg slag. Han vädjade till domaren att bryta men fick onödigt fortsätta en halvminut innan matchdomaren till slut gickemellan och stoppade misshandeln.

Med VM-titeln i lätt tungvikt är Badou Jack den förste svensk som blivit mästare i två viktklasser.

– Känslorna är att äntligen är det över. Nu ska jag äta god mat och vila, men det känns skönt att skriva historia, säger Badou Jack i ett glädjerusigt omklädningsrum direkt efter sin seger.

Hur ska du fira?

– Jag ska fira med barbeque hemma i mitt hus med min familj och alla vänner. Sen ska jag bara slappna av. Vara med min dotter. Ta det lugnt med familjen.

Och vad hamnar på grillen?

– American food, jamaikanskt, mac and cheese, ribs, lammrack. Bara skräpmat.

Även om Badou Jack gått upp från supermellanvikt till lätt tungvikt har han fått jobba hårt med vikten inför titelmatchen.

– Fast det var lättare än senast.

Varför blev det en så överlägsen vinst?

– Easy work som man säger. Jag hade en bra gameplan. Hade lyssnat på min tränare och jabben bet direkt.

Hur känns det att ha skrivit historia?

– En vanlig dag på jobbet, skrattar Badou Jack.

Som nu vill utmana kanadensiske WBC-mästaren Adonis Stevenson i jakten på att bli världens bäste boxare i lätt tungvikt. En mästare med alla de stora titlarna.
