lördag 19 augusti 2017
Får frysa poäng vid graviditet: ”Stolt”
ANDREAS LILLHANNUS

Beachvolley och volleyboll är inte Sveriges mest uppmärksammade sporter.

Men de är, troligtvis, mest jämställda.

Sportbladet ringer Tora Hansson mellan två matcher i den sista tävlingen av Swedish Beach Tour (SBT), den svenska elittouren i beachvolley.

Hansson, tillsammans med spelkamraten Sofia Ögren, kammade hem två tourvinster förra säsongen och tog dessutom SM-silver. Duon har dessutom deltagit i Europatouren.

I svensk volleyboll, och beachvolley, får kvinnor och män lika mycket sändningstid, lika mycket publicitet och lika mycket prispengar.

För Tora Hansson har det alltid varit självklart.

– Volleyboll ligger verkligen i framkant. Hade det varit olika prispengar så... det hade varit jättekonstigt, det kan liksom inte hända. I alla internationella cuper, och alla världscuptävlingar, så är det lika med pengar. Det är väldigt kul, så klart, säger hon.

Det finns dessutom en annan detalj som gör volleybollen unik.

I alpint, golf, tennis och andra individuella sporter så förlorar, eller tappar, utövarna rakningspoäng om de är borta från sporten under en längre period.

Det svenska volleybollförbundet har infört förutsättning för utövarna att frysa sina rankningpoäng helt vid graviditet och mammaledighet. Det gör att vägen tillbaka till elitnivån är kortare.

Tora Hansson födde själv barn 2015. När säsongen 2016 startade var hon tillbaka på touren.

– Att jag kunde börja spela direkt var tack vare möjligheten att frysa poängen. Jag hade behövt spelat om från början annars och det kanske hade tagit till mitten eller slutet av sommaren innan jag var tillbaka, säger hon.

Hur mycket betyder den möjligheten för dig som kvinnlig idrottare?

– Jättemycket. Jag märkte ju själv på utövare från andra idrotter att det var tufft. Men jag var taggad och jag visste att förutsättningarna fanns. När jag väl kontaktade företag så fanns det ett stort intresse, och stödet som man får förtjänar uppmärksamhet.

Tora Hansson menar dessutom att graviditet inte behöver vara dåligt för de sportsliga resultaten.

– Graviditet är ju bara ett tillfälligt tillstånd där man får träna på ett annat sätt. Det kan vara skonsamt för kroppen att inte maxträna jämt. Det finns många exempel internationellt på kvinnor som kommit tillbaka bättre.

Hur hade dina tankar gått om möjligheten att frysa poäng inte fanns?

– Man hade ju övervägt när man ska skaffa barn mycket mer. Det hade blivit ett val mellan barn och karriär, och så ska det inte vara. Det är tufft som det är att komma tillbaka, att hitta hjälpmedel är väldigt värdefullt.

Du låter stolt.

– Jag är väldigt, väldigt stolt över min sport. Volleyboll är ju jättestort i andra länder och det gör ju allt ännu häftigare. Det är ganska lite uppmärksamhet i Sverige, men om det tar fart och växer så kommer det göra det för både killar och tjejer. Där kanske vi kan bli förebilder för andra sporter också.
