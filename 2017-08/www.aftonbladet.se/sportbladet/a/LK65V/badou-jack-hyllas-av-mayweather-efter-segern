Badou Jack hyllas av Mayweather efter segern
ERIK KARLSSON

Det var knappt en match. Badou Jack var helt överlägsen i kampen om WBA-bältet med Nathan Cleverly. I femte ronden vädjade till och med svensken till domaren att bryta matchen – för att skona Cleverly.

– Jag sa ska du låta mig slå ihjäl honom? Det är slut. Det är sport. Inte mord, sa Jack till Sportbladet.

Efter svenskens uppvisning var det chefens tur att ta över showen. Floyd Mayweather vann lätt över Conor McGregor och när han tagit sig in i omklädningsrummet och torkat svetten ur pannan tystade han ner sina segerrusiga vänner och hyllade sin svenska adept.

– Jag är stolt över Badou. Tvåfaldig världsmästare nu och vi ser fram emot fler fajter, säger Mayweather till SVT.

– Jag sajnade honom som fajter och sa att tränar du med mig så kommer du bli världsmästare och tjäna miljontals dollar. Nu tjänar han miljontals dollar och är världsmästare.

Som vanligt handlar det mesta om pengar i stallet som också heter ”The Money Team”. Och Floyd Mayweather, som själv väntas dra in mer än två miljarder kronor på gårdagens vinst, lovar att det blir en ny exklusiv bonus till Jack.

– Han fick en diamant-Rolex efter sin förra seger och vi har köpt en bil till honom tidigare. Nu tror jag det får bli en ny bonus, säger den nu, återigen, pensionerade boxningsstjärnan.
