Lindelöw avstår dagens hoppfinal
ELISABET HOFF

Douglas Lindelöw fick en lysande inledning på detta EM och låg nia  efter första dagen efter en felfri ritt. Efter två nedslag i fredagens  lagfinal, där Sverige tog silver, rasade han till 27:e plats.

De 25 bästa gick vidare till den individuella finalen, men efter några strykningar kunde Lindelöw få rida på söndag.

– Vi diskuterade lite fram och tillbaka och kom fram till att spara  Zacramento. Han går sin första säsong på den här höjden, säger Lindelöw.

Beslutet var inte helt lätt.

– Klart att man alltid vill rida en sån här fin tävling. Det är inte  varje dag man får den chansen. Men jag är glad för lagsilvret och det  kommer fler mästerskap, säger svensken.

Peder Fredricson ligger i ledning inför finalen som går i två rundor.

– Jag är laddad, säger han efter att ha laddat batterierna under lördagens vilodag för hoppryttarna och deras hästar.

Han får sällskap i startfältet av Henrik von Eckermann som ligger på 19:e plats.
