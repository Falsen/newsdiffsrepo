Wennerholm: Kan vara Sveriges svar på Bolt
Mats Wennerholm

Då menar jag naturligtvis att den här sjuttonåringen från Karlstad kan vara Sveriges snabbaste man genom tiderna inom några år. Och inga jämförelser i övrigt.

Det vore gott så.

Två svenska juniorrekord (10,35 i försöken, 10,31 i semin) borde ha blivit ett tredje då klockan stannade på 10,21 i finalen.

Men då blev han blåst på rekordet då vindmätaren visade just över tillåtna +2.0 med nästan retliga +2.2

Henrik Larsson sitter ändå kvar starkast på näthinnan och det trots att han inte ens vann finalen.

Där vaknade Austin Hamilton, 20 och gjorde sitt livs bästa hundrameterslopp någonsin, när han sprang i mål på 10,18. Det hade varit tangerat svenskt rekord, men även Austin hade samma vindmätare emot sig.

Usain Bolt är inte oväntat Henrik Larssons stora idol och förebild, uppväxt som han är med Bolts alla medaljer och världsrekordslakt.

Jag tror att Bolts världsrekord på 9,58 kommer att stå sig i femtio år framåt. Minst.  Det är galet bra.

Men här i Sverige sitter vi fortfarande och väntar på förste svensk under tio sekunder.

Kan Henrik Larsson vara den mannen?

Kan den här nya konkurrensen med den 20-åriga Austin Hamilton trigga igång en sådan utveckling?

Ja, jag tror aldrig det varit närmare om de här två får utvecklas och stångas mot varandra på hemmaplan. Det finns inget som stimulerar så mycket som inhemsk konkurrens.

Samtidigt är Henrik den andre supertalangen som kommit fram i Karlstad de senaste åren och för den första – Irene Ekelund – har det gått spikrakt nedåt efter alla enorma framgångar och rekord i tonåren.

Det är så många bitar om måste falla på plats och framförallt handlar det om att vara skadefri. Det var skador som lika brutalt och obönhörligt skickade Irene Ekelund tillbaka till ruta ett igen.

Och där står hon kvar.

Men en svensk manlig sprinter under tio sekunder, om än med bara en hundradel, skulle vara lika stort som Usain Bolts världsrekord i mina ögon.

Så avlägset känns det.

Glöm inte att det räckte med 9,92 för att vinna VM-guld i London.

Och det är bara arton löpare i världen som varit under tio sekunder i år, trots att det är den gren flest springer av alla. I USA, på Jamaica, ja, i en hel friidrottsvärld. Det visar hur tufft det är.

Det är också den mest prestigefyllda grenen av alla inom friidrottten.

Det finns inga som får så mycket betalt i galorna som hundrametersstjärnorna.

De spelar i en egen division och i den divisionen har det aldrig någonsin funnits en svensk.

Svenske rekordhållaren Peter Karlsson (10,18) är den som kommit närmast så här långt och han är faktiskt den ende svensk som sprungit under tio blankt. I tyska Duisburg 1996 stannade klockan på 9,98, men då hade han +4.0 i ryggen. Dubbelt så mycket som tillåtet.

Men han visade ändå att det gick.

Nu har hans svenska rekord hunnit bli 21 år och det är på tiden att någon slår det.

Det var nära redan här på SM i Helsingborg.

Det kan vara slaget redan nästa säsong efter vad jag upplevde i den här 100-metersfinalen.

o o o

Synd att Angelica Bengtsson försvann från damernas final i stavhopp.Nu fick Michaela Meijer ensam göra ett attack på nya svenska rekordhöjden 5,75, men avbröt efter att ha sprungit igenom i två försök.

Den duellen blev tyvärr aldrig av.

o o o

Daniel Ståhl lekte hem segern i diskus. Det är knappt man reagerar över ett världsresultat som 67,80 längre, trots att det är vansinnigt bra.

Ståhl håller sådan klass numera att han bara tävlar mot sig själv i de här sammanhang – trots att tvåan Simon Pettersson kastade 64,84. Ett världsresultat även det.

Vad ska inte hända nästa år?
