”Har aldrig varit med om en sådan debut”
ELISABET HOFF

En ny världsstjärna har tänts.

I onsdags var Therese Nilshagen med och tog ett svenskt lagbrons i sin mästerskapsdebut. I torsdags var hon snubblande nära ett individuellt brons när hon tog en fjärdeplats. I lördagens final i freestyle slog hon för tredje dagens i rad personbästa med råge.

– Det här hade jag inte kunnat föreställa mig. Jag hade hoppats göra det bra, men inte så här bra. Det är verkligen härligt, säger Nilshagen.

Till tonerna av Eurytmics visade Therese Nilshagen och Dante Weltino bland annat upp bländande travökningar, dubbla galopppitutetter och kraftfull passage. Två små hack var de enda missarna. Annars flöt allt på i fullt samförstånd mellan häst och ryttare.

När betyget 80.411 procent kom upp bröt jublet löst. Det räckte inte till en medalj. Inte denna gång.

– Vi har absolut inte nått vår topp ännu. Det finns absolut några procent som ligger där och väntar. Det är jag helt säker på. Det känns väldigt spännande.

Nästa år väntar VM i USA, som också är OS-kval till Tokyo 2020.

-- Det blir ett mycket kul VM nästa år, det ser vi fram emot, säger förbundskapten Bo Jenå som är djupt imponerad av Nilshagen.

Tysklandsbaserade Therese Nilshagen klättrade förra månaden från 145 till 27 på en månad. När nya rankningen presenteras i början av september lär hon ha tagit ett nytt kliv uppåt.

– Mitt mål i dag var att komma till final, men när jag märkte att det gick så bra i specialen så höjde jag det till topp åtta. Så topp fem känns jättebra, det är jag väldigt nöjd med.

Tinne Vilhelmson Silfvén gjorde vad hon kunde med Paridon Magi och red ihop 76.904 procent. Det gav en tionde plats

En febrig Patrik Kittel kom åtta.

-- Jag har dragit på mig något virus. Men om de så ha fått köra mig i rullstol till stallet hade jag ridit. Fast det är klart att jag inte orkade vara lika fokuserad som vanligt, säger han.
