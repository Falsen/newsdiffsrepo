Skandalen – 30 % erkänner dopning
ANDREAS KÄCK

Sommaren 2016 slog McLaren-rapporten ner som en bomb inom idrottsvärlden då den visade att tusentals ryska idrottare hade varit inblandade i ett statsstyrt dopningsprogram med sikte på sommar-OS i London 2012 och vinter-OS i Sotji 2014.

Positiva prover ska ha smugglats ut eller neutraliserats med salt och snabbkaffe och konspirationen ska enligt rapporten ha haft förgreningar ända upp till idrottsministern Vitalij Mutko.

Det hela ledde till att ryska friidrottare stängdes av från såväl sommar-OS 2016 och VM 2017.

Så, hur vanligt är det egentligen med dopning?

En ny rapport visar att det förmodligen är mycket mer utbrett än vad många kanske tror.

Rapporten, som forskare vid tyska universitetet i Tübingen och amerikanska Harvard har genomfört på uppdrag av Wada, tyder på det.

Mer än 30 procent av friidrottarna som tävlade i VM 2011 ska nämligen ha erkänt att de någon gång tagit dopningsklassade preparat.

Trots detta var det bara 0,5 procent av VM-deltagarna som testades positivt.

– Rapporten visar att biologiska blod- och urintester bara avslöjar en ytterst liten del av alla dopningsfall. Som det beskrivs i publikationen har friidrottare hittat ett antal vägar för att inte åka fast vid dopningstesterna, säger Harrison Pope, professor vid Harvard, enligt TT och Reuters.

Forskarna frågade tusentals idrottare som deltog i friidrotts-VM 2011. De frågade också utövare som deltog i panarabiska spelen 2011 och där uppgav ännu fler – hela 45 procent – att de någon gång tagit förbjudna preparat.

Av de tusentals tillfrågade ska över 90 procent ha svarat, uppger Reuters.
