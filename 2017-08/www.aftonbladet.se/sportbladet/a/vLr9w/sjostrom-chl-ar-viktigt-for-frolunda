Sjöström: "CHL är viktigt för Frölunda"
TT

I februari fick Frölundas lagkapten Joel Lundqvist för andra året i följd lyfta CHL-bucklan. Göteborgsklubben har dessutom varit i final i samtliga tre upplagor av den europeiska klubbturneringen.

– Vi vill absolut stå där som mästare igen, men sedan vet vi hur tufft det är. Första målet är att ta sig vidare från gruppen. Men vi gillar turneringen och satsar verkligen på CHL. Alla spelare som är hos oss vet att vi går in för att vinna det här, säger sportchefen Fredrik Sjöström.

I kvällens gruppspelspremiär i Frölundaborg väntar ZSC Lions Zürich. Klubben tränas av svenskarna Hans Wallson och Lars Johansson. En duo som förde Skellefteå till bland annat två SM-guld.

– Det kommer bli en riktigt tuff fajt och det är ett av de bästa lagen i Schweiz. Och Wallson och Johansson har nog bra koll på oss, säger Sjöström med ett leende.

Övriga lag i Frölundas grupp är tyska Klagenfurt och franska Gap Rapaces. Även Malmö, HV71 och Växjö inleder gruppspelet i kväll. Brynäs går in i turneringen under fredagen.
