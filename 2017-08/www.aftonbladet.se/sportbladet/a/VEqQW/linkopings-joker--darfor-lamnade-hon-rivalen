fredag 18 augusti 2017
Linköpings joker – därför lämnade hon rivalen
KRISTOFFER BERGSTRÖM

När serieledarna Linköping mötte nästjumbon Kif Örebro var blickarna riktade mot en mittfältare i hemmalaget. Kosovare Asllani hade återvänt efter sex år i bland annat Frankrike och England.

28-åringen tog tre minuter på sig att visa sin kapacitet. Från vänsterkanten prickade hon en panna i straffområdet och så stod det 1–0.

Utöver sin assist var Asllani inte inblandad i fler mål innan hon byttes ut efter en timme. Men det var hon som nickade in det där inlägget.

Nicoline Sörensen är 20 år gammal och värvades från Bröndby i mitten av juli. Anfallaren korades till årets talang i Danmark 2016 och var del av den danska EM-truppen i somras. Mot Örebro nickade hon in 1–0 och 3–0 i matchen som slutade 4–0 efter att Marija Banusic gjort de övriga två målen.

Trots sin ringa ålder gör Sörensen sin andra sejour i Sverige. Som 16-åring värvades hon till Rosengård och gjorde tio a-lagskamper innan hon flyttade hem igen.

Ett av skälen var att träningarna krockade med skolan.

– I somras fick vi ett mycket överraskande tränarbyte. Det medförde en generell omläggning av våra träningstider. Det kan jag gott förstå då alla i Rosengård är fulltidsproffs och därför har hela dagen ledigt. Men för mig har det gett problem, för träningarna ändrades till morgon- och förmiddagspass. Det betydde att jag i under andra halvan av året i stort sett inte var i skolan och själv har behövt läsa upp allt, sa hon i en intervju med sajten Fodbold for piger.

I intervjun säger hon att hon trivdes i Rosengård men hade velat ha mer speltid för att fortsätta utvecklas. Men nog spelade just morgonträningarna in.

– Det har varit stor förståelse från skolan och lärarna och klasskamraterna har varit behjälpliga. Så det har egentligen gått fint. Men det har också varit riktigt tufft och vid ett tillfälle frågade en av mina klasskamrater om jag fortfarande går i klassen, sa hon till Fodbold for piger.
