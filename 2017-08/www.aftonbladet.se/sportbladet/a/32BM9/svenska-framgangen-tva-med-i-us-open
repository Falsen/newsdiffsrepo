Svenska framgången – två med i US Open
ANDREAS LILLHANNUS

Johanna Larsson har länge varit ensam på tronen i svensk damtennis.

Men när årets US Open avgörs så får även en annan svensk delta.

Rebecca Peterson, rankad 197:a i världen, inledde sitt kval genom att besegra 108-rankade Zarina Diyas (7–6(2), 7–5).

Det följdes upp med vinst i två raka set (6–3, 6–3) mot talangen Sestanee Aiava, 17 – och den avgörande matchen mot Miyu Kato, rankad 179, blev en rysare.

Japanskan vann det första setet, 7–6, men Peterson svarade med att vinna två raka set, 6–3 och 6–4, och får därmed för första gången någonsin delta i en Grand Slam-turnering.

US Open inleds på måndag, på USTA Billie Jean King National Tennis Center i New York. På herrsidan har Sverige inga spelare kvalificerade.
