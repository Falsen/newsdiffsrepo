H&M-dottern: ”Som en hjärtstartare”
ELISABET HOFF

Charlotte Söderström, dotter till H&M:s Stefan Persson, är djupt hästintressad och föder upp hopphästar på Stuteri Arch i Båstad. Hon är också en mycket hängiven och stolt ägare till All In, som Peder Fredricson hittade i Belgien för fyra år sedan.

När Peder och All In tog OS-silver i Rio följde hon nervöst dramat från läktaren. Nu var hon, så klart, på plats på Ullevi.

På väg för att lyssna på presskonferensen stannade hon till för att beskriva sina känslor.

Vad är så speciellt med All In?

– Han har allt man vill ha i en häst, men han inte blivit så här bra av sig själv. Peder har gjort ett otroligt jobb. Han har ett lugn som smittar av sig på All In, som kan vara rätt lättskrämd. Men väl inne på banan är det som allt det flyktbenägna vänds till något positivt. Han blir supersharp, på rätt sätt, inne på banan.

Vågade du tro på att det skulle bli en upprepning av bragden i Rio?

– Nej, man vågade inte ens tänka de tankarna. Nu är det knappt man vågar hoppas på att det ska fortsätta att hålla i sig. Att Peder klarade det idag är overkligt.

Vad kostar All In nu?

– Nej, haha, han kostar inget. Han är inte till salu.

Är det ens någon som frågar längre? Vet alla att det inte är någon idé?

– Jag vet inte om det är någon som frågar. Och han blir kvar.

Vad är grejen med att vara hästägare?

– Det är så spännande, det är pulsen, en kick. Men det är det ju för alla som tittar. Man får ju en hjärtstartare, en adrenalinkick. Det är fantatiskt.

Är det beroendeframkallande?

– Det kanske är så. Det är så med hästar på alla nivåer. Vi föder upp unghästar och då är det spänning på den nivån. Det kan ge precis lika mycket kick.

Rider du själv?

– Nej inte längre, jag har gjort och tävlat och så i hoppning. Jag slutade när jag var 21 och skulle plugga utomlands, men jag red i young rider-landslaget.

Har du prövat att rida All In någon gång?

– Haha, nej jag är inte sugen på att testa honom, jag är rädd om min egen hälsa.

Peder Fredricson sa innan EM att efter EM ska han börja jaga fler topphästar. Är du med i den jakten?

– Haha, det vet jag inte. Det är möjligt. Det är inget som vi satt oss ner och bestämt. Men som ryttare måste du hela tiden ha lång framförhållning, det kan snabbt ändra sig med en häst.
