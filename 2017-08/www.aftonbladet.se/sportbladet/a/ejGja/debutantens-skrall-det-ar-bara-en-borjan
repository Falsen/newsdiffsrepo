Debutantens skräll: ”Det är bara en början”
ELISABET HOFF

Therese Nilshagen och den svarta hingsten Dante Weltino dansade fram i fredagens Grand Prix Special, helt utan missar. När hon red upp på sista medellinjen kunde publiken inte hålla sig utan började applådera i takt. Sedan bröt jublet ut.

Med domarsiffrorna 78,585 gick Nilshagen upp i ledningen, och den skulle hon behålla länge. Hon fick följa de sista åtta ryttarna från sidan av, mellan tv-intervjuer och mixad zon.

– Jag stod mest nere i stallet och såg det på tv. Det var spännande.

Aningen nervöst när ryttare efter ryttare hamnade bakom dig?

– Nej, jag förstod att det skulle bli svårt att nå medalj. Jag var jätteglad när jag märkte att jag skulle bli topp fem. Så hamnade jag till och med fyra, det är jättebra.

Nilshagen skulle egentligen gjort mästerskapsdebut i OS i Rio de Janeiro i fjol, men en sent upptäckt skada på Dante Weltino, på plats i Rio, gjorde att hon fick startförbud.

Förkrossad då, men när hon nu fick debutera på riktigt skrällde hon direkt.

– Jag är jättenöjd. Mitt mål var kanske att bli bland de åtta bästa här, så jag är jätteglad.

Surt att missa medalj med så lite?

– Det är klart att det var väldigt nära, men jag hade ju absolut inte räknat med det. Så nej, jag kan inte vara besviken. Jag är väldigt glad för min fjärdeplats.

När Sportbladet besökte henne i Tyskland för en längre intervju till EM-bibeln berättade Nilshagen att hon siktade på 74-75 procent i Grand Prix och kür på EM. Och att siktet var inställt på högre poäng i OS i Tokyo 2020.

– Nu rider vi på ett snitt på 73-75, men vi kan fortfarande bli minst tre procent bättre. Dante är bara tio år gammal, så vi är absolut inte framme vid vårt max ännu, sa hon då.

Du nådde 78,58 redan nu, tre år innan Tokyo-OS…?

– Ja, det var så klart fantastiskt.

Redan i onsdags var hon med och tog EM-brons i lagtävlingen. Då slutade hon sjua individuellt.

– Lagbronset betydde jättemycket i dag. Det gav ett visst lugn. Vad som än händer så kan man åka hem och vara glad över den medaljen. Den var ändå lite över förväntningarna, även om det var ett mål. Så jag var inte lika nervös i dag.

Küren i morgon. Slår du till med tre procent över målsättningen igen…?

– Haha, det vore helt fantasiskt, men det vågar jag inte sia om. Jag försöker rida felfritt och så bra som möjligt så får vi se. Det ska bli kul.

Också för övriga svenskar blev Grand Prix-klassen en succé. För första gången i EM-historien kvalificerade samtliga fyra sig till morgondagens avslutande kür. Dock får endast tre ryttare från varje land delta, så Nilshagen (fyra), Patrik Kittel (sjua) och Tinne Wilhelmson Silfvén (tia) blir de svenska representanterna. Rose Mathisen (15:e) hamnar utanför laget.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
