Här charmar SSL-spelaren hela ”Idol”-juryn
ERIK KARLSSON

Det var 2013 som dåvarande Gif Sundsvall-spelaren Kevin Walker kombinerade en allsvensk höst med att skapa total ”Idol”-hysteri. Det slutade med att mittfältaren tog hem hela programmet och blev en av Sveriges mest omskrivna idrottare alla kategorier.

Det ingen visste då var han egentligen skulle ha haft sällskap av en annan Sundsvallsidrottare på den första uttagningen. SSL-backen Anton Eriksson, då i Granlo, hade precis börjat våga sjunga lite utanför familjens hus och gick hos samma röstcoach som Walker.

– Röstcoachen, Susanne Bertlin, hade luskat fram att jag sjöng och drog med mig till ett evenemang som hette Vocal Wednesday. Sen blev det något framträdande på casinot där jag tråcklade mig igenom fyra låtar inför en liten skara människor. Tanken var att jag också skulle söka till ”Idol”, berättar Eriksson.

Så blev det inte.

– Nej jag blev helt jävla livrädd och kastade in handduken ganska sent inpå, en sen lördagskväll. Men då gick ju Kevin och vann så med facit i hand var det kanske bra.

Den hösten såg Eriksson några få program när vännen Kevin var med, sedan dess har han inte sett eller funderat på ”Idol”.

Förrän i går.

Då dök han plötsligt upp framför juryn med en gitarr och Damien Rice låt Cannonball på repertoaren.

– Efter en takt hade jag bestämt mig för ja, utbrast Kishti Tomita och fick med sig hela juryn på ett ja.

– Ja det var kul, en helt ny erfarenhet. Jag har spelat i tio, tolv år men det har främst varit för mina fyra vardagsrumsväggar, säger Pixbospelaren som hade hållit framträdandet hemligt för de flesta.

– Några i laget visste men jag tycker det är lite roligt att överraska så det var inte jättemånga som visste. Jag tränade själv i går men jag förstod att det dykt upp något klipp och då fick jag några sms.

Vad hoppas du det här leder till då, en ny karriär?

– Jag har inte tänkt så långt, i mitt huvud gillar jag innebandyn för mycket och trivs väldigt bra med det. Jag söker inte för att uppnå framgångar i musiken så. Jag får ut lika mycket av att sitta hemma och spela i sovrummet med tjejen i rummet intill.

Det kan bli en stressig höst om du går vidare, har du någon klausul i kontraktet?

– Haha, nej det är dåligt med idolklausuler. Jag får se vad jag kan göra.

Det blev rejäl Kevin Walker-hysteri när han var med, hur ser du på chanserna att skapa Anton Eriksson-hysteri?

– Det har jag extremt svårt att tänka mig, det är nog snarare om jag gör något dumt på innebandyplanen som det skulle kunna hända något, säger han.

⁠ Se hela Anton Erikssons audition här.

⁠ ”Idol” sänds måndag-onsdag klockan 20.00 i TV4

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
