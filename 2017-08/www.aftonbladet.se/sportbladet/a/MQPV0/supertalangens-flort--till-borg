Supertalangens flört (?) till Borg
ANDREAS KÄCK

Alexander "Sascha" Zverev Jr har länge målats upp som en av världstennisens största talanger. Den här säsongen har han också fått sitt stora genombrott och klättrat till en sjätte plats på världsrankningen.

Han har redan vunnit sin första titel på ATP-nivå men i grand slam-sammanhang finns det mer att önska. 20-åringen har inte nått längre än en fjärde omgång (i årets Wimbledon) och när US Open nu går av stapeln jagar han en topplacering.

Det började också bra med en relativt stabil 3-0-seger (7-6, 7-5, 6-4) mot doldisen Darian King i nattens första omgång.

Men det var inte direkt resultatet som skapade rubriker.

Zverev kom nämligen till spel i en outfit som förde tankarna till Björn Borg.

Med en kritstrecksrandig pikétröja, pannband och höga strumpor – en kollektion som tagits fram av artisten Pharrell Williams – var det nästintill omöjligt att inte dra paralleller till Björn Borgs gamla outfits på 70-talet.

Skillnaden var att Zverevs kollektion pryddes av en Adidas-logga i stället för en Fila-logga.

Om segern mot Darian King säger Zverev:

– Han spelade väldigt bra och jag hade lite svårt att hitta någon bra rytm. Men det var väl en underhållande match för publiken? Speciellt i första set.
