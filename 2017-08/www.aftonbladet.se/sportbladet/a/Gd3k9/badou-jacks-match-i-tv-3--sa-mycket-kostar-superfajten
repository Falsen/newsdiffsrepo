Badou Jacks match i TV 3 – så mycket kostar superfajten
PEO LARSSON

Natten till söndag är det dags för årets kampsportshändelse.

T-Mobile Arena i Las Vegas är utsålt och huvudmatchen är förstås mötet mellan boxaren Floyd Mayweather Jr. och MMA-mästaren Conor McGregor.

Men innan dess har vi, i en av matcherna innan stormötet, en svensk i ringen: Badou Jacks titelmatch mot Nathan Cleverly.

Den matchen, som beräknas starta tidigast 03.00, kommer sändas live på TV 3 och Viaplay.

– En svensk i en världsmästarmatch i en av de mest omtalade galorna i modern tid blir lysande underhållning för TV3-publiken, säger Per Nunstedt, vicepresident för MTG Sport.

Supermatchen mellan boxningsstjärnan Floyd Mayweather Jr. och MMA-mästaren Conor McGregor beräknas starta cirka 04.30 på söndag morgon.

Den sänds på Viaplay PPV och kommer kosta 499 kronor.

– Det här var också ett självklart val att lägga bakom en PPV-lösning eftersom det är den modellen som finansierar matcher av denna dignitet världen över, säger Per Nunstedt, vicepresident för MTG Sport.
