Angelica Bengtsson missar SM-stavfinalen
MATS WENNERHOLM

Nej, Angelica Bengtsson har inte haft någon tur med skador i sommar.

Redan i Bauhausgalan i Stockholm den 18 juni, trampade hon snett då hon landade på ribban efter ett rekordförsök på 4.75.

Det förstörde alla chanser att komma i toppform till VM i London. Hon tog sig till final, men där var krafterna slut och hon slutade tia.

Nu drabbades hon igen inför den första riktiga duellen mot Michaela Meijer, som snodde hennes svenska rekord i juli, då Meijer hoppade 4.71 i Göteborg.

– Ja, det var trist, jag hade sett fram emot att möta henne. Jag har tränat hårt de senaste veckorna för att komma i form igen och det var medvind och bra förhållanden. Men det gick inte att tävla. Och hade jag gjort det hade jag definitivt förstört chanserna att tävla nästa helg, säger.

Angelica har inte tävlat sedan VM-finalen i London för att kunna satsa på säsongens sista tävlingar med full kraft. Hon har kvalificerat sig för damernas Diamond League-final i Bryssel nästa fredag och sedan väntar Finnkampen samma helg, där hon hoppar på söndag.

Och duellen mot Michaela Meijer får vänta tills på fredag, då även Meijer kvalat in till Diamond League-finalen i Bryssel.
