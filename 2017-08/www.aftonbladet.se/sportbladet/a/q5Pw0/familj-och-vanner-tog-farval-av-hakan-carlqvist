Familj och vänner tog farväl av Håkan Carlqvist
LINUS NORBERG

Håkan ”Carla” Carlqvist var en av svensk motors största profiler genom tiderna.

Han blev världsmästare 1979 samt 1983 och tilldelades Svenska Dagbladets bragdmedalj 1983.

I början av juli avled motocross-ikonen, bara 63 år gammal, efter att ha drabbats av en hjärnblödning.

I dag begravdes ”Carla” och utöver familj och anhöriga kom flera motorprofiler till Heliga korsets kapell på Skogskyrkogården i Stockholm för att ta ett sista farväl.

Ceremonin, med drygt hundra personer på plats, inleddes med att motocross-stjärnans favoritlåt, Dire Straits ”Money for nothing”, spelades i kapellet.

– Det var väldigt fint och lättsamt. Roligt också att höra alla anekdoter, säger motorlegendaren Per-Olof ”Posa” Serenius om begravningen och delar själv med sig av en självupplevd historia med ”Carla”:

– Jag åkte med honom på motorcross-VM i Finland en gång. Han var inte fabriksåkare då, det var något år innan. Vi skulle åka till färjan och det blev stressigt. Vi trodde inte att vi skulle komma fram i tid, men ”Carla” ordnade så vi fick poliseskort.

Den 9 september hedras Carlqvist med en tävling, ”Carla Memorial Race” som vännen Henry Romlin från Carlqvist hemmaklubb, Järva, har startat till minne av ikonen.

Ceremonins officiant var SVT-profilen Johan Ejeborg och han avlivade också myten om att ”Carla” skulle ha varit folkskygg de senaste åren.

Motorikonen hade egentligen bara tröttnat på sporten, ville bort från rampljuset, men var snarare en öppen person under sista åren i livet, en känd ”hantverkare” bland grannarna i Frankrike, där ”Carla” bodde, och hjälpte grannskapet med husen.

– Han var trött på strålkastarljuset, ville ha värmen i Frankrike och var trött efter alla skador, berättar brodern Bertil som hade en väldigt nära relation med ”Carla”.

– Vi snackade hela tiden, det känns väldigt tomt att han inte finns mer.

Håkan Carlqvist vann svenska folkets hjärtan tack vare sin hårda inställning och beundransvärda vinnarskallen.

För just inställningen hyllades han också för under ceremonin där andra gamla motorprofiler som bland andra Torleif Hansen, som har sex individuella SM-guld, fyrfaldige världsmästaren Torsten Hallman samt Jörgen Nilsson också var på plats.
