Svenska Spel stänger spel på superettan-laget
MARTIN TOLÉN

I helgen tog Norrby emot topplaget Dalkurd på Borås Arena. De sistnämnda vann komfortabelt med 3–0.

Redan igår kunde Per Carlander, chef för spelsäkerhet hos Svenska Spel, bekräfta att man sett stora avvikelser i lagda spel, såväl hos Svenska Spel själva som hos andra bolag.

I dag kommer nya besked.

– Vi kommer inte att erbjuda spel på Norrbys matcher tills vidare under denna säsongen. Anledningen till detta är kraftigt avvikande oddsrörelser på deras matcher vid flera tillfällen under säsongen, säger Carlander i ett uttalande.

För de som spelat på matchen hos Svenska Spel lämnar Per Carlander dock lugnande besked.

– Vi kommer att betala ut vinster som vanligt på matchen Norrby–Dalkurd. De indikationer som finns är inte tillräckliga för att agera på något annat sätt.

Svenska Spel hänvisar till den försiktighetsprincip man jobbar efter, och tar därmed bort samtliga spel på Norrby IF tills vidare.

Norrbys klubbchef, John Östby, är tagen av uppgifterna.

– Det kom som en chock, men i övrigt måste jag invänta mer information innan jag kan lämna några fler kommentarer.

Det är rätt tung information som nu riktas mot er?

– Absolut, för de som vet vad Norrby står för så är det här sjukt tungt.
