Från överviktig och oseriös – till SHL-spel
LINUS NORBERG

I tonåren beskrevs Anton Mylläri som en jättetalang.

Han var bofast i pojk- och juniorlandslagen, utsedd till tv-puckens bäste back och fick göra a-lagsdebut med Västerås i hockeyallsvenskan redan som 16-åring.

Jämförelsen med Nicklas Lidström gick inte undvika – de är ju också från samma stad.

– Jag var större än alla andra och kunde leva mycket på min talang. Det fungerade bra i början, när jag kom upp i åldern, säger Mylläri, som vägde 106 kilo som 15-åring.

Till slut kom verkligheten i kapp honom.

När Mylläri närmade sig 20-årsåldern hade inte inte karriären tagit fart.Utlånad till Enköping, nytt försök i Oskarshamn, tillbaka i division 1 med klubbar som Kristianstad och Helsingborg, innan en kort sväng till Danmark.

De flesta undrade: vad tusan hände?

– Min karriär började gå ner och jag hade inte insett att det krävdes hård träning och bra mat för att bli något. Jag var överviktig och tyckte inte att hockey var lika kul längre.

Mylläri drabbades också av flera tunga skador som bidrog till att karriären pekade rakt ner.

Det var i Helsingborg som han hittade glädjen igen och under slutspelet i Danmark som han insåg att det var hockey han skulle satsa på.

För två år sedan fick backen en andra chans.

Han skrev på ett tryout-kontrakt med moderklubben Västerås med krav på både inställning och vikt.

Mylläri, även son till förre förbundskaptenen i brottning, Leo Mylläri, tog hjälp av en personlig tränare – och gick ner 17 kilo.

– Det var krav på hur jag skulle se ut kroppsmässigt. Jag började träna hårt och käka bättre. Då började det plötsligt hända saker med kroppen. Jag utvecklades varje dag, både fysiskt och mentalt.

– Jag tog chansen i Västerås och fick ett ordinarie kontrakt. Men jag kände att jag ville klättra uppåt mer och orkade träna och jobba hårt. Nu har jag hittat en bra matchvikt.

Vilka fysiska skillnader är mest påtagliga nu jämfört med tidigare?

– Det är en jätteskillnad. Jag är mycket piggare och starkare. Inte bara på isen, utan även i vardagen. All form av rörlighet går mycket enklare. Det kan vara vad som helst, som att byta en glödlampa.

Vad tänker du på när du tänker tillbaka på den gamla Anton Mylläri?

– Det har varit som det varit, det som har hänt har hänt. Det har ju hänt en massa grejer, ena stunden var jag en hyllad talang och andra stunden spelade jag på bakgården. Men kärleken till hockeyn har alltid funnits.

– Men jag kan ångra att poletten inte trillade ner tidigare. Jag får se det som en erfarenhet, fortsätter han.

Det blev till slut succé i Västerås. Trots laget svek på isen – och senare åkte ur allsvenskan – fick Mylläri ändå ett stort förtroende. Han var så bra att han belönades med ett SHL-kontrakt med Malmö inför den kommande säsongen.

– Det är superkul att ha kommit hit till Malmö, att gå till arenan varje dag, säger Mylläri.

Sedan avslutar han:

– Men jag ser även Malmö som en andra chans. Och jag vill ta den, jag vill bli bofast i SHL.
