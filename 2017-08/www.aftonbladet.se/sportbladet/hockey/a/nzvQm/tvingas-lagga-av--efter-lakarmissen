Tvingas lägga av – efter läkarmissen
SIMON SJÖSTRAND

Det var i november 2015 som dåvarande Örebrospelaren Rasmus Fyrpihl, 22, skadade sig på en träning när han fick en skridsko på insidan av foten.

– Det började blöda direkt och jag gick ner i omklädningsrummet. Efter en halvtimme kom lagläkaren ner och sydde ihop mig. Han sa att där skridskoärret går är det inga senor, sa Fyrpihl till Sportbladet.

En rejäl felbedömning, skulle det visa sig.

Läkningsprocessen blev nämligen en mardröm då det visade sig att två senor i foten var helt av. Efter operationen blev såret infekterat och sprack, varpå operationsläkaren konstaterade att senorna hade gått av på nytt – och börjat ruttna.

Operationsläkaren menade att det hade tagit för lång tid innan senorna opererades och att det berodde på den felaktiga bedömningen i förstaläget.

Fyrpihl anmälde lagläkaren och fruktade att karriären kunde vara över.

– Jag tränar för att komma tillbaka, men vi vet inte. Det har snart gått ett år och jag har fortfarande ingen kraft i foten och problem. Hade läkaren gjort ett ordentligt jobb från början hade jag spelat ishockey nu, sa Fyrpihl i början av oktober i fjol.

Nu står det klart att han tvingas ge upp hockeykarriären – 22 år gammal.

– Det har varit en väldigt jobbig tid. Jag vill inte tänka på det, men jag tänker på det hela tiden. Jag är både ledsen och arg. Det här ska inte få hända, säger Fyrpihl till SportExpressen.

Förra säsongen spelade han bara sporadiskt i Örebros J20-lag och med Lindlöven i hockeyettan.

– Det känns jättekonstigt att tvingas sluta med hockeyn så här ung. Jag har levt med hockeyn i hela mitt liv. Jag har stora delar av mitt umgänge inom hockeyn. Nu vet jag inte hur mitt liv kommer att bli, säger 22-åringen, som bara hann göra en SHL-match med Örebro.

Nu har han tankar på att börja studera, men vad vet han inte.

– Jag måste ta tag i det nu. Det är en sak att sluta när man är 35 år. Men redan nu? Jag vet inte vad jag ska göra. Jag vet inte alls, säger han.
