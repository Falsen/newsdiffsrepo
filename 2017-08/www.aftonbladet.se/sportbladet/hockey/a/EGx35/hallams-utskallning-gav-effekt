Hallams utskällning gav effekt
HANS ABRAHAMSSON

Växjö har fått en flygande start på säsongen med tre raka segrar i de inledande träningsmatcherna.

Växjö inledde även CHL med seger 4–3 borta mot tjeckiska Liberec, efter att Robert Rosén avgjort i förlängningen.

Det började så bra för smålänningarna.

Erik Josefsson gjorde 1–0 och Adam Brodecki ökade på till 2–0 direkt i den andra perioden. Tjeckerna drog på sig en hel del utvisningar och när Växjö fick spela fyra minuter i numerärt överläge trodde de flesta på 3–0. I stället kunde Liberec reducera med en man mindre på isen och sedan vände allt.

På drygt tre minuter gick hemmalaget från 0–2 till 3–2.

Då fick Sam Hallam nog och tog en timeout. Svordomarna haglade från Växjöcoachen när han på engelska skällde ut sitt lag. Bland annat hördes F-ordet ett flertal gånger.

– Vårt power play var nära att döda oss, men vi hittade en väg tillbaka och lyckades vinna i förlängningen, säger en nöjd Hallam efter matchen.

För hans utskällning gav effekt.

Med 9.28 kvar av tredje perioden kvitterade juniorstjärnan Elias Pettersson

Och sedan avgjorde Robert Rosén två minuter in i förlängningen.

Nyförvärvet Martin Lundberg tvingades kliva av i mittperioden.

– Han verkar ok, vi får se om han kan lira på lördag, säger Hallam till Sportbladet.

▪▪▪

Han är född i Göteborg, har Frölunda som moderklubb och gjort totalt sju säsonger i klubben.

Kvällens CHL-match var speciell för Fredrik Pettersson – när han tvingades möta Frölunda.

Och passande nog var det just 30-åringen som öppnade målskyttet när han sköt in Zürich ledningsmål efter bara fem minuters spel.

Resten blev en svängig historia.

Schweizarna gick upp i en 3–1-ledning, Frölunda kvitterade innan Zürich såg ut att ha avgjort med 4–3-målet med drygt två minuter kvar efter stor Frölundairritation över en, till synes, solklar utvisning som föregick målet.

– En solklar tripping, konstaterade tränaren Roger Rönnberg i Viasat.Men SHL-klubben skulle kvittera ännu en gång.

Joel Lundqvist räddade Frölunda när han styrde in 4–4-pucken – med 17 sekunder kvar.

I förlängningsspelet klev Ryan Lasch fram och avgjorde, 5–4, till Frölunda.

▪▪▪

Värre har säsongen startat för Smålandskollegan HV71. De regerande mästarna har inlett säsongen med tre raka förluster.

Storförlusten mot Frölunda (1–8) följdes upp med en ny förlust (1–4) i den första CHL-matchen hemma mot Mannheim.

Trots hemmaplan för HV var tyskarna numret större under stora delar av matchen och kunde vinna enkelt.

När Matthias Plachta pricksköt 4–1 för Mannheim i inledningen den tredje perioden var matchen mer eller mindre avgjord

▪▪▪

Malmö såg ut att gå mot en kassaskåpssäker seger i bortamötet med finska KalPa.

När Jens Olsson vispade in 4–1-pucken i den andra perioden trodde de flesta att det var spiken i kistan.

Men sedan rasade Skåne-laget ihop totalt.

4–1-ledning blev 4–6-förlust efter fyra baklängesmål i den tredje perioden.

Övriga Malmö-mål gjordes av nyförvärven Max Görtz och Andy Miele samt Fredrik Händemark.
