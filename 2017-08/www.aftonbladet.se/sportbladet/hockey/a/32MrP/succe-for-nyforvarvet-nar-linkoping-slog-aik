Succé för nyförvärvet när Linköping slog AIK
LINUS NORBERG

Linköpings nordamerikanska importer har varit lyckade de senaste åren.

Mark Zengerle kan vara ännu en fullträff.

Den 28-årige amerikanen, värvad från AHL-laget Lehigh Valley Phantoms – Philadelphia Flyers farmarlag – hade poängfest i mötet med hockeyallsvenska AIK i Norrtälje i kväll.

Efter en mållös förstaperiod slog Zengerle till 42 sekunder in i mellanperioden när han stötte in ledningspucken på en målvaktsretur.

Kort senare agerade amerikanen framspelare när han serverade Andrew Gordon som kunde slå in pucken från nära håll.

AIK hade en ribbträff kort senare, men innan perioden var över hade också bröderna Olimb ett fint samspel i powerplay som resulterade i att Ken Andre Olimb sköt 3–0.

Zengerle fick ytterligare en assistpoäng när Linköping ökade på till 4–0 i den tredje perioden när Gordon styrde in sitt andra mål i matchen.

AIK putsade dock till siffrorna i slutminuterna med två mål – på fyra (!) sekunder.

Först lyfte Joakim Thelin upp pucken i nättaket direkt på en tekning innan förra säsongens hockeyallsvenska skyttekung, Anton Holm, fastställde slutresultatet 4–2.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
