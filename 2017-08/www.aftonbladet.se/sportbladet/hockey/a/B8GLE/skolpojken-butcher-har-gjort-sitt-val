”Skolpojken” Butcher har gjort sitt val
SIMON NORBERG

Will Butcher, 22, prisades som bästa back i college under förra säsongen i sitt University of Denver.

Backklippan draftades faktiskt av Colorado Avalanche i 2013 års draft, men valde att inte skriva på för ”Avs”.

I fjol var dåvarande collegestjärnan Jimmy Vesey (nu i New York Rangers) ett jagat byte av NHL-klubbarna.

I år har de i stället kämpat för Will Butchers signatur.

Sedan 22-åringen kom ut på ”marknaden” för cirka två veckor sedan ska  Butcher ha varit i samtal med flera klubbar; däribland Buffalo Sabres, Vegas Golden Knights, New Jersey Devils, Columbus Blue Jackets och regerande mästarna Pittsburgh Penguins.

Nu står det klart att Butcher kommer representera New Jersey Devils, precis som draftettan Nico Hischier.

Butcher har skrivit ett ”entry level-kontrakt” på två år värt 925 000 dollar per säsong i NHL, maxlönen för ett rookiekontrakt, och 70 000 dollar om han skulle hamna i farmarlaget.
