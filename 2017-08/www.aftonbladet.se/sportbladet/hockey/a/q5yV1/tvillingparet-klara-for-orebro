Tvillingparet klara för Örebro
SIMON NORBERG

Örebro har under sommaren förstärkt sin anfallsbesättning med spelare som Sakari Manninen, Christopher Mastomäki, Jere Sallinen, Filip Ahl och Rodrigo Abols.

Samtidigt som tvillingarna Tyson och Tylor Spink, senast från Toledo Walleye i ECHL, fick try out-kontrakt till den 31 augusti.

Men redan nu, med elva dagar till godo, har sportchef Niklas Johansson bestämt sig för att kontraktera bröderna.

– Det har sett riktigt bra ut på matcherna och vi tror att de kan tillföra mycket till vårt spel. De är vältränade, skickliga med puck och jobbar stenhårt, säger Örebro Hockeys sportchef Niklas Johansson till klubbens hemsida.

Kanadensarna har skrivit på var sitt tvåårsavtal med SHL-klubben.

– Vi är mycket glada och hedrade att ha signat med Örebro Hockey. Vi vill passa på att tacka organisationen för den här möjligheten och vi ser båda två mycket fram emot att få representera Örebro Hockey de kommande två säsongerna, säger Tyson Spink.
