söndag 20 augusti 2017
Stor dragkamp om 22-årig ’skolpojke’
ANDREAS KÄCK

Backklippan draftades av Colorado Avalanche som 123:e spelare totalt i 2013 års draft. Men han valde att inte skriva på för ”Avs” utan tog samma väg som Jimmy Vesey (nu i New York Rangers) – nämligen via college.

I onsdags kom Will Butcher officiellt ”ut på marknaden” och nu är dragkampen i gång.

På sin allra första ”free agency-dag” ska Butcher ha varit i samtal med flera klubbar; däribland Buffalo Sabres, Vegas Golden Knights, New Jersey Devils, Columbus Blue Jackets och regerande mästarna Pittsburgh Penguins.

Anledningen till att han är så hett eftertraktad är – förutom sina kvalitéer på isen – att han är bunden till att skriva på ett ”entry level-kontrakt” på två år med en ”cap hit” (lönetaksträff) på 925 000 dollar, exklusiva bonusar, vilket är standard.

Spelarens agent, Brian Barlett, har sagt att ett beslut troligen kommer att tas inom de närmsta dagarna.

– Jag förmodar att många klubbar är intresserade av en ung back som är duktig på att transportera pucken. I slutändan handlar det om att hitta den bästa lösning för Will, där han kan utvecklas allra bäst. Vi får se vilken klubb som kommer ut ur det här som vinnare, säger Barlett enligt Tampa Bay Times.

Enligt rapporter ska Chicago Blackhawks, Toronto Maple Leafs, Detroit Red Wings och San José Sharks inte finnas med i dragkampen.

Förra säsongen gjorde Butcher 37 poäng (7+30) för sitt University of Denver och han prisades också som ligans bästa back.
