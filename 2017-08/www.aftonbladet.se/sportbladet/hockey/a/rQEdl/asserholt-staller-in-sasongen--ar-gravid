Asserholt ställer in säsongen – är gravid
PELLE STRANDMAN

Det är ett sportsligt tungt avbräck som HV71 rapporterar om på sin hemsida.

Klubbens lagkapten och store stjärna Jenni Asserholt kommer inte vara tillgänglig för den kommande säsongen i SDHL.

29-åringen väntar nämligen barn.

– Jag är gravid och ska bli mamma i februari. Vi får väl se om det blir en OS-bebis, säger hon.

Asserholt anlände till Jönköpingslaget från Linköping 2015 och var med och spelade SM-final mot Djurgården i våras.

Lagom till nästa säsong väntas HV71 få tillbaka sin kapten.

– Det är såklart en underbar känsla att bli mamma och jag kommer att stötta tjejerna från sidan så mycket jag kan. Mitt mål är att komma tillbaka till hockeyn och HV71 Dam efter graviditeten.

Jenni Asserholt har bland annat ett OS-silver, två VM-brons och två SM-guld med LHC på meritlistan. Under den gångna säsongen blev det 22 poäng, åtta mål och 14 assist, för Jenni Asserholt.
