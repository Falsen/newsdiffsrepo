Detroits stortalang hotar med KHL-flytt
JONATAN ANDERSSON

Det rör sig om 23-årige Andreas Athanasiou, som förra säsongen mäktade med 29 poäng på 64 matcher. Detta i ett lag som överlag underpresterade, med undantag för kaptenen Henrik Zetterberg.

Detroit har förhandlat med Athanasiou under sommaren men utan att de båda parterna kommit överens. Nu skriver The Athletic att talangen överväger ett bud från KHL – vilket kan ge spelaren ett övertag i förhandlingarna med sin lönetakspressade arbetsgivare.

I nuläget är Andreas Athanasiou en så kallad ”Restricted free agent” vilket innebär att han inte fritt kan förhandla med ett annat NHL-lag. Men utomlands kan han spela även om Detroit behåller rättigheterna för NHL.

Athanasiou har tidigare visat att han inte sysslar med tomma hot – då han tvingade sig bort från London Knights under sin tid i juniorligan OHL.
