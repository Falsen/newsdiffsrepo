Damkronorna krossade Tyskland


Det blixtrade kring Damkronorna på ett sätt som det inte har gjort på många år i storsegern.

Segern var den största för landslaget sedan i december 2009 då Tyskland också stod för motståndet. Den gången blev det 8–0.

Ett faktum som fick kritiserade förbundskaptenen Leif Boork att le stort.

– Oj, då. Vi ska inte växa för mycket av det, men det var trevligt att höra, sade han.

Det är inte mer än fyra månader sedan Damkronorna fick stryk av Tyskland i VM i USA där tyskorna överraskande kom fyra. Till den här turneringen hade tyskorna bytt ut halva laget och bland de nya fanns fem spelare födda på 2000-talet.

De var fullkomligt chanslösa när ett tänt svenskt lag trampade gasen i botten.

Efter första perioden hade Lisa Johansson och Emma Nordin tagit Sverige till en 2–0-ledning och skottstatistiken var 17–0.

Svenskorna vann till slut skotten med förkrossande 45–8.

– Vi har pratat om att det här är på hemmaplan, att det är lite upp till bevis för oss. Jag tyckte verkligen vi levde upp till förväntningarna, vi spelade bra hela matchen och släppte inte in dem överhuvudtaget. Vi satte många av våra lägen och vi hade kunnat göra fler mål, sade Lisa Johansson.

AIK-forwarden var förra säsongens skyttedrottning i landslaget och het den här kvällen, svarade för två mål och fick pris som bästa svenska.

Det var speciellt för henne att visa upp sig i Småland då hon kommer från Nybro.

– Det är självklart extra kul när familjen är på plats. Mamma och pappa var här i dag och sedan kommer fler ur släkten i helgen, sade hon.

Övriga svenska mål gjordes av Elin Lundberg, Rebecca Stenberg, Fanny Rask och Sara Hjalmarsson.

Damkronorna har fått en vinnande start på OS-säsongen och efter två raka segrar borta mot Sydkorea i förra månaden kom nu den tredje raka vinsten. Förra säsongen tog det tio matcher innan Leif Boorks landslag tog första segern.

– Vi har vuxit mentalt som lag. Självförtroendet är bättre och vi har haft tre väldigt bra läger under sommaren. Vi har haft fystester med de bästa resultaten under min tid. Vissa av de här motgångarna har gjort att vi har blivit starkare, sade Boork.

På lördagen ställs Damkronorna på tuffare prov då VM-trean Finland väntar. Finland vann sin första match i turneringen över Ryssland med 3–1.
