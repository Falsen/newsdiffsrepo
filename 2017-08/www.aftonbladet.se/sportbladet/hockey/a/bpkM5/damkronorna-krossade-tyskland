Damkronorna krossade Tyskland


Damkronorna har fått en vinnande start på OS-säsongen och efter två raka segrar borta mot Sydkorea i förra månaden kom nu den tredje raka vinsten. Förra säsongen tog det tio matcher innan Leif Boorks landslag tog första segern.

Tyskland skrällde i VM i USA i våras och blev fyra efter att bland annat ha vunnit över Sverige.

Tyskorna hade dock bytt ut halva laget sedan den matchen och bland de nya fanns fem spelare födda på 2000-talet.

Det blev en enkel seger och den största sedan en 8–0-vinst över just Tyskland i december 2009.

Lisa Johansson och Emma Nordin tog Sverige till en 2–0-ledning i den första perioden där skotten vanns med 17–0. Sedan föll målen i en strid ström.

AIK-forwarden Lisa Johansson, fjolårets skyttedrottning i landslaget, gjorde sitt andra mål för kvällen fram till 5–0 i slutet av andra perioden.Övriga svenska mål gjordes av Elin Lundberg, Rebecca Stenberg, Fanny Rask och Sara Hjalmarsson.

Totalt vann svenskorna skotten med 45–8.

Redan på lördagen ställs Damkronorna för tuffare prov då VM-trean Finland väntar. Finland vann sin första match i turneringen över Ryssland med 3–1.

Texten uppdateras.
