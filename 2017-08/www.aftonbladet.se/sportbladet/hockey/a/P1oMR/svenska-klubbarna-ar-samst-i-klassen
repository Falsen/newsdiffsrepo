Svenska klubbarna är ”sämst i klassen”
TOMAS ROS

Champions Hockey League är i sin uppstartsfas för 2017–2018.

Och i samband med en presskonferens i Malmö presenterades det nya upplägget på turneringen och en genomgång på hur den förra säsongen var.

Och om de svenska lagen är bäst på isen, där Frölunda och Luleå vunnit turneringen, är den svenska publiken inte av samma klass.

Något som Champions Hockey League noterade på tisdagen.

– De är sämst i klassen på att fylla arenorna, säger ordförande Anders Ternbom, ordförande för CHL och fortsätter:

– När Sparta Prag mötte Växjö i semifinalen så hade de 13000 på den matchen. Men Växjö hade bara 1300 på returmötet. Givetvis inte godkänt, säger Ternbom.

Han hoppas nu att ökade prispengar och att lagen nu kvalificeras på sportsliga grunder kan få publik till matcherna i Sverige.

HV71 lockade 6400 åskådare i snitt till matcherna i SHL.

Men motsvarande siffra i CHL är 1626.

– Inte godkänt. Vi vill vara ett bra lag i Europa och vi vill spela de här matcherna. Men vi har inte lyckats hittills att få våra fans att se CHL-matcherna som tävlingsmatcherna. Men vi jobbar på det och det ser bättre ut till den här säsongen, säger Agne Bengtsson, klubbdirektör för HV71.

Växjö är också med i CHL och där han man lyckats att sälja matcherna i den europeiska turneringen till sponsorer. Det är alltså gratis att gå på Växjös matcher.

– Nästa vecka möter vi Davos och vill man ha en biljett så går man in på nätet och skriver ut en. Sedan har våra partners möjlighet att bjuda in sina kunder, ha företagspresentationer och liknande, säger vd Stefan Hörberg.

Fortfarande är KHL inte med i CHL. Något som hockeypamparna hoppas förändras inom en snar framtid.

– Det är kanske så att de ska hoppa in till slutspelet. Det hade varit trevligt. Men vi är inte där ännu, säger Ternbom.
