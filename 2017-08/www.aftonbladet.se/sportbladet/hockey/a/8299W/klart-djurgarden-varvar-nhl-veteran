Klart: Djurgården värvar NHL-veteran
LINUS NORBERG

Bara 18 dagar återstår till SHL-säsongen drar igång, och många lag har sedan länge spikat sina trupper.

Inte Djurgården.

Stockholmsklubben presenterade i dag sin sista pusselbit.

Det handlar om René Bourque, 35, som förra året gjorde 65 matcher för Colorado Avalanche i NHL.

Forwarden är överens med Dif om en flytt till SHL, och är troligtvis en direkt ersättare till långtidsskadade Daniel Brodin.

En stor anledning till att Bourque valde just Djurgården är att NHL-spelare inte tillåts i OS.

– Vi har under lång tid letat en klasspelare och tycker att vi har funnit den. René har förhoppning om att spela OS och vi är glada att han väljer att använda Djurgården som ett skyltfönster, säger Joakim Eriksson, Djurgårdens strategiske sportchef till Sportbladet, och fortsätter:

– Vi har fiskat länge och nu handlade det om tur och tajmning, omständigheter som klaffat. René är en bra skridskoåkare och stark med pucken.

Bourque har gjort hela 725 NHL-matcher i grundserien, och ytterligare 27 slutspelsmatcher, där han svarat för 174 mål och totalt 331 poäng. Kanadensaren gjorde sin första säsong i världens bästa hockeyliga redan 2005, och har under sina år representerat Chicago Blackhawks, Calgary Flames, Montreal Canadiens, Anaheim Ducks, Columbus Blue Jackets och senast Colorado Avalanche.

2010 spelade han även VM för Kanada.

– Det kommer bli en omställning. Jag har inte spelat mycket på stor is. Jag är snabb på skridskorna och kan ta mig fram. Jag har ett bra skott och hoppas kunna göra en del mål. Jag ska göra allt jag kan för få Djurgården tillbaka dit de vill vara, säger Bourque i ett pressmeddelande, och fortsätter:

– Jag vill vinna. Jag vill vinna matcher. Jag vill vinna mästerskap.

Enligt uppgifter till Sportbladet har klubben tidigare fått avslag från flera andra stjärnor; Janne Pesonen som valde Växjö, Brynäsvärvningen Aaron Palushaj, Matt D’Agostini och Justin Fontaine.

Ett annat hett spår var förre Frölundaforwarden Spencer Abbott. En spelare som tränaren Robert Ohlsson hade i Göteborg. Men Abbott ska enligt uppgift ha tackat nej till att återvända till Sverige.
