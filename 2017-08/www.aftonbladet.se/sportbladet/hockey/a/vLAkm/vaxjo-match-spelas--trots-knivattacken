fredag 18 augusti 2017
Växjös match spelades trots knivattacken
ADAM WESTIN

Flera personer har knivskurits i centrala Åbo tidigare i dag. Två personer har dött och flera skadade vårdas på sjukhus.En misstänkt sköts i benet av polis och tidigare varnade polisen människor från att befinna sig i området då de letar efter ”flera eventuella gärningsman”.

Samtidigt befinner sig Växjö Lakers i staden för att spela en försäsongsturnering, TPS Cup där TPS, Ässät och Lukko Rauma ingår.

I kväll klockan 18.30 svensk tid var det nedsläpp mellan Lakers mot TPS. Innan matchen genomfördes en tyst minut för att hedra de två dödsoffren.

Tuomas Kiiskinen blev matchens enda målskytt i den första perioden när Lakers segrade med 1–0.

Matchen låg först i farozon för att bli inställd på grund av dåden i staden.

Men polisen bedömde att turneringen inte behöver ställas in, uppger TPS Åbo på sin hemsida.

Säkerheten hade förstärkts och endast huvudingången var öppen för insläpp i Gatorade Center med plats för nästan 12 000 åskådare.

Polisen hade även förstärkt bevakning i arenan och uppmanade också alla som är på plats att vara extra uppmärksamma.

– Först konsulterade vi myndigheter och vårt normala protokoll är att även diskuterade med Liigan. Myndigheterna sa att det inte finns någon anledning att ställa in turneringen, sa TPS vd Mika Eskola till kiekkoareena.fi.

Den finländska polisen meddelade på en presskonferens under fredagskvällen att bevakningen förstärkts över hela landet, men att fler personer än den som gripits inte är misstänkta för dåden.

Tidigare under dagen var Aftonbladet i kontakt med Lakers-tränaren Sam Hallam.

– Det var nära hotellet där vi bodde. Vi såg lite blåljus men inte mycket mer. Nu är vi utanför arenan och förbereder oss för matchen, sade huvudtränaren Sam Hallam strax efter klockan 16.

Växjö spelar ytterligare en match på lördag eftermiddag, då mot Lukko.

Samtidigt bestämde sig stadens division 1-lag i fotboll, TPS Åbo, att spela sin hemmamatch mot Ekenäs.

Den matchen började 17.30 svensk tid. Säkerheten har även förstärkts kring den arenan, Veritas stadion.
