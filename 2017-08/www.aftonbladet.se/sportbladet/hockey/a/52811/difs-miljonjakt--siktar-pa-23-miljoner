Dif:s miljonjakt – siktar på 23 miljoner
SIMON SJÖSTRAND

Efter en tiondeplats i tabellen i fjol och uttåg i åttondelsfinalen mot Färjestad siktar Djurgården på att klättra under den kommande säsongen.

Laget har bland annat värvat in målvakten Joacim Eriksson i jakten på att etablera sig i toppen.

Nu jagar klubben också nya framgångar ekonomiskt.

Efter tre raka år med positiva årsresultat låter Djurgården alla som vill att bli aktieägare i Djurgården Hockey – och siktar på att få in 23 miljoner kronor i en så kallad nyemission.

– Förutom att kunna erbjuda medlemmar och supportrar en aktie som är efterfrågad är syftet för oss att ge oss en starkare kapitalbas för att kunna utveckla Djurgården Hockey lite snabbare, säger vd:n Jenny Silfverstrand till klubbens hemsida.

Djurgården vill vara mer än ett stabilt mittenlag – både sportsligt och ekonomiskt.

– Vi vill snabba på processen med att nå topp fyra år efter år. Just nu befinner vi oss i ett läge där enbart sportslig framgång ger oss mer utrymme att satsa. Vi ska hamna i position där vi har en kapitalbas att satsa ifrån. Det här handlar inte om att vi ska bygga ett eller två superlag. Det här handlar om att stärka organisationen i alla led för att kunna bygga starkare och vassare lag säsong efter säsong, säger Jenny Silfverstrand.

✓ Djurgården har seriepremiär borta mot HV71 den 16 september.
