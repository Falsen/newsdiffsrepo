Lasch bakom Frölundas andra raka CHL-seger
FILIP DUREFELT

Ryan Lasch var en av de stora hjältarna när Frölunda vann SM-guld 2015/2016, men lämnade efter säsongen för schweiziska Bern.

Nu är den 30-årige amerikanen tillbaka i Frölunda. Och fast säsongen knappt börjat visar forwarden redan nu att han kommer bli viktig för laget i år.

Lasch assisterade till första målet när Frölunda tog sin andra raka seger i CHL:s gruppspel. Efter suddenseger mot Zürich i torsdags vann man i dag mot Klagenfurt med 2–1.

Ryan Lasch serverade snyggt Joel Lundqvist som satte 1–0 i sin position framför målet i slutet av den första perioden.

Därmed har Lasch gjort sex poäng på två matcher, efter fyra assist och ett mål i 5–4-segern över Zürich.

Mittenperioden slutade mållös, men den tredje perioden var bara tolv sekunder gammal då Klagenfurt kvitterade genom Matthew Neal.

Frölunda vann visserligen skottstatistiken överlägset med 43–21, men hade svårt att få in pucken.

Men till slut skulle 2–1-målet komma. Med tio minuter kvar av matchen rakade Pontus Widerström in pucken i mer eller mindre öppet mål sedan Pathrik Westerholms skott dansat på mållinjen.

– Jag tycker vi spelar bra i tredje perioden. De två första perioderna tycker jag inte vi är riktigt ödmjuka faktiskt, vi står still och spelar hockey. Tycker framförallt att vi inte har rätt attityd. Det är en bra läxa hur man kan vända en match som håller på att slinka en ur händerna, säger Frölunda-tränaren Roger Rönnberg.

De två senaste årens CHL-mästare leder nu grupp H efter fem poäng på två matcher.

Malmö tog sin första seger i årets CHL när man bortaslog norska Stavanger i en dramatisk match. Rhett Rakhshani avgjorde till 4–3 med blott 19 sekunder kvar av matchen.
