Kaos efter hockeyderby – fans attackerade båda lagen
ERIK KARLSSON

Det var när rivalerna Mariestad och Skövde möttes i försäsongsturneringen ICA Oxen Cup under fredagskvällen som det utbröt tumult.

Bortalagets Oskar Back avgjorde matchen när han satte 3–2 med bara tio sekunder kvar. En sen uddamålsförlust som inte gick hem hos fansen i Katrinhallen.

”Det blev tumult utanför efter matchen där sju personer uppträtt hotfullt och delat ut sparkar och slag både mot SIK-spelare och BoIS-spelare när de joggade ner. Saken är polisanmäld och arrangören informerades omgående.”, skriver Skövde IK på sin hemsida.

Enligt Skaraborgs Läns Allehanda anmäldes misshandeln vid 22,39.

Christian Hägg, hemmaspelare, rasade mot egna fansens beteende.

”Vad är det för jävla nivå på vissa "supportrar" i vårat egna BoIS.. så synd att vissa personer förstör för alla andra som bara vill heja på”, skriver han på Twitter.

Klubbarna har valt att inte kommentera händelsen, de ska ha en gemensam pressträff senare och ge en samlad bild.

– Vi kommer att ha en pressträff tillsammans med arrangören Mariestad BoIS, innan det gör vi inga uttalanden. Vi vill ha det så samlat som möjligt och förtydliga vad som skett. Det är så jäkla mycket rykten som florerar just nu, säger Hans Ljunggren till Expressen.
