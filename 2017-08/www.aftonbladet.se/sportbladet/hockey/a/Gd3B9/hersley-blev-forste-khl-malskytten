Hersley blev förste KHL-målskytten
LINUS NORBERG

Hockeysäsongen är i gång!

I kväll smygstartade KHL – med 24 svenskar i ligan – i form av ett tungviktsmöte.

Regerande mästaren SKA St. Petersburg mot CSKA Moskva.

Då dröjde inte länge innan Patrik Hersley slog till.

Redan 3.21 in i första perioden, pricksköt svenskbacken in ledningsmålet, och ligans första fullträff, för St. Petersburg i spel fem mot tre.

Inför 12 375 åskådare i Ice Palace fortsatte Hersley att glänsa.

Han noterades även för en assistpoäng i matchen som slutade 4–2 efter mål av Nikolaj Prokhorkin, Ilja Kovaltjuk och Sergej Shirokov.

– Jag kunde inte tänka mig en bättre säsongsöppning, säger Hersley till ryska Sovsport.

– Vi spelade bra. CSKA Moskva är en stark motståndare, men vi lyckades göra två mål i början. Under matchens gång kunde vi bevaka den ledningen, fortsätter han.

CSKA Moskvas mål gjordes av Maxim Shalunov och Mikhail Grigorenko. Målvakten Lasse Johansson fick sitta på lagets bänk.



✓ Se fler höjdpunkter på viasatsport.se och matcherna live eller 48 timmar i efterhand på viaplay.se
