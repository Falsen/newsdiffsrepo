lördag 19 augusti 2017
”Sigge” i dispyt med Leksand: ”Jätteledsen när de tackade nej”
SIMON NORBERG

Magnus ”Sigge” Svensson är en av Leksands IF:s största ikoner genom tiderna. Han spelade 527 matcher och 17 säsonger i klubben och har fått sin tröja hissad i taket i Tegera Arena.

2015 var han med som assisterande tränare till Per-Erik Johnsson när Leksand tog klivet upp till SHL efter seger mot Modo i ett gastkramande kvaldrama.

Trots succén fick ”Sigge” inget nytt kontrakt efter säsongen.

Nu har 54-åringen, tillsammans med sportjournalisten Hasse Andersson, skrivit en självbiografi.

En självbiografi som kommer nå allmänheten om några veckor.

”Sigge” vill att boken ska säljas i Leksands klubbshop.

Men enligt ikonen är inte intresset ömsesidigt.

– De tackade nej till boken i mitten av juli. Jag fick reda på att de inte skulle ha boken av förlaget och ringde upp klubben för att höra vad de sysslade med. De tyckte det var lite struligt med förlaget, jag vet inte vad de håller på med. Jag tycker det är förjävligt att de inte kan hjälpa mig att sälja en bok, berättar han för Sportbladet.

Skriver du något negativt om Leksand i boken?

– Det tycker inte jag i alla fall, sen kan de ta det som det. Jag säger bara vad sanningen är. De är jättemycket positivt om Leksand i alla fall.

Varför tror du i så fall att de tackat nej till boken?

– Jag vet inte alls, men det måste ju vara någonting. Antingen gillar de inte förlaget eller det jag skrev. Enligt min förläggare har de fått läsa det kapitel där jag skrev om Leksand. Det var efter det som de tackade nej. Jag blev jätteledsen när de tackade nej.

När Sportbladet var i kontakt med Leksands IF och vd/klubbdirektör Christer Plars under fredagen berättade han först att klubben varken varit i kontakt med förlaget eller Magnus ”Sigge” Svensson i ärendet.

Några timmar senare ringer han upp och berättar mer.

– Vi har bett om att få se vad det är för produkt, ifall vi ska sälja något i shopen. Vi har inte fått något underlag att ta ställning till heller.

Enligt ”Sigge” tackade ni nej till boken i mitten av juli. Stämmer det?

– Vi har inte tackat nej till någonting och vi har bett om att få mer information och få se produkten, få se hur det ser ut.

– Vår shop är en stor del av verksamheten och vi är noga med vad vi ska göra. Inte så att man säger ja på ett samtal. Lite naivt att ringa och vänta sig ett svar innan vi fått ett underlag att ta del av, säger Christer Plars.

Magnus ”Sigge” Svensson drabbades av en stroke i juni.

Efter att ha genomgått en hård behandling med blodförtunnande medicin som gav bra resultat blev han sedan förflyttad till Uppsala där läkarna, efter en undersökning konstaterade att en större del av proppen var borta.

I dag, några månader senare, återhämtar han sig fortfarande från stroken.
