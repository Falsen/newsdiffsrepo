tisdag 22 augusti 2017
Svensken tippas gå etta – på tung lista
ANDREAS KÄCK

Trots en mängd hyllade NHL-svenskar finns det bara en som har gått som nummer ett i NHL-draften – Mats Sundin 1989.

Nästa sommar kan trenden brytas.

Rasmus Dahlin har länge målats upp som den störste talangen i sin åldersgrupp; 17-åringen har varit rankad etta på diverse tidigare listor, exempelvis på sajten HockeyProspect:s lista som kom häromveckan.

Nu har den hittills tyngsta listan kommit.

Nämligen The Hockey News.

Och även där är Dahlin i topp.

”Han har inte bara ett härligt, Erik Karlsson-liknande, flyt i sitt spel – han är också rejäl med sina 189 centimeter och 82 kilo. Förväntningarna är höga, men grabben har talangen som krävs för att leva upp till dem”, skriver man i sin motivering.

Sportbladet har sökt diverse NHL-scouter för en kommentar om jättetalangen, dock utan framgång då de har som policy att inte uttala sig om spelare inför draften. Inte heller Rasmus Dahlin själv har gått att nå för en kommentar.

Tidigare har Småkronornas förbundskapten Tomas Montén sagt så här om Dahlins potential.

– Jag har aldrig sett en spelare som honom, om du ger honom chansen så steppar han bara upp och anpassar sig till nivån.

Tvåa på The Hockey News rankning är ryske forwarden Andrei Svechnikov, trea är kanadensiske centern Joseph Veleno och därefter återfinns ännu en svensk på fjärdeplats – nämligen Brynäs-backen Adam Boqvist.

Lite längre ner, på en respektabel 22:a plats, hittar vi Timrå-centern Jacob Olofsson.

✓ Hela lista här! (OBS! Extern länk)
