Stjärnan nobbar SHL – stannar i KHL
LINUS NORBERG

Efter succén med Skellefteå – 68 poäng på tre säsonger, ett SM-guld och tre raka SM-finaler – skrev John Norman på ett tvåårskontrakt med Torpedo Nizjnij Novgorod.

Men det blev bara en säsong i KHL-klubben.

Norman fick tidigare i somras sparken efter bara 15 poäng på 50 matcher och 26-åringen öppnade för en återkomst till Sverige.

Då ställde sig fyra SHL-klubbar i kön för Normans signatur, bland andra Djurgården och Växjö.

– Vi har en ”on going” kontakt med John och hans agent. Det har vi haft i ett och ett halvt år. Det är sonderande diskussioner där vi presenterar lönenivåer och lyssnar vad motparten önskar, sa bland andra Djurgårdens strategiske sportchef, Joakim Eriksson.

Men nu kan Sportbladet avslöja att Norman nobbar SHL.

Han skulle ha åkt på en skattesmäll vid en återkomst till Sverige och han väljer att stanna i utlandet.

Senare blev forwarden klar för det finska KHL-laget Jokerit och blir den enda svensken i klubben.
