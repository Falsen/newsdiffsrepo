Fem blågula poäng i svensklagets premiärseger
LINUS NORBERG

Jonas Ahnelöv och Erik Gustafsson spelade i Avangard Omsk redan förra säsongen.

I år har klubben hårdsatsat på svenska spelare.

Även André Petersson, Johan Sundström och Dennis Everberg har värvats till KHL-klubben som i kväll inledde ligan med en 3–1-seger över Dinamo Riga.

Och svenskarna glänste.

Efter underläge drygt halvvägs in i matchen kom en blågul målexplosion i upptakten av mellanperioden.

Avangard Omsk gick från 0–1 till 3–1 – på en minut och 51 sekunder.

Dennis Everberg sköt in kvitteringen, framspelade av Erik Gustafsson och Johan Sundström, innan förra säsongens Växjö-stjärna blev tvåmålsskytt genom att skjuta avgörande 3–1.

Everberg och Sundström bildade lagets förstakedja tillsammans med André Petersson. Gustafsson var dessutom back i den formationen.

– Att det skulle vara många svenskar i laget var inget jag visste om när jag skrev på. Men det är förstås jättekul. Klubben har nog sett ett mönster hur vi svenskar jobbar och kollat på SHL, säger Sundström, som värvats från Frölunda, till Sportbladet efter KHL-debuten.

Han trivs annars med sin första tid i Ryssland.

– Det har fungerat väldigt bra. Klubben har höga ambitioner, är väldigt professionell och har tagit hand om mig från dag ett.

Men industristad i Sibirien låter däremot inte så glamouröst?

– Allt är ju relativt. Men jag valde Omsk för att få mina egna intryck av Ryssland. Jag hade bara varit i Moskva och St. Petersburg tidigare. Det är en bra stad, har varit kanonväder sedan jag kom hit och ett väldigt stort intresse för hockey.

Det blev också svenskpoäng på annat håll i KHL.

Alexander Bergström och Patrik Zackrisson fick en varsin assistpoäng till Andrej Sigaryov i Sibir Novosibirsk 3–1-seger mot Spartak Moskva, där Markus Svensson å andra sidan vaktade målburen.
