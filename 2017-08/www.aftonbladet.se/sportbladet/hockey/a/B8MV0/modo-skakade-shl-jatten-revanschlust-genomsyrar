Modo skakade SHL-jätten: ”Revanschlust genomsyrar”
LINUS NORBERG

Säsongen har minst sagt börjat lovande för Modo som floppade rejält i hockeyallsvenskan förra säsongen.

Med Hans Särkijärvi vid rodret bortaslog laget Luleå efter straffar i förra veckan.

Och i kväll skakade Modo även SHL-jätten Skellefteå.

Modo inledde matchen, som spelades i Piteå, med att gå upp i en 2–0-ledning efter mål av Jesper Sellgren och Johan Eriksson.

Men bara minuten efter 2–0-målet i mellanperioden reducerade Skellefteås Linus Lindström.

Modo hade flera heta lägen att punktera matchen, men i stället – med knappt fyra minuter kvar – kvitterade Joakim Lindström.

Matchen gick till straffar och SHL-klubben blev till sist vinnare sedan Linus Lindström höll sig framme och avgjorde i den fjärde straffomgången.

Men Modo var förstås nöjd, trots förlusten.

– Vi är ett ungt och hungrigt lag och det är en revanschlust som genomsyrar föreningen, vilket känns bra. Det känns som att jag kommit rätt. Nu är försäsong alltid försäsong men laget blir bättre och vi gör en stabil insats, säger Johan Eriksson till Norran.

I kvällens andra matcher hade Karlskrona ännu en gång problem med en hockeyallsvensk klubb och vann först efter straffar mot Oskarshamn när Mattias Guter blev straffhjälte.

Joel Lassinantti fick hålla nollan när Luleå besegrade Björklöven med 3–0 och mötet Karlskoga–Leksand blev, minst sagt, målsnålt.

Först i förlängningsspelet spräckte Oskar Lang målnollan och avgjorde med Leksand 1–0-mål i powerplay.
