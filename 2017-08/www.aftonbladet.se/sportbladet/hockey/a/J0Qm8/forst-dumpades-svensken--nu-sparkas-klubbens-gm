Först dumpades svensken – nu sparkas klubbens GM
LINUS NORBERG

I kväll spelade Kunlun Red Star sin KHL-premiär borta mot Sotji och vann med 4–2.

Magnus Hellberg vaktade den kinesiska klubbens målbur, men Andreas Thuresson fanns däremot inte med i laguppställningen.

Nu verkar det, till synes, råda full kalabalik i klubben.

Så sent som i går kom beskedet att Richard Gynge, trots att han gjorde 40 poäng på 57 KHL-matcher förra säsongen, dumpas av klubben – innan han ens debuterat.

Nu skriver Kunlun på sin hemsida att även general managern Vladimir Krechin sparkas från sitt jobb med anledning av, som klubben skriver, ”misshantering och missförhållanden”.

I stället kommer klubbens meriterade huvudtränare, Mike Keenan, även ta över rollen som general manager.
