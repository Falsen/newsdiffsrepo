Frölundatalangen bröt foten – under skogsaktivitet
LINUS NORBERG

Den stundande säsongen var tänkt som Kalle Miketinac genombrott.

Åtminstone sett till försäsongen med Frölundas a-lag.

Under klubbens fystävling tidigare i somras knäckte han lagets stjärnor och vann flera moment.

Och under storsegern i senaste träningsmatchen, 8–1 mot regerande mästaren HV 71, blev 18-åringen målskytt.

Men nu blir Miketinac borta från hockeyn en längre tid.

När Frölundas J20-lag hade team building i skogen bröt han foten.

– Det är väldigt tråkigt för honom, men han kommer få fler chanser, säger Frölundatränaren Roger Rönnberg.

– Jag sa till honom att i hans ålder känns det som en lång tid att inte kunna spela hockey, men för äldre känns det som ett ögonblick. Han är stark, fortsätter Rönnberg.

Miketinac fördes till sjukhus och genomgick en operation i eftermiddags.

”Är lite seg i huvud och kropp så som man är direkt efter operation. De första dagarna blir väldigt lugna, mycket vila med benet i högläge för att undvika svullnad”, skriver 18-åringen i ett sms till Sportbladet.
