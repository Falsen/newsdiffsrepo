Grinigt när Djurgården vann
HANS ABRAHAMSSON

Det var irriterat redan i den andra perioden och fem minuter in i den tredje brakade det loss.

Örebros Johan Wiklander körde in djurgårdsbacken Alexander Falk i sargen med en tackling i ryggen.

Då svarade Linus Johansson med att hoppa på Wiklander och de två kastade handskarna och pucklade på varandra.

Det slutade med dubbla matchstraff för Wiklander, dels för tacklingen i ryggen, dels för slagsmålet med Johansson.

Djurgårdsforwarden Johansson klarade sig med ett matchstraff.

Att det hettade till hade Stefan Nyman inte någonting emot:

– Tycker det är kul med träningsmatcher där lagen tävlar och vill någonting. Det håller alla på tårna.

Precis som i senaste matchen mot Brynäs hamnade Djurgården i ett 0–1-underläge i den första perioden. Men precis som mot Brynäs vände Djurgården till 3–1-ledning.

Nu kom samtliga tre mål i den andra perioden.

– Vi gör en sådär första period. Sedan är vi mycket bättre i andra och grundlägger vinsten där, säger Nyman.

De två första kom dessutom i power play. Först genom Niclas Bergfors och sedan av backen David Bernhardt.

Bergfors svarade även för det tredje målet i slutet av perioden.

Kedjan med Bergfors, Markus Ljungh och Henrik Eriksson var matchens bästa enhet och speciellt Bergfors såg riktigt vass ut:

– Han fortsätter som det såg ut i slutet av säsongen då han kom till oss. En gedigen spelare som har målsinnet också, säger Nyman.

Djurgårdens power play var under långa perioder riktigt uselt förra säsongen.

Ett mål mot Brynäs i den spelformen följdes upp med två nya mål mot Örebro. Å andra sidan gjorde Örebro också två mål i numerärt överläge.

I den tredje perioden ökade Gustav Possler på till 4–1 innan Marcus Weinstock kunde reducera och fastställa slutresultatet.

Örebro kom utan en handfull offensiva spetsspelare. Namn som Daniel Viksten, Libor Hudacek, Joakim Andersson och Jere Sallinen var antingen skadade eller vilades.

Vilades gjorde också tilltänkte målvaktsettan Eero Kilpeläinen.

I Djurgården kom givetvis inte senaste nyförvärvet, NHL-veteranen René Bourque, till spel. Han förväntas anlända till Sverige i slutet av veckan.

För Örebros del väntar nytt möte med en SHL-rival redan på torsdag. Då mot Linköping. En match som spelas i Kumla.

▪▪▪

Thomas ”Bulan” Berglund är tillbaka i Luleåbåset efter en sejour i Brynäs.

Men försäsongen kan inte klassas som någon smekmånad.

Luleå föll för knappt två veckor sedan mot allsvenska Modo med 4–3 efter straffar innan de några dagar sedan besegrade Björklöven med 3–0.

Men när de under tisdagen ställdes inför försäsongens hittills tuffaste uppgift, finska Kärpät i Uleåborg, hade laget inte mycket att sätta emot.

Finländarna gick upp i en tidig 3–0-ledning och släppte sedan aldrig in norrbottningarna.

Siffrorna skrevs till hela 6–2 och i Kärpät gjorde nyförvärvet Nicklas Lasu ett av målen.

I Luleå blev Isac Lundeström och Petter Emanuelsson målskyttar.

▪▪▪

I Borohallen i Landsbro möttes Karlskrona och Linköping.

Där gick Blekingelaget segrande ur striden med 2–1 efter mål från Emil Larsson och Kristoffer Söder.

I Linköping blev Andrew Gordon enda målman.
