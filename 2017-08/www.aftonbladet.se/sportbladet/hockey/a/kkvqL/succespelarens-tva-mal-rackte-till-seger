Succéspelarens två mål räckte till seger
HANS ABRAHAMSSON

Han är värvad till Brynäs för att ersätta succéspelaren Oskar Lindblom och Aaron Palushaj har verkligen fått en flygande start i Gävleklubben.

Enda målskytt i den första träningsmatchen mot Djurgården och i CHL-mötet med Helsingfors svarade den högerfattade amerikanen för Brynäs två första mål.

Fram till 59 minuter in i mötet med Helsingfors var Palushajs tre mål på de två första matcherna också de enda som Brynäs hade lyckats göra.

Då slog Kevin Clark till och kvitterade till 3–3.

Matchen gick till straffar och där gjorde Clark, Lucas Carlsson och Jacob Blomqvist mål för Brynäs.

– Jag är glad vi kunde vända matchen och är riktigt nöjd med två poäng, säger Roger Melin, i övrigt var han inte allt för nöjd med spelet:

– Jag tror vi lärde oss mer av Helsingfors än av oss själva i den här matchen. De hade riktigt vassa spelvändningar och var smarta runt vårt mål. Vi får ta med oss vår attityd och vinnarinstinkt.

Trots en bra start för Brynäs var det Helsingfors som gjorde första målet.

Frölundavärvningen Patrik Carlsson kunde styra in puck i tomt må efter ett riktigt mönsteranfall.

Men Brynäs vände i den andra perioden och det var mycket tack vare nyförvärvet Aaron Palushaj.

Först tryckte han upp en puck från nära håll i power play. Det andra kom efter att han först läst sönder en finländsk passning och sedan iskallt förvaltat efterföljande friläge.

– Han har sett fantastisk ut så här långt. En spelare som jobbar enormt hårt varje träning. Är alltid kvar efteråt och jobbar med detaljer. Otroligt noggrann och jättebra kille, säger Melin om Palushaj.

Helsingfors kvitterade direkt i den tredje perioden under ett power play. Återigen var det Patrik Carlsson som höll sig framme.

Och via en snabb spelvändning med tio minuter kvar kunde finländarna också ta ledningen med 3–2.

Men Brynäs kunde alltså vända tillbaka ytterligare en gång.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
