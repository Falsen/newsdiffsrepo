Luleås ilska: ”Lätt att vara en och sextio och jävligt kaxig”
SIMON NORBERG

Patrick Cehlin, som ifol tillhörde Rögle, fick stora delar av den gångna säsongen spolierad på grund av hjärnskakning.

Forwardens säsong tog slut redan den 17 november efter att han drabbats av en hjärnskakning i en match mot Luleå.

Patrick Cehlin gjorde totalt bara 17 matcher och har nu bytt Skåne och Ängelholm mot Norrbotten och Luleå.

– De känner till min bakgrund, men vi känner ändå att jag ligger bra i fas nu. Jag tränar och tar små steg, men i augusti ska jag komma tillbaka och vara redo, sa Cehlin när han presenterades som Luleå-spelare den tionde april.

Patrick Cehlin har varit igång med laget under hela försäsongen och har på senare tid bildat en kedja med Niklas Olausson och Anton Hedman.

Men i lagets tredje träningsmatch på försäsongen, Björklöven borta under torsdagen, åkte 26-åringen på en otäck smäll med två minuter kvar av ordinarie speltid efter att ha blivit tacklad av Björklövens Austin Farley.

Cehlin blev liggande på isen en längre stund och fick hjälpas av isen.

För amerikanen innebar tacklingen matchstraff.

– Det är 3–0, en träningsmatch och så kör han (Farley) en i ryggen. Jag blev kanske extra arg med tanke på historiken Cehlin har haft. Men han vet att han inte kommer möta oss igen. Då är det lätt att vara en och sextio och jävligt kaxig, säger Luleås lagkapten Niklas Olausson till NSD.

Ett uttalande som får Faley att reagera.

– Vem sa det? Vem det än var så finns det ingen orsak att vara tuff via media. Jag kommer inte sitta här och prata genom media, jag tycker inte det är rätt. Det som händer på isen stannar där,  säger amerikanen till Sportbladet och fortsätter.

– Jag och han (Cehlin) hade en duell på isen och blev båda två utvisade för roughing i början på den tredje perioden.Vi hade en duell och det borde stanna på isen tycker jag. Men jag hoppas det är bra med honom och jag ville inte göra honom illa.

Under fredagen lämnade sedan Luleås tränare Thomas Berglund lugnande besked kring Cehlin.

– Vi tror inte att det ska vara någon fara. Det tog lite mer mot axeln. Som vi har bedömt det är det ingen fara, säger Berglund till tidningen.

Luleå besegrade Björklöven med 3–0.
