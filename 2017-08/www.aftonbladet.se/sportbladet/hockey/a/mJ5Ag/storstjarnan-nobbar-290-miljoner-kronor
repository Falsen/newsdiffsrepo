Storstjärnan nobbar 290 miljoner kronor
ANDREAS KÄCK

William Nylanders gode vän tillika förre lagkamrat från Södertälje SK, David Pastrnak, fick sitt stora genombrott förra säsongen då han svarade för 70 poäng (34+36) på 75 grundseriematcher.

Nu har hans rookiekontrakt löpt ut och Boston Bruins måste hosta upp stora slantar för att behålla sin guldklimp. Men frågan är om man lyckas?

När Edmonton Oilers nyligen gav jämnårige tysken Leon Draisaitl ett åttaårskontrakt med en caphit (lönetaksträff) på 8,5 miljoner dollar sattes en ny måttstock för en vad en spelare i just den kalibern är värd – och Pastrnak vill helst inte nöja sig med något mindre.

Problemet är att Boston Bruins har ett internt system som gör gällande att deras namnmässigt största stjärnor – Patrice Bergeron och Brad Marchand – ska vara de bäst betalda.

Bergeron har en caphit på 6,8 miljoner dollar, Marchands ligger på 6,1.

Och enligt uppgift har Bruins kommit med ett första erbjudande till Pastrnak: Ett sexårskontrakt med 6 miljoner dollar i caphit, vilket ger ett totalt värde på motsvarande 290 miljoner kronor, som den tjeckiske stjärnan ska ha nobbat.

– Vi får vänta och se. Jag låter min agent sköta allt det där. Själv fokuserar jag på att träna hårt och försöka bli bättre. Jag försöker att koppla bort alla tankar om det där (kontraktet), sa Pastrnak nyligen.

Senast den 1 december måste han ha skrivit på ett nytt kontrakt – annars får han inte spela den kommande säsongen.

Det finns således tid kvar att jobba på.

Men frågan är om parterna kan komma överens?

Enligt Boston Globe-reportern Kevin Paul Dupont ska Boston även ha erbjudit Pastrnak ett sjuårskontrakt med samma caphit, alltså 6 miljoner dollar, men inte heller det tros vara tillräckligt lukrativt för spelarens smak.

Det, i sin tur, har lett till rykten om att stjärnan kan bli aktuell för en trejd, men detta förnekar Boston Bruins general manager Don Sweeney bestämt.

– Vi kommer inte att trejda Pastrnak, har han nyligen sagt.

Nu hoppas fansen att man hittar en lösning – och att 21-åringen skriver på ett kontrakt helst innan träningslägret drar i gång (om två och en halv vecka).

– Vi har gott om tid på oss. Vi fortsätter att förhandla och förhoppningsvis hittar vi en lösning. Det finns en deadline vi måste förhålla oss till, men jag tror det skulle missgynna båda parter om han (Pastrnak) missar träningslägret, säger Don Sweeney enligt Hockeysverige.
