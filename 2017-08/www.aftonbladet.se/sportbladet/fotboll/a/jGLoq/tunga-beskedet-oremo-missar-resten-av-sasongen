Tunga beskedet: Oremo missar resten av säsongen
SIMON NORBERG

Johan Oremo, 30, värvades till Halmstads BK från Gefle i somras för att få ordning på lagets offensiv.

Sedan dess har det blivit tre mål i allsvenskan – men fler kommer det inte bli den här säsongen.

30-åringen fick kliva av matchen mot Elfsborg i helgen på grund av en knäskada och nu har klubben bekräftat att det rör sig om en korsbandsskada.

Därmed är säsongen över.

– Det känns väldigt bittert eftersom det aldrig har varit så kul att spela fotboll som nu. Vi har en bra tränare och vi är en bra grupp. Det enda som gäller nu är stenhård rehab så att jag kan komma tillbaka till nästa säsong, kommenterar Johan, som kommer att opereras inom de närmaste veckorna, säger Oremo till klubbens hemsida.

Ett tungt avbräck för HBK i jakten på nytt kontrakt i allsvenskan.

På kort tid har laget sedan tidigare tappat Sead Haksabanovic till West Ham och Igor Pekalski till Oxford United.

– Det är förstås väldigt synd, men vi har fyllt på med offensiva krafter i fönstret så det gäller för de andra att ta ansvar. Vårt fokus är fortfarande att lösa det allsvenska kontraktet, säger tränaren Igor Krulj.
