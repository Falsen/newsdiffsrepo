Danska fiaskot – FCK utslaget av Karabach
PELLE STRANDMAN

Endast azeriska mästarna stod i vägen för det åtråvärda gruppspelet i Champions League.

Men trots att nästan 40 platser skiljer mellan Karabach (91) och FC Köpenhamn (52) på Uefas klubbrankning slutade mötet med stor besvikelse för hemmasupportrarna på Parken i kväll.

Förra veckan kom FC Köpenhamn undan med en 0–1-förlust borta i Baku. En storspelande Robin Olsen höll då siffrorna nere efter en stark hemmadominans.

I kvällens returmöte på Parken såg det länge ut som att FCK skulle vända på underläget. Detta efter att Federico Santander nickat in ledningsmålet på frispark i den första halvleken, vilket gav totalställningen 1–1 och likaläge.

Men i den andra halvleken kom kallduschen.

Gästerna stack upp i en omställning och kunde via Dino Ndlovu hitta en lucka bakom Robin Olsen i den 63:e minuten.

Därmed var hemmalaget tvunget att göra två mål på grund av bortamålsregeln.

Men man lyckades bara med att göra ett.

Andrija Pavlović satte 2–1 bara tre minuter senare på nick – men närmare än så kom inte FC Köpenhamn.

Karabach går vidare efter totalt 2–2 i kraft av bortamål och därmed har ett lag från Azerbajdzjan för första gången kvalat in till gruppspelet i Champions League – som den här säsongen spelas helt utan skandinaviskt deltagande.

✓ Se fler höjdpunkter på viasatsport.se och matcherna i sin helhet på Viaplay.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
