söndag 20 augusti 2017
Känslomässigt när Barcelona höll tyst minut
SIMON NORBERG

14 personer dog och 126 skadades i det terrordådet som inträffade i Barcelona i torsdags.

Mitt i rusningstid, vid 17-tiden, mejade en förare i en vit skåpbil ner folk på populära gågatan La Rambla och några timmar senare sköt polis ihjäl fem misstänkta terrorister i turistorten Cambrils, tolv mil söder om Barcelona, när de tros ha försökt genomföra ännu en attack.

Mitt i sorgearbetet efter terrorattacken på La Rambla spelar stadens fotbollslag i detta nu match på Camp Nou mot Real Betis i den ligapremiären.

”Vi kommer inte ge upp, vi är många fler som vill leva i fred, utan hat, och där respekt och tolerans är grunden för vår existens”, skrev Lionel Messi på Instagram efter händelsen.

Innan söndagskvällens avspark var det en känslosam stund på arenan när flaggorna vajade på halvstång runt hela arenan och det hölls en tyst minut.

Barcelonaspelarna bär speciella matchtröjor, i stället för sina egna namn står stadens namn på ryggen, och alla aktörer bär även sorgeband.

Säkerheten är förhöjd på Camp Nou efter torsdagens händelse.

✓ Matchen pågår



✓ Se fler höjdpunkter på viasatsport.se och matcherna live eller 48 timmar i efterhand på viaplay.se
