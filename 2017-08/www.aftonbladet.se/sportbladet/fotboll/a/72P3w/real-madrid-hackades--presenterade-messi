Real Madrid hackades – presenterade Messi
ANDREAS LILLHANNUS

Lionel Messi har varit Barcelona trogen hela sitt liv – och har under tiden i Katalonien vunnit... allt.

Men med bara ett år kvar på kontraktet, och med ett Barcelona som redan världsrekordsålt Neymar, så är argentinarens framtid i klubben osäker, och det har pratats om att Manchester City ska vara beredda att betala utköpsklausulen på närmare tre miljarder kronor.

Men... Real Madrid?

Under natten mot lördagen så gick ”Los Blancos”, Barcas stora antagonist, ut med en tweet på sitt officiella konto, med texten ”Välkommen, Messi!”.

I samma tweet fanns även ett klipp från förra säsongen El Clasico, som Messi avgjorde på stopptid.

Real Madrid har över åtta miljoner följare på Twitter, och tweeten blev snabbt viral med över 27,000 retweets under 45 minuter, innan den togs bort, enligt Eurosport.

Men... föga förvånande så är Messi inte klar för Real Madrid. Det var bara hackergruppen OurMine som var i farten.

OurMine hackade för bara tre dagar sedan Barcelonas Twitterkonto och ”presenterade” då Angel Di Maria. De har även varit ansvariga för flera läckor av den populära tv-serien Game of Thrones.

Efter tweeten om Lionel Messi spred OurMine följande på Real Madrids konto:

”Säkerheten på Internet är skit, och vi har bevisat det”.
