söndag 20 augusti 2017
Nilsson Lindelöf är med i truppen
ANDREAS KÄCK

Många trodde att Victor Nilsson Lindelöf skulle starta premiärmatchen mot West Ham förra helgen.

Men timmen innan avspark kom det mycket överraskande beskedet att han inte ens fanns med i matchtruppen – i stället tvingades den svenske landslagsbacken se matchen från läktaren.

– Jag har sett spelare komma hit från flera ligor och det är inte lätt för någon av dem. Skillnaden på till exempel (Romelu) Lukaku och (Nemanja) Matic är att de kan ligan. För Ricardo Carvalho var det samma sak, han hade svårt när han kom till Premier League. Victor behöver lite tid, han kommer att få den tiden, (Henrikh) Mchitarjans behövde också sin tid. Låt oss ta det steg för steg, för Victor är en bra spelare, sa Mourinho till Sportbladet efteråt.

I morgon, lördag, ställs Manchester United mot Swansea – och nu är Nilsson Lindelöf med i truppen.

Lokaltidningen Manchester Evening News var på plats vid Manchesters flygplats på fredagseftermiddagen och skrev då att Lindelöf var en av 20 spelare som gick ombord på planet mot Wales.

Senare under fredagen bekräftade också ”Vigge” själv – via sitt Instagram-konto – att han befinner sig i Swansea.

Rimligen innebär detta att han åtminstone får plats på bänken.

José Mourinho bekräftade på en presskonferens att skadeläget i truppen är bra; endast Luke Shaw och Ashley Young saknas på grund av skada.

– Men de kommer att göra comeback på måndag med U23-laget. I övrigt är alla friska, sa Mourinho.
