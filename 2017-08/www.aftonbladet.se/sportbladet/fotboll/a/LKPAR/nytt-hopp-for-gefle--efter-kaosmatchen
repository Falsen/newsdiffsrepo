Nytt hopp för Gefle – efter ”kaosmatchen”
SIMON SJÖSTRAND

Gefle kämpar med näbbar och klor för att hålla sig kvar i superettan. Laget, som ramlade ur allsvenskan i fjol, ligger fortfarande sist i serien, har tampats med en blödande ekonomi och tappade dessutom skyttekungen Johan Oremo till Halmstad tidigare i somras.

På måndagen fick laget nytt hopp.

2–0 borta mot Åtvidaberg innebär att Gefle nu har en poäng upp till just ”Åtvid” på negativ kvalplats.

– En otroligt viktig vinst. Vi tryckte på och fick utdelning. Vi är tunga, säger Piotr Johansson, som tryckte in 1–0 på straff i 54:e.

– Jag kände mig stensäker och la den högt. Vi har spelat väldigt bra fotboll sedan vi bytte tränare (till Poya Asbaghi). Poängen rullar in och jag är säker på att vi kommer hålla oss kvar. Vi har ett skönt ”go” i laget.

Inget spel i ettan nästa år?

– Absolut inte (skratt).

I 59:e utökade Deniz Hümmet till 2–0 i en match som annars innehöll tre (!) röda kort.

Först fick Gefle-backen Jesper Florén lämna planen efter att ha gjort ner Simon Marklund i ett friläge, innan det var dags för hemmalagets Simon Helg att kliva av. Mittfältaren gav sig in i ett bråk mellan Martin Rauschenberg och Teddy Bergqvist i 74:e och vräkte omkull den förstnämnde.

Och på övertid fick ännu en Gefle-back syna det röda, då Anton Lans tog bollen med handen.

– Det första är inget att säga om, en frilägesutvisning. Men det andra tycker jag är hårt dömt. De sköt honom på handen. Straff och gult hade räckt, säger Poya Asbaghi, som själv tog sig in på planen i samband med bråket.

– De puttade ner min spelare och då kunde jag inte vara tyst. Det blir mycket känslor i en sån här match. En tuff match att döma.

Efter att August Strömberg räddat en vag straff från Emil Bellander på övertid kunde Gefle lämna Kopparvallen med nollan intakt.

Laget har nu tagit elva poäng de sex senaste matcherna.

– Ett kvitto på hårt jobb. Men det gäller att inte titta på tabellen. Det har trillat in poäng och vi har styrt matcherna, nu gäller det bara att fortsätta jobba hårt framöver, säger Poya Asbaghi.

▪▪▪

Samtidigt tog Värnamo en tung 2–1-seger i Smålandsderbyt hemma mot Öster, medan Gais hemmaslog Degerfors med 1–0.
