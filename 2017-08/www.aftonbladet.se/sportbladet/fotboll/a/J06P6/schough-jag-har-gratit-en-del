Schough: ”Jag har gråtit en del”
SIMON NORBERG

Olivia Schough var mer eller mindre given i landslaget under Pia Sundhages ledning.

Men när nya förbundskaptenen Peter Gerhardsson presenterade sin första VM-kvaltrupp till mötet med Kroatien den 19 september fanns 26-åringen inte med.

En petning som förstås blev känslosam.

– Jag mår bättre nu. Det var jobbigt där vid presskonferensen. Men nu har jag fått träna och så där, säger Olivia Schough och utvecklar.

– Min första reaktion var bara att bli väldigt ledsen. Jag har gråtit en del faktiskt. Landslaget betyder så väldigt mycket för mig. Det var ändå fem år sedan jag var utanför landslaget senast, så det är en väldig omställning. Jag var väldigt nervös inför uttagningen och visste inte hur de skulle tänka, men det var inte så att jag förväntade mig att vara given.

Vad fick du för motivering till beslutet från Gerhardsson?

– Han sa inte så mycket mer än att truppen ser ut så här den här gången. Men han stänger inga dörrar för mig i framtiden, så det var skönt att höra. Det var väldigt uppskattat att han ringde mig innan presskonferensen, så att jag visste det innan.

Tycker du att du borde ha varit med?

– Jag gjorde inte min bästa prestation under EM och visste att det fanns en möjlighet att jag inte skulle komma med, jag har haft den känslan. Men jag känner ändå att jag har kvalitéer för att vara med. Just nu ska jag bara bevisa att jag ska ha min plats, säger Schough som varit i kontakt med Lisa Dahlqvist –  även hon ratad av Gerhardsson.

– Det blev bara en snabbis, hon var också ledsen. Man får smälta det så här första dagen och komma över det.

Olivia Schough har totalt gjort åtta mål på 58 A-landskamper och landslagsdebuterade den sjätte mars 2013 mot Kina i Algarve Cup.

Nästa landslagssamling blir redan i oktober när Sverige ska möta Danmark och Ungern i VM-kvalet.
