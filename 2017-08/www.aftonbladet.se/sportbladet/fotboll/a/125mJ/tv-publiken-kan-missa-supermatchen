TV-publiken kan missa supermatchen
PELLE STRANDMAN

Det är en historisk framgångssaga som Östersund för tillfället går igenom.

På torsdag får föreningens första Europaäventyr antingen ett slut – eller så välkomnas klubben, som bara för sex år sedan spelade i division 2, in i Europa League.

För avancemang krävs att laget på hemmaplan vänder 1–3-underläget från bortamötet med grekiska Paok från förra veckan.

Men för de som inte befinner sig på Jämtkraft Arena när returen drar igång klockan 19.00 verkar det bli svårt att se matchen.

– Jag kan bara konstatera att kanaler som sänder svensk television inte tycker att vi är attraktiva. Det är inte svårare än så. Det är marknaden som styr och är man inte tillräckligt attraktiv så är det ingen som sänder. Det är bara att acceptera, säger Daniel Kindberg.

Ordföranden bekräftar att matchen kommer sändas i Grekland, men inget erbjudande för att köpa sändningsrättigheterna i Sverige har varit tillräckligt attraktivt. Precis som inför hemmamötet med Fola Esch i förra kvalomgången.

Den gången löste ÖFK problemet med att sända på sin egen hemsida. Nu är det dock långt ifrån säkert att man fattar samma beslut.

– Det har vi inte bestämt än. Jag vet faktiskt inte. Jag bedömer att vi tar beslut om det efter lunch (på onsdagen).

– Då får vi stå för kostnaden själva. Vi får gå igenom det och se om vi har resurserna.

Så med andra ord är det långt ifrån säkert att matchen går att se på tv?

– Ja, så är det.

Vad känner du kring det?

– Det är ju väldigt trist. Framför allt för de som vill se matchen.

Bortamötet med Fola Esch för ett par veckor sedan sändes av Mittmedia och i omgången innan dess var det Eurosport som visade Östersunds båda möten med Galatasaray.

Emir Osmanbegovic, sportchef för Eurosport och Discovery Networks Sweden, låter hälsa till Sportbladet via ett utlåtande:

”Vi är alltid intresserade av bra innehåll, men vi kommentarer inte enskilda förhandlingar".
