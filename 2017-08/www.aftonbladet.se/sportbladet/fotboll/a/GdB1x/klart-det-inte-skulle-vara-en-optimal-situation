”Klart det inte skulle vara en optimal situation”
FREDRIK JÖNSSON

Jakob Johansson har hamnat i prekär situation i grekiska AEK Aten. Mittfältaren, som har gjort två starka år i klubben, uppvaktas av bland andra franska Toulouse.

Enligt uppgifter till Sportbladet har Toulouse lagt ett bud på Johansson. Samtidigt uppges AEK Aten vilja förlänga sitt avtal med Johansson, och om han säger nej till en kontraktsförlängning ”kommer han inte ha samma roll i laget kommande säsong.”

– Just nu är jag inställd på att åtminstone spela det här året med AEK. Sedan är det klart att man har ambitioner i framtiden, så är det. Vad det mynnar ut i konkret får vi se, säger Johansson.

Vad kan du säga om att du riskerar att få en ”ny roll i laget”?

– Jag har hört det via media. Det är inget jag egentligen vill kommentera, inte mer än om det blir mer konkret. Just nu är jag inställd på ha den rollen jag har, jag ser fram emot en ny säsong.

Har du meddelat att du inte vill förlänga?

– Just den biten håller jag gärna inom AEK, om inte de vill ge ytterligare kommentarer.

Räds du att hamna utanför laget och på så vis eventuellt missa VM nästa sommar?

– När du lägger fram det så är det klart att det inte skulle vara en optimal situation. Men som jag sa, det är saker man får ta och om det rent konkret händer. Mer än så kan jag inte säga nu. Det är klart att ett sånt scenario inte hade varit optimalt.

– Samtidigt kan jag inte gå runt och vara rädd för det heller. Jag måste ta beslut utifrån vad jag känner, även vad det betyder i det korta prespektivet.

Johansson tror inte det blir en flytt innan transferfönstret stänger natten torsdag till fredag.

– Det är bara några dagar kvar på transferfönstret så skulle vara sensationellt om det händer något de senaste dagarna, säger 27-åringen.
