Vikthånades av AIK-fansen – svarade med en pizza
LINUS NORBERG

Han är projektledaren på en ventilationsfirma som plötsligt blev Sveriges hetaste fotbollsmålvakt.

Nåja – åtminstone i kväll.

Alexander Juhlin gör ingen vidare satsning på fotbollen, men när hans Värmbol FC tog emot AIK i Svenska cupen gjorde han sitt livs match, räddade tre frilägen och bidrog till att det ”bara” blev en 0–1-förlust mot storlaget.

– Jag skrev till några kollegor efter matchen att jag säger upp mig från jobbet nu och blir fotbollsproffs, skämtar Juhlin efteråt.

Ett talande bevis för sin starka prestation är AIK-fansen.

De började med att häckla honom för hans vikt, men efter några skarpa räddningar förvandlades sångerna till: ”Värva Alex till Gnaget”.

Själv tar han sångerna med ro.

– Jag har ju några pluskilon på kroppen, men jag tog inte åt mig. Jag började skratta åt det och märkte också att mina mittbackar började garva, säger Juhlin som efter matchen publicerade en bild när han åt…en pizza.

– Från matchminut 45 till 87 sjöng AIK-fansen en hel del grejer. Bland annat att jag kramar bollar som en pizza. Då var jag ju tvungen att bjuda på den där bilden, skrattar han.

– Men jag fick också några fina applåder efter matchen, fortsätter Juhlin.

Var det här största matchen du spelat?

– Ja, absolut. Det var riktigt coolt att möta AIK. Och kul att spela inför så mycket publik också. Det var ju över 3 000 personer på läktarna.

Du hade inte spelat inför så mycket publik innan?

– Nej, nej. Jag har spelat någon inomhusturnering där det var 600 pers på finaldagen.

Tänk om AIK lyssnar på fansen nu och värvar dig?

– Då måste jag lägga upp ett kostschema, avslutar Juhlin.
