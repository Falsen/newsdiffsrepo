Stjärnorna som saknas i VM-kvaltruppen
SIMON SJÖSTRAND

Pia Sundhage, 57, tog farväl som förbundskapten efter EM och in klev Peter Gerhardsson, 58.

På måndagen presenterade han sin första trupp till VM-kvalmatchen mot Kroatien den 19 september och en av frågorna handlade förstås om hur många av veteranerna som skulle vara med, då ingen av dem tackat nej till landslagsspel.

Svaret?

Att Hedvig Lindahl, 34, Nilla Fischer, 33, och Caroline Seger, 32, alla finns med – medan Lotta Schelin, 33, Lisa Dahlkvist, 30, och Olivia Schough, 26, saknas.

– Schelin har jag pratat med och hon kommer inte vara hundraprocentig. Det är mitt beslut. Jag hoppas att hon är hundra procent till nästa landslagssamling, säger Gerhardsson på presskonferensen.

Om Dahlkvist:

– Lisa finns där men vi bedömer att de här fyra är bättre alternativ. Ett tufft beslut, säger Gerhardsson, som totalt valde bort nio av spelarna från EM i det nya landslaget.

Hur truppen kommer att formeras återstår att se, men Gerhardsson har tidigare sagt att det vore optimalt att spelarna har samma positioner i landslaget som i klubblaget.

Något som på förhand öppnade för Linköpingsanfallaren Marija Banusic, som enligt landslagsledningen tackade nej till EM-spel för att hon inte ville byta position i landslaget. Själv förklarade Banusic delvis nobben med att hon ”inte ansetts vara tillräckligt ´svensk`”.

Nu finns hon med i truppen.

– Hon är kanske den bästa målskytten av alla. Sen finns det saker hon behöver utveckla, saker hon behöver förbättra för att bli en toppspelare, säger Gerhardsson.

Den nya förbundskapten pekade också på att den tidigare Manchester City-stjärnan Kosovare Asllani lär få en mer central roll – precis som i Linköping.

⁠ VM avgörs i Frankrike 2019.
