tisdag 22 augusti 2017
Adidas miss: Avslöjar Zlatans återkomst?
MARTIN TOLÉN

Zlatan Ibrahimovics, 35, fotbollsframtid närmar sig en upplösning.

José Mourinho har bekräftat Manchester Uniteds intresse för att ta in Ibrahimovic och kunna använda honom andra halvan av säsongen.

Samtidigt slog ESPN:s respekterade Manchester United-kännare Andy Mitten i helgen fast att Ibrahimovic kommer att presenteras den här veckan.

”Det nya kontraktet kommer bli officiellt tidigare än väntat eftersom svensken återhämtar sig snabbt från sin skada”, skrev Mitten.

Och nu kommer nästa tecken som tyder på att Ibrahimovic-affären är klar.

Via Adidas officiella hemsida kan man numera beställa en Manchester United-tröja med Ibrahimovic och nummer tio på ryggen.

Ibrahimovic spelade förra säsongen med tröja nummer nio, men det numret har nyförvärvet Romelu Lukaku tagit över, och mycket har talat för att Ibrahimovic tar över tian när han väl ansluter.

– Anfallare spelar med nummer nio, det är ett fint nummer. Och jag frågade Zlatan om lov. Jag vill tacka honom för att han tillät mig att ha det, sa Lukaku i samband när han presenterades.

Bland tröjorna som går att beställa via Adidas hemsida finns även nuvarande spelare som Paul Pogba, Juan Mata och Henrich Mchitarjan. Även Wayne Rooney, som lämnat klubben för Everton, finns tillgänglig att beställa.

Samtidigt som uppgifterna om Ibrahimovics återkomst läckt ut påstår sig även brittiska tabloiden Daily Star ha uppgifter om svenskens nya kontrakt där 35-åringen gått med på ett sämre avtal än när han anslöt förra sommaren.

”Ibrahimovic tjänade förra säsongen 300 000 pund i veckan, men har nu gått med på en enorm lönesänkning där han kommer tjäna drygt 125 000 pund (motsvarande 1,3 miljoner kronor) under sista halvåret”, skriver Daily Star.
