Lindelöf: ”Zlatan behövs i alla lag”
FRIDA FAGERLUND

Den svenske försvarsstjärnan, Victor Nilsson Lindelöf, anlände till Manchester United tidigare i sommar.

Försäsongen blev en något skakig historia. Tränaren José Mourinho har än så länge hållit 23-åringen på bänken i ligaspelet.

– Jag är inte sån som känner stress, jag har precis kommit dit. Det tar lite tid att komma in i det så klart, säger Nilsson Lindelöf.

På grund av brist på mittbackar får svensken i alla fall chansen att visa vad han går för i Champions League-spelet.

– Mot Basel kommer vi att spela Victor och (Chris) Smalling utan problem. Truppen är bra och mentaliteten hos spelaren är också väldigt bra, säger Mourinho enligt Manchester Evening News.

Nilsson Lindelöf säger att han börjar känna sig hemma i Manchester.

– Det har varit en okej start, det har varit viktigt för mig att komma dit och komma in i det, säger han.

– Den stora skillnaden är allt runtomkring, fokuset på klubben är mycket större.

Hur är Mourinho att jobba med?

– Han är rolig att jobba med, väldigt kunnig. Det är roligt att få chansen att ha honom som tränare.

Nilsson Lindelöf menar vidare att det givetvis har varit en omställning gentemot tiden i Benfica.

– Klart att det är annorlunda att gå på stan och vara ute och käka med flickvännen, så kommer folk fram och vill ta bilder, säger han.

– Men det är bara kul. Det är ett skönt gäng också, så jag har kommit in i laget väldigt snabbt.

Nyligen skrev Zlatan Ibrahimovic på ett nytt ettårskontrakt med klubben. Något som gläder Nilsson Lindelöf.

– Väldigt roligt, att få chansen att spela med honom. Men det är roligt för klubben också. Det kommer bli riktigt bra, säger Victor Nilsson Lindelöf.

Har du träffat honom mycket?

– Han har varit någon annanstans och kört rehab men det är en väldigt professionell människa. Han gör sina grejer och håller sig i form, och det syns.

Manchester United har fått en flygande start i ligan med tre raka segrar. Trots målsprutandet från lagets offensiva spelare anser Nilsson Lindelöf att det finns plats för en till.

– Jag tror att Zlatan behövs i alla lag, det är en klasspelare, säger Nilsson Lindelöf.

Vill du se honom i landslaget igen?

– Det är Zlatan vi pratar om, han tillför alltid mycket. Men det är upp till Janne och Zlatan, och han själv vill.
