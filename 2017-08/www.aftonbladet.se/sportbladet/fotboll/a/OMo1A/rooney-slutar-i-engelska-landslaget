Rooney slutar i engelska landslaget
TT

Efter att ha tagits ut till VM-kvalmatcherna mot Malta och Slovakien kom beskedet. Wayne Rooney meddelade förbundskaptenen Gareth Southgate att han inte längre är tillgänglig för landslagsspel.

– Det är ett tufft beslut som jag har diskuterat med min familj, min tränare i Everton och dem som står mig närmast, säger Rooney i en intervju på det engelska fotbollsförbundets hemsida.

Trots att han verkar ha mycket kvar att ge i klubbsammanhang (mål i båda senaste ligamatcherna med Everton), känner Rooney att det nu får räcka på den internationella scenen.

– Att spela för England har alltid varit speciellt för mig. Det har varit ett privilegium varje gång jag har blivit utvald som spelare eller kapten och jag tackar alla som hjälpt mig.

Wayne Rooney hann trycka in 53 mål på 119 landskamper i den engelska landslagströjan, vilket är rekord genom alla tider.

Men han lyckades aldrig med drömmen att ta sitt England riktigt långt i ett mästerskap.

– Men en dag kommer drömmen att bli sann och jag ser fram emot att vara där som en supporter – eller i någon annan roll.
