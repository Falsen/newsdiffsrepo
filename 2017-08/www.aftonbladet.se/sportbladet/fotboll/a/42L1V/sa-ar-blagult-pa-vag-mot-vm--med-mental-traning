Så är Blågult på väg mot VM – med mental träning
JOHAN FLINCK

När svenska fotbollslandslaget med ett extra tajt schema samlades direkt i Sofia under måndagen och inledde förberedelserna inför torsdagens VM-kval mot Bulgarien stod två punkter på programmet: träning och fotbollspsykologi.

Fotbollspsykologi är namnet på de träffar som beteendevetaren Daniel Ekvall, 38, har haft med landslagsspelarna inför varje landskamp sedan Janne Andersson tog över som förbundskapten.

– Enkelt uttryck handlar träffarna om att göra spelarna mer delaktiga i processen och tycka och tänka till hur de ska lösa situationer på planen. De får själva snacka ihop sig om anfall och försvar utan att Janne (Andersson) eller Peter (Wettergren, assisterande förbundskapten) är med.

– De får även enas om vad de ska ha för beteende på planen för att hjälpa varandra till bra aktioner. Det handlar om kommunikation och relationer på planen, säger Ekvall till Sportbladet.

Även företrädaren Erik Hamrén ville ha in någon form av idrottspsykolog under sin tid som förbundskapten men hittade inte rätt person för uppdraget.

Janne Andersson och Daniel Ekvall började jobba tillsammans i IFK Norrköping.

– Så som Janne och Peter ser på det handlar det mycket om tre bitar: anfall, försvar och beteende/kommunikation. Den sista biten kan vara om hur man ska hjälpa spelaren bredvid, bakom eller framför mig till bra aktioner? Sådant sker ofta med automatik i ett klubblag där man tränar mycket ihop. Vi försöker snabba på den processen genom att både träna och prata.

Handlar diskussionerna om beteenden med spelarna både om det som händer på och utanför planen?

– Det är båda delarna. Vi har vår värdegrund och ledstjärnor som vi vill att vi följer.

– Det är mycket om att spelarna ska lära känna varandra. Det är inte alla som vill ha en tumme upp eller ett ”Kom igen!” efter att ha gjort en miss för då blir han bara förbannad. Generellt är det bättre att vara positiv, men det får inte bli för ytligt. Man måste kunna säga till när någon gör fel också.

Varför är det viktigt att ha de här mötena vid varje samling?

– Ibland är det lite nytt innehåll, med en utbildande del som är ny. Nummer två är att fotboll är en färskvara, det handlar om att påminna. Det kan gå tre, fyra månader mellan att vi träffas och det kan vara ett helt annorlunda motstånd och en annan matchkaraktär.

Numera hör man ofta att landslaget ”jobbar ihop som ett lag”. Har du en del i det?

– Det är väldigt mycket som påverkar hur en fotbollsmatch slutar, men man ska försöka vara så bra som möjligt i så många delar som möjligt. Där är fotbollspsykologin en del. Jag hakar på det som Janne och Peter jobbar med. Jag hoppas att jag bidrar som ett komplement.

Daniel Ekvall är blygsam kring sin egen del i landslagets framgångar, men spelarna hyllar sin fotbollspsykolog.

– Det har funkat bra. Han är ett bollplank. Det kan finnas många störningsmoment och har man någon som är proffs i det ämnet så är det toppen, säger Mikael Lustig.

Ola Toivonen:

– Han har absolut en del i framgångarna vi haft. Han gör våra huvuden lite lättare kanske. Det är mycket om hur vi ska uppträda mot varandra på planen med positivt språk och gester. Han har gjort det bra.
