Ronaldo och Martens – Europas bästa spelare
LINUS NORBERG

Valen kändes givna redan på förhand.

Cristiano Ronaldo tog Real Madrid till både ligaseger och Champions League-titeln och Martens, nederländskan – och tidigare mästarinna med Rosengård – utsågs till EM:s bästa spelare när hon förde sin nation till guldet i mästerskapet tidigare i somras.

Ronaldo är den förste någonsin att vinna ”Uefa player of the year” tre gånger och han var förstås tacksam över att ta hem priset före Lionel Messi och Juventus-keepern Gianluigi Buffon.

– Jag är så glad och stolt över att vinna det här priset igen. Tack till mina lagkamrater i både Real Madrid och landslaget, säger 32-åringen under ceremonin.

Martens var däremot betydligt mer glädjerusig över att få den prestigefyllda utmärkelsen.

Hon vann i konkurrens med danskan Pernille Harder och tyska Dzsenifer Marozsán.

– Jag är mållös, väldigt stolt och tacksam för allt. Det är ett stort ögonblick för mig just nu, säger Martens som nyligen skrivit på för FC Barcelona.
