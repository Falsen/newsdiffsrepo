Så ska U21 närma sig a-landslaget
JOHAN FLINCK

I dag tar Roland Nilsson ut sin första trupp sedan han efterträdde Håkan Ericson som förbundskapten för U21-landslaget.

På programmet står den första kvalmatchen till U21-EM 2019 mot Cypern i Falkenberg.

Och ett nytt spelsystem jämfört med Håkan Ericsons, som spelade ett utpräglat possessionspel med ett lag som fyllt av passningsskickliga, bolltrillande innermittfältstyper.

– Det kommer att bli ett lite nytt spel, det kommer det att bli. Spela ihop et lag på fem träningar.

Vad menar du med ”ett lite nytt spel”?

– U21 under Håkan hade många väldigt duktiga bollspelare; många innermittfältare i truppen. Man spelade med innermittfältare på yttrarna också. Nu blir det ett lite rakare spel.

Men det innebär nödvändigtvis inte mer utpräglade yttrar.

– Mer att vi ska utnyttja att vi har två forwards i vårt spel.

Det blir ett rakare spel upp på anfallarna?

– Det kommer att bli passningsspel genom mittfältet också.

Ingen tjongfotboll alltså?

– Nej, defintivt inte. Men under Håkan sågade man sig framåt i sitt anfallsspel med alla sina innermittältstyper. Vi kommer också ha ett passningsspel via vårt mittfält men vi kommer att använda oss av våra forwards mer i uppspelsfasen.

Förändringen, menar Nilsson, beror till viss del på vilka spelartyper han har att tillgå.

– Vi har väldigt bra forwards och då ska vi utnyttja det.

Är detta rakare spel mer anpassat till a-landslaget?

– Det är klar att jag pratat mig samman med Janne (Andersson) och Peter (Wettergren), så att inte jag kör något helt annorlunda än vad de gör .Vi har diskuterat fram och tillbaka. Det skiljer inte alltför mycket i sättet att spela.

Det blir ett närmande till a-landslagets sätt att spela?

– Det blir det.

Kommer det från ”högre ort”? Från förbundsledningen?

– Nja, men ska vi utbilda spelare för att ta klivet upp så är det viktigt att U21-laget spelar på ett liknande sätt som a-landslaget. Har man spelat på ett helt annat sätt i U21 blir det svårare för spelarna att ta steget upp.

Nilsson vill förstås på förhand inte berätta vilka spelare han tagit ut.

Men en supertalang som Alexander Isak är alltid en ”het potatis” när det stundar U21-uttagning.

I juni sa Claes Eriksson, förbundets chef över spelarutbildningen och förbundskapten för U19-landslaget, om Isak:

–  Kommer han inte i gång i Dortmund kommer Svenska fotbollförbundet, oavsett vilket landslag det är, inte ha någon nytta av Isak.

Vad säger Roland Nilsson?

– Han har fått lite speltid nu. Han satt på bänken senast men fick tyvärr inte hoppa in. Det är tuff konkurrens. Men det har vi koll på.

Är han med i truppen?

– Han är med i den bruttotrupp vi har plockat ut sedan tidigare, men om han är med i den slutgiltiga truppen får du vänta med till onsdag.

Är det någon som tackat nej?

– Nej, inte så här långt.

Förutom Cypern hittar vi också Belgien, Turkiet, Ungern och Malta i kvalgruppen.

– Det är en ganska tuff grupp men vi känner att vi defintivt ska vara med och slåss, säger Nilsson.
