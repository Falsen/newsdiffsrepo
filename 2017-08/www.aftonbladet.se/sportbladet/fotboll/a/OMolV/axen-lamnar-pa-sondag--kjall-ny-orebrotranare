Axel Kjäll ny Örebrotränare – Axén lämnar på söndag
JONATAN ANDERSSON

Redan i lördags kom beskedet att Alexander Axéns tid som tränare i Örebro går mot sitt slut. De senaste dagarna har den assisterande tränaren Axel Kjäll pekats ut som ersättare. Något som ledningen nu bekräftar.

– Det är jättekul att kunna presentera Axel Kjäll som ny huvudtränare här idag, säger Simon Åström, klubbens sportchef vid en presskonferens.

Flera lokala medier har rapporterat om att Axén inte kommer att vara kvar tills kontraktet löper ut i höst, utan lämna mycket snart. På dagens presskonferens bekräftar klubbledningen att så är fallet, och att Kjäll tar över rodret redan på måndag.

– Det är klart att det blir en speciell situation nu när Axel kommer upp ”inifrån”. Vi har lagt mycket tid och diskussion de senaste dagarna hur vi ska göra, säger Simon Åström och utvecklar:

– Vi har kommit fram till att den bästa lösningen för alla parter är att Axén leder laget veckan ut. Sedan tar Kjäll över.

Kontraktet är skrivet på tre år och den nye tränaren känner sig hedrad av uppdraget.

– Det känns speciellt att sitta här, särskilt att få den här rollen i Örebro som jag har en speciell anknytning till. Det är en klubb med stark historia och med bra människor såväl i laget som på kontoret, säger Axel Kjäll.

Förhandlingarna med ledningen har växt fram under en längre tid, och klubben har letat såväl utanför som inom organisationen innan valet fallit på  andretränaren.

– Vi har haft bra diskussioner. Det som jag står för och tror på rimmar bra med vad klubben vill göra. Jag har varit här i fem år nu vilket jag tror givit klubben en bra känsla för mig – mina styrkor och svagheter och vad jag vill göra, säger Kjäll.

Alexander Axén tog över som huvudtränare för tre år sedan, sommaren 2014. Precis som i fallet med Axel Kjäll hade Axén då redan varit en del av teamet – som spelarutvecklare under Peo Ljung – och varit med om att hjälpa tillbaka klubben till allsvenskan.

– Jag har varit här i fem år och nått de mål som sattes upp när jag började, sade Axén efter helgens besked.
