Stjärnans lillebror uppges klar för PL
ANDREAS KÄCK

Blanka Vlasics ansikte är bekant för många svenska sportfantaster.

Den kroatiska höjdhopperskan var dominant i sin gren i flera års tid, syntes i nästan varje Diamond League-sändning och hade därtill några dueller med Kajsa Bergqvist, bland annat i VM i Osaka 2007 då Vlasic vann och Bergqvist kom sjua.

Men Nikola Vlasics ansikte är inte lika bekant.

I alla fall inte än…

Men faktum är att Blanka Vlasics nu 19-årige lillebror är en av Kroatiens mest spännande fotbollstalang.

Han debuterade i U16-landslaget redan som 14-åring och som 16-åring blev han Hajduk Splits yngste målskytt någonsin.

Redan då började det viskas om intresse från europeiska gigantklubbar som Real Madrid, Arsenal, Chelsea och Milan.

Men där och då var inte Nikola Vlasic redo.

– Vi hade ett snack i familjen och bestämde oss för att nobba alla erbjudanden. Jag vet inte hur Hajduk resonerade men vi i familjen hade ändå bestämt oss för att det var för tidigt, har hans pappa, Josko, tidigare berättat.

Josko var för övrigt en mycket framgångsrik tiokampare, har tävlat i VM och innehar fortfarande det kroatiska poängrekordet i grenen, så det råder ingen tvekan om att generna i familjen Vlasic är goda.

Det råder heller ingen tvekan om att Nikola Vlasic alltid haft det där lilla extra; hans pappa har sagt att grabben gjorde omkring 30 000 mål i sina unga år (sanningshalten är dock något oklar…).

Nu ska Nikola Vlasic också vara redo att ta steget till en större klubb. I sammanhanget ansedda brittiska medier såsom The Guardian och Liverpool Echo rapporterar nämligen samstämmigt att Everton är överens med Hajduk Split om en affär.

Kostnaden? Omkring 100 miljoner kronor.

Nikola Vlasic väntas presenteras antingen i dag (onsdag) eller i morgon (torsdag) på deadline day.
