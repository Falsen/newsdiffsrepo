måndag 21 augusti 2017
Bilden kan avslöja PL-klubbens fusk
PATRIK BRENNING

Tottenham gästspelar den här säsongen på mäktiga Wembley i väntan på att klubbens nya hemmaarena ska bli färdigbyggd. En flytt som väckt oro kring ”Spurs” svårigheter på nationalarenan (där de bara vunnit två av sina tio senaste matcher) men också förhoppningar om en ännu mäktigare atmosfär med 90 000 i publikkapacitet.

Söndagens 1-2-förlust mot Chelsea gav anhängare av båda spådomarna vatten på sina kvarnar. Men var stämningen verkligen så fantastisk som den verkade på plats och genom tv-apparaterna?

Redan under matchen vittnade brittiska journalister på plats om hur ett trumljud spelades i arenans högtalarsystem för att ytterligare förstärka stämningen, skriver Telegraph. Nu cirkulerar också en bild som påstås visa en Tottenham-supporter med en trumma uppkopplad till högtalarsystemet.

Även Chelsea-fansen uppmärksammade det hela under matchen och sjöng frågande ”vad i helvete vad det där?”. Hur mycket trumljudet bidrog till den elektriska stämningen är svårt att säga men Chelseas tränare Antonio Conte var efter matchen i alla fall lyrisk över publikstödet – även från hemmafansen.

– Den här atmosfären lyfter oss och våra fans försökte också klämma i trots 70 000 Tottenham-supportrar. Ärligt talat tror jag att den här inramningen även är fantastisk för motståndarlaget, säger Conte enligt Telegraph.
