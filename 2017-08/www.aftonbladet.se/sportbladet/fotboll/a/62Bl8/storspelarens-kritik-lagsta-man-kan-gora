Storspelarens kritik: ’Lägsta man kan göra’
ANDREAS LILLHANNUS

Ousmane Dembélé kom till Borussia Dortmund inför den förra säsongen och tog Bundesliga, och Europa, med storm.

Totalt stod 20-åringen för sex mål och tolv framspelningar på 22 startade ligamatcher, och fick dessutom chansen i det franska landslaget – vilket givetvis skapade intresse från de allra största klubbarna i Europa.

När Barcelona sålde Neymar till PSG pekades Dembélé snabbt ut som den naturliga ersättaren. Fransmannen höll med, men Dortmund var inte pigga på att sälja.

För att få till en flytt strejkade Dembélé, och kort därpå såldes han till Barça.

20-åringens tillvägagångssätt sågas nu kraftigt av Michael Ballack.

– Det är svårt att hitta rätt ord för det här, men jag ska försöka: Det är det lägsta man kan göra, det är karaktärslöst, oförskämt och respektlöst. Det är självklart mycket pengar inblandat, men en del saker är över gränsen. Det skulle aldrig ha hänt mig i min karriär, att strejka och lämna mina spelare i sticket, säger han till WAZ.

Michael Ballack – som gjorde 98 matcher för det tyska landslaget, där han även var kapten – menar att Dortmund till slut inte hade något val.

– Vad skulle de göra? Att försöka få in honom i gruppen igen hade varit för svårt. Försäljningen var den bästa lösningen för alla parter, men sportsligt sett är det ett tungt slag för Dortmund, säger han.
