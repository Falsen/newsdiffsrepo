Ett svindyrt plåster på ett blödande sår
Patrik Brenning

Anledningen till att 20-årige Ousmane Dembélé kostar omkring 1,3 miljarder beror på att säljande Borussia Dortmund förstod Barcelonas desperation och kände till de 2,2 miljarder kronor den spanska klubben fick när brassen Neymar bröt sitt kontrakt och flyttade till PSG tidigare i somras. Dortmund utnyttjade helt enkelt Barças desperation men det är spanjorernas eget ansvar att de hamnat i den omöjliga förhandlingsbrygga de nu tvingas försöka bygga ett vägvinnande fotbollslag ifrån.

Barcelonas supportrar har redan börjat jaga en syndabock men vem som till sist kommer hänga på korset avgörs av om fansen kan se igenom den propaganda FC Barcelonas president Josep Maria Bartomeu nu sprider där hela ansvaret för Barcelonas förtroendekris läggs på Neymar.

Tidningen Sport, som öppet agerar under sloganen ”Alltid med Barça”, publicerade på torsdagskvällen en text om hur Neymar fört Barcelonas hårt arbetande sportsliga ledning bakom ljuset. Enligt Sport stoppade Neymar klubben från att börja leta efter en ersättare i tid när han ljög för president Bartomeu vid ett möte i New York den 22 juli och sa att han ville stanna i Barça. Resten av artikeln känns som en barnsaga av bröderna Grimm om onda häxor och farliga björnar när det beskrivs hur den listige presidenten genomskådade 25-åringens lömska plan och direkt efter mötet sa åt sin sportchef Robert Fernandez att trots allt börja leta efter en ersättare till brassen.

”Han såg mig inte i ögonen och det fick mig att inse att det var mer troligt att han skulle lämna än stanna”, säger hjälten Bartomeu i sagan.

Tidningen citerar också presidentren från hans enskilda samtal med  Fernandez i New York senare samma dag. Det är med andra ord svårt att föreställa sig att det är någon annan än klubbledningen som placerat artikeln i tidningen.

En tidning som inte opererar under sloganen ”Alltid med Barça” hade kanske undrat om Barcelona inte borde ha förutsett Neymars avsked och varför ansatsen att köpa Marco Verratti från PSG i början av sommaren gick lika uselt som försöken att få loss Liverpools Philippe Coutinho nu? Men det här är frågor Sport inte ställer.

Det går också fortfarande att undra varför generationsväxlingen efter Xavi, Puyol och Iniesta fortfarande står still, hur klubben egentligen kunde förlora egna talangen Thiago till Bayern München, hur de resonerade när argentinaren Gerardo Martino tog över som tränare, vem som bär ansvaret för de misslyckade värvningarna av André Gomes samt Arda Turan och hur Barcelonas långsiktiga vision egentligen ser ut?

För sedan firma Sandro Rosell och Josep Maria Bartomeu tog över makten 2010 har de lotsat Barça längre och längre bort från Johan Cruijffs samt Pep Guardiolas vägvinnande fotbollsfilosofi samtidigt som de sålt ut klubbens stolta moral genom tveksamma sponsoraffärer, införandet av tröjreklam för första gången på 111 år, sin kontroverisella förhandlingstaktik och den smutsiga värvningen av Neymar från Santos 2013.

Den tvingade Rosell att avgå från presidentposten men spanjoren, som i början av sommaren dessutom fängslades av spansk polis misstänkt för pengatvätt, ersattes då av sin högra hand Bartomeu som tagit vid där föregångaren avslutade.

Men nu är frågan om de verkligen kan propagera sig genom en ny Neymar-skandal? För blir det inte det bristande förtroendet som fäller dem kan det bli den spanska domstolen.

I februari i år meddelades att Bartomeu ska upp i rätten för sin inblandning i värvningen av Neymar från Santos 2013. Affären där Barças ledning anklagas för att ha gömt pengar, skickat stora summor till Neymars pappa och blåst en av de gamla delägarna i brassen. Den spanska domstolen har redan slagit fast att Bartomeu var precis lika inblandad i affären som sin företrädare Rosell och åklagarna yrkar på ett tvåårigt fängelsestraff.

Det skulle i så fall bli slutet på Sandro Rosells och Josep Maria Bartomeus misskötsel av FC Barcelona. De tog över världens bästa fotbollslag och världens stoltaste fotbollsklubb men det är svårt att hävda att Barça är ”mer än en klubb” i dag.

FC Barcelona är en klubb med en extremt stolt historia men en osäker framtid, styrd av personer under korruptionsanklagelser med en sportchef som redan ser ut att ha förlorat delar av truppens förtroende och ett lag där kulturbärare som Xavi, Puyol och Iniesta fortfarande inte fått några arvtagare.

Nu ska även Neymar ersättas och snart kanske också Leo Messi som måste övertygas att förlänga sitt utgående avtal när han precis kommit hem från den Uefa-gala han tvingades lämna tomhänt efter att ärkerivalen Real Madrid tagit storslam.

Ousmane Dembélé kommer inte ensam kunna ändra på allt det här. Han är blott ett svindyrt plåster på ett blödande sår som Barcelona försöker måla upp att Neymar orsakat med en ohederlig dolk i klubbens rygg.

Men till sist kan inte ansvaret landa på någon annan än president Josep Maria Bartomeu.
