Isak och Forsberg på bänken i premiären
ANDREAS KÄCK

Alexander Isak fick vänta länge på sitt första mål i Dortmund. När nollan väl sprack kom tre mål till.

Den svenske 17-åringen hade uppvisning och svarade för hela fyra mål när Dortmund krossade Erfurt med 5-2 i en träningsmatch häromveckan. Efteråt hyllades han av sportchefen Michael Zorc.

– Jag är glad för Alex. Många glömmer bort att han bara är 17 år gammal men nu har han ännu en gång bevisat att han verkligen är en stor talang, sa Zorc till Kicker.

Som belöning fick Alexander Isak vara med i matchtruppen när ligasäsongen inleddes. 17-åringen var den ende anfallaren som satt på bänken i bortamatchen mot Wolfsburg.

Men trots att Dortmund avgjorde tidigt – genom mål av Christian Pulisic (22), Marc Bartra (27) och Pierre-Emerick Aubameyang (60) – fick inte Isak någon speltid i mötet som slutade 3–0.

Värt att notera i övrigt från Tyskland är att Albin Ekdal – som har dragits med smärtor i ryggen – spelade från start när Hamburg vann med 1–0 mot Augsburg. Emil Forsberg, som har varit sjuk, kom in i andra halvlek men kunde inte hindra sitt RB Leipzig från att förlora med 2–0 mot Schalke.

Även Werder Bremens nyförvärv Ludwig Augustinsson spelade i 90 minuter.

Men svensken fick på sin vänsterkant se hemmalaget Hoffenheim avgöra sent i matchen. I 84:e minuten satte Andrej Kramaric 1–0-målet.
