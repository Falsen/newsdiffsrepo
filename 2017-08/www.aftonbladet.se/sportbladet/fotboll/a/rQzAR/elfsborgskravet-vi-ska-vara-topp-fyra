Elfsborgskravet: ”Vi ska vara topp fyra”
MICHAEL WAGNER

Elfsborgs danske lagkapten blev delvis matchvinnare för Boråslaget. Även om hemmalaget var det bättre laget långa stunder i en match som aldrig nådde några högre höjder så saknade inte Halmstads BK chanser på Borås Arena.

Efter Daniel Gustavssons 1-0-mål (62) tvingades HBK mer desperat gå framåt under slutskedet.

Inhopparen Marcus Mathisen fick ett gyllene kvitteringsläge i 86:e minuten, men den danska närnicken räddades starkt av landsmannen mellan Elfsborgs stolpar.

Därmed tog topptippade Elfsborg sin första seger på sex matcher.

– Det har varit jobbigt, vi tog två poäng av 15. Det går inte att gömma sig, vi har inte levererat. Det är fruktansvärt irriterande, speciellt när man har varit här så länge i föreningen och vet hur det fungerar, säger lagkaptenen Stuhr Ellegaard ärligt.

Elfsborg, som gjort näst flest mål i allsvenskan, är nu fem poäng från medaljplats.

Kevin Stuhr Ellegaard kan inte dölja sin irritation över lagets tidigare dåliga prestationer:

– Det har varit frustrerande att vi inte har tagit chansen när vi haft den många gånger att ta oss till andra- eller tredjeplatsen i tabellen. Vi har haft ett bra program, men vi har slängt bort många poäng, säger målvakten.

Vad är rimligt krav på er under hösten?

– Kravet ska vara topp fyra. Det är där vi hör hemma. Som tur är har inte de andra lagen ryckt iväg.

Under de senaste elva säsongerna har Boråslaget bara missat medaljplatserna vid två tillfällen.

Efter landslagsuppehållet möter Elfsborg ett formstarkt Kalmar. En match som tränaren Magnus Haglund menar kan definiera fortsättningen:

– Nu ska vi samla kraft och komma klara till matchen mot Kalmar. En seger där skulle innebära att vi på allvar har en fin position inför hösten.
