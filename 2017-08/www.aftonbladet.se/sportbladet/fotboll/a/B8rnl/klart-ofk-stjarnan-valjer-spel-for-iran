Klart: ÖFK-stjärnan väljer spel för Iran
FILIP DUREFELT

Saman Ghoddos blev stor hjälte när han tog Östersund vidare till Europa League efter sina två mål i 2–0-segern hemma mot Paok.

I vintras fanns han också med i det landslag som åkte på januariturné, och han kan hittills summera ett bra fotbollsår.

Men några fler framträdanden i det svenska landslaget kommer det inte bli. Ghoddos har varit uppvaktad av Irans fotbollsförbund den senaste tiden, och nu har 23-åringen bestämt sig för att spela för landet där hans föräldrar föddes.

Han bekräftar sitt val på Instagram.

”Europa League-platsen fixad. Nu vidare för att hjälpa mitt land göra sig redo för nästa års VM”, skriver Ghoddos.

Iran har redan kvalificerat sig för världsmästerskapet i Ryssland nästa sommar, men har kvalmatcher kvar att spela.

Man möter Sydkorea den 31 augusti och Syrien den 5 september.
