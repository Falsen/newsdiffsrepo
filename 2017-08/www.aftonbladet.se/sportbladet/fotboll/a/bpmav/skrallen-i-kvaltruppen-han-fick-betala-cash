Skrällen i kvaltruppen: ”Han fick betala cash”
MARTIN TOLÉN

Det svenska landslaget har skaffat sig ett bra utgångsläge i kvalet till VM i Ryssland 2018.

Efter skrällsegern mot Frankrike på Friends Arena i juni toppar Blågult grupp A inför matcherna mot Bulgarien (31 augusti) och Vitryssland (3 september) på bortaplan.

– Då var då och nu är nu. Frankrike var jätteroligt, men det är värt ganska lite nu när vi ska spela nya matcher. Är man påläst vet man att Bulgarien slog Nederländerna med 2–0 nyligen och Vitryssland spelade 0–0 mot Frankrike för ett år sedan. Det kommer att krävas topprestationer om vi ska ta två segrar, säger förbundskapten Janne Andersson.

Och när Janne Andersson i dag presenterade truppen till kvalrysarna innehöll den några skrällar.

I nyckelbensskadade John Guidettis frånvaro får Samuel Armenteros, 27, på nytt chansen i truppen.

Heraclesanfallaren kallades in till truppen efter VM-kvalmötet med Frankrike och räddade direkt i landslagsdebuten oavgjort borta mot Lars Lagerbäcks Norge i en träningsmatch.

Även Gustav Svensson (Seattle Sounders) och Alexander Fransson (Basel) får chansen när bland annat Sam Larsson och Oscar Hiljemark ställs åt sidan.

Gustav Svensson har tidigare erbjudit sig att ”betala Janne Anderssons biljett” för att han skulle se honom i en match i MLS.

– Han fick betala cash till mig i stället, säger Andersson och skrattar. Det är lite bökigt att ta sig dit, men jag har sett ett antal matcher via nätet och har bra koll sedan tidigare. Jag har inte varit där, men han har gjort det jättebra. Det är en tuff och rejäl mittfältare, en spelartyp vi tror att vi kan ha glädje av.

Texten uppdateras!
