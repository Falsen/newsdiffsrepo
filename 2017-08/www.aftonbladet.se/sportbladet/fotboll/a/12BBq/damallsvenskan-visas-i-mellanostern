fredag 18 augusti 2017
Damallsvenskan visas i Mellanöstern
KRISTOFFER BERGSTRÖM

SVT har redan deklarerat att de ska sända nio matcher av damallsvenskan i höst - med fokus på guldstriden.

Första matchen blir den tionde september när Rosengård tar emot Linköping.

Men nu kommer även tv-publiken i Mellanöstern kunna ta del av damallsvensk fotboll.

Företaget Mavshack, en sorts netflix i Mellanöstern, har tecknat ett avtal med Elitfotboll dam och i höst kommer åtta matcher finns tillgängliga i Kuwait och Förenade Arabemiraten med förhoppningen om fler nästa år.

– Damallsvenskan är en av världens bästa ligor och fotboll är en av de mest populära sporterna i Mellanöstern så det ska bli spännande att se hur damallsvenskan tas emot av kunderna", säger Tommy Carlstedt, vd i Mavshack, i ett pressmeddelande.

För Damallsvenskan är det ingen kostnad alls.

– Det primära syftet är inte att tjäna pengar utan att öppna upp en ny marknad att visa svensk damelitfotboll för. Men också för att ta ställning för att tillgängliggöra damidrott i länder där det inte är så utvecklat, säger Linda Wijkström, generalsekreterare för Elitfotboll dam.

Hur ser damfotbollen ut i de länderna?– De har blivit fler som spelar flickfotboll i hela världen. Däremot finns restriktioner, kulturella skillnader mot oss.

Är det lagligt att visa kvinnor som idrottar utan slöja i Förenade Arabemiraten?– Ja, tydligen är det tillåtet, däremot får inte kvinnor gå och se på idrott. De får inte besöka arenor.

Kan ert beslut på något vis tolkas som att ni stöttar systemet i de här länderna?– Nej. Det tycker jag absolut inte. Vi vill visa att i Sverige kan tjejer och kvinnor utöva idrott på hög nivå. Det är tvärtom. Det vore värre om vi inte hade ansett att det var passande att visa våra matcher där.

Det är inget som hindrar att någon av SVT:s matcher också går i Mellanöstern då SVT har bara rättigheter i Sverige.
