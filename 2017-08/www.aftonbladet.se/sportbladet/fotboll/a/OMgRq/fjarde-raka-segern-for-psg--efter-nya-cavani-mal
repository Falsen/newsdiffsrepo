Fjärde raka segern för PSG – efter nya Cavani-mål
FILIP DUREFELT

PSG är storfavorit till att vinna den franska ligan den här säsongen, framför allt efter att Neymar hämtats från Barcelona.

Inledningsvis lever de upp till förväntningarna – med råge. Hemma mot Saint-Etienne kom fjärde segern av fyra möjliga.

Efter ett mål i varje match behöll Edinson Cavani sitt målsnitt genom att sätta sitt fjärde mål för säsongen. Efter att han rivits ned precis innanför straffområdet av Saidy Janko tog han själv hand om straffen genom att distinkt sätta den i målvaktens högra hörn i den 20:e minuten.

Kort därefter hade Saint-Etienne och Jonathan Bamba chansen att kvittera, men fri med Alphonse Areola fick Bamba se sitt avslut räddas av PSG-målvaktens fötter.

Bamba var i den andra halvleken återigen nära att spräcka målnollan för Saint-Etienne, men hans avslut räddades på nytt av Areola som var snabbt nere med vänsterhandsken.

Mellan Bambas båda chanser gjorde i stället hemmalaget 2–0. På en frispark bröstade mittbacken Marquinhos snyggt fram Thiago Motta som dubblade ledningen på Parc des Princes.

När PSG mer eller mindre spelade av matchen kom avslutande 3–0 i matchminut 89. Fint framspelad av Thomas Meunier klackade Edinson Cavani in sitt andra mål för matchen och sitt femte mål för säsongen från nära håll.

I och med segern leder Paris Saint-Germain fortsatt ligan, och med 14–2 i målskillnad lär man vara fortsatt etta när omgången fullbordats efter helgen.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
