Leifby: Vad är vi beredda att betala?
Marcus Leifby

Det löste sig till slut.

Alla som betalat sina surt förvärvade hundralappar till Telia varje månad fick se Sverige-Frankrike i Kanal 5 i juni.

Vi  dansade en sommar, sjöng om Ola Toivonen för första gången på… på…  någonsin, började leta boende i Kazan, söka efter ytligt bekanta i  Jekaterinburg, men så hann vi inte mer än att komma tillbaka, göra höst  och ta sats mot nästa VM-kvaldrama innan vi hamnade där igen.

I kläm mellan två saliverande storfinanser.

4,5  miljoner svenska tittare riskerar att missa landskampen mot Vitryssland  på söndag eftersom distributören Com Hem och den producerande  rättighetsinnehavaren Discovery inte kommer överens om ett nytt avtal.

Känner ni igen det där? Från i juni? Bråket med Telia?

Mm,  vi behöver inte sätta ihop ett spånmöte med Stefan Ingves, Carl-Henric  Svanberg och Sören Gyll för att hitta en gemensam nämnare här.

Det  har väl inte gått någon obemärkt förbi att Discovery Networks Sweden som  bolaget heter (i folkmun mer känt som ”Femman”), har köpt på sig ett  gäng rätt sliskiga rättigheter på kort tid.

Först  OS-sändningsrätten för hela Europa för den nätta summan 1,3 miljarder  euro, senare allsvenskan och superettan i fotboll i sex år där varje  säsong gick loss på 540 miljoner svenska kronor.

Och nu?

Nu går de fram som en bandschaktare i jakt på någon som ska finansiera alla köp.

Så är det.

När  Discovery satte sig för att förhandla om allsvenskan i fotboll gjorde  de det med en attachéväska laddad med tre miljarder svenska kronor och  inställningen att ”det ska Telia ändå få betala så småningom”.

Nu är  vi där igen, fast med en annan distributör, och vi ska verkligen inte  alliera oss med distributörerna eftersom de är stallbröder till sådana  som Discovery.

Telia och Com Hem sitter i en guldposition, de kan  styra vilket innehåll som når ut i tv-apparaterna (där många fortfarande  ser sport), de kan erbjuda distribution (bredband och teve via kabel)  samtidigt som de sitter inne på enorma mängder kunddata.

De går  verkligen inte tomhänta härifrån och det är alldeles uppenbart vilka som  riskerar att bli barskrapade i det här tv-kriget.

Det är du.

Och jag.

Klen  tröst en sån här dag, och vi måste förstås rikta vår ilska och  frustration åt något håll, så när vi är klara med girigbukarna Com Hem  och Discovery bör vi lyfta frågan ett snäpp och ta sikte på nästa  gnidare. Svenska Fotbollförbundet.

Nuvarande  avtal kring EM- och VM-kval (546 matcher) köpte Discovery centralt men  svensk fotboll och SvFF har tidigare sålt rättigheter med hjälp av den  ena kladdiga mellanhanden (Rune Hauge) efter den andra (Kentaro).

Allt  i ett försök att kräma ut ännu mer pengar ur folk trots att förbundet  varje år tar emot 300 miljoner svenska kronor i STÖD i form av  skattepengar från Riksidrottsförbundet, RF.

Hade  det inte känts betydligt mer rakryggat att låta så många som möjligt ta  del av det finaste vi har, eftersom det finaste vi har inte hade blivit  varken fint eller bra om det inte hade varit för de där skattepengarna  eller för de ideella krafter som ställer upp dag efter dag, år ut och år  in, och som tillsammans bygger svensk fotboll?

Prata ihop er i smågrupper.

När vi har Kapten Haddock-svurit åt fotbollspamparna kommer den riktigt svåra utmaningen.

Självrannsakan.

Under  den senaste 20-årsperioden har priset på tv-rättigheter skenat i väg,  det var inte särskilt länge sedan vi kunde få det mesta i sportväg  serverat bara genom att betala tv-licensen.

Sedan kom Filmnet och TV1000, paraboler och TV3, Canal Plus och Viaplay, kinesiskt tv-glas, alla dessa ”intryck” och Glenn.

Vi föll.

Jävlar vad vi föll.

Vi  fick mycket, mycket mer att välja på jämfört med det mossiga  SVT-utbudet och vi fortsatte betala, mer och mer och mer och nu sitter  vi här, ”betalningsvilliga”.

Med en del som är bra, mycket som är skit – och en landskamp som inte går att se.

I  helgen tjänade en bra boxare som misshandlar kvinnor och en rätt dålig  boxare som uttrycker sig rasistiskt miljarder på att puffa lite på  varandra i nio ronder och folk häpnade över hur mycket pengar den där  cirkusen omsatte.

Men… vi (pay-per-view) betalade ju kalaset?

Neymar till PSG för 19 miljarder, det kan väl ändå inte gå ihop sig?

Jaha, då ska vi se här…

De där extrakilona som Mino Raiola tycks ha lagt på sig i sommar?

Check, please!

När  4,5 miljoner svenska tv-tittare nu riskerar att missa ytterligare en  svensk stormatch har vi all rätt att bli förbannade, men det börjar  samtidigt bli dags att vi på allvar funderar på de lite större och  svårare frågorna.

Hur mycket är vi beredda att betala?

För vad?

Och till vem?
