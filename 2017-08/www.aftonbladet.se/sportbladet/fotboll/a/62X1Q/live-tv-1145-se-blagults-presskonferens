”Jag kanske får låna Andreas kostym”
PATRIK BRENNING

I magsjuke förbundskapten Janne Anderssons frånvaro fick assisterande tränare Peter Wettergren hålla den obligatoriska presskonferensen dagen innan VM-kvalmötet med Bulgarien. Hur Sverige ska lösa situationen om förbundskaptenen inte kommer kunna vara på plats på matchen är fortfarande oklart.

– Vi har inte pratat om det ännu men har eftermiddagen på oss. Men just nu förutsätter vi att han ska vara tillbaka. Han kände sig mycket bättre innan träningen så vi ska inte spekulera mer än så, säger Wettergren.

Peter Wettergren säger att han inte varit huvudtränare sedan någon enstaka match under sin tid i Elfsborg. Då dessutom endast efter att huvudtränaren Magnus Haglund visats upp på läktaren.

– Men det blir inga större förändringar (om Janne Andersson inte kommer till matchen). Jag och Janne diskuterar hela tiden om förberedelser, byten och annat så den enda skillnaden är att han säger det till spelarna men jag är lika delaktig i det som jag är i träningen. Sedan har Janne sista ord när vi inte är överens så enda skillnaden nu är att jag bara måste vara överens med mig själv, säger Wettergren med ett skratt innan han vänder sig mot lagkaptenen Andreas Granqvist och lägger till:

– Men jag har ingen kostym. Jag kanske får låna din.

Utöver Andersson saknades också mittfältaren Alexander Fransson på träningen dagen innan matchen.

– Han fick en liten smäll i går men det var mer ur säkerhetssynpunkt som vi körde rehab på honom i dag.

Albin Ekdals ryggproblem oroar inte heller landslagsledningen.

– Vi kommer definitivt ställa upp med det lag vi vill ställa upp med.
