AIK efter skandalen: ”Granska oss själva”
ANDREAS KÄCK

Andra halvlek av stockholmsderbyt mellan AIK och Djurgården fördröjdes sedan flera personer tagit sig in på planen i halvtid. Först sedan polis tillkallats lugnade situationer ner sig.

– Allt är polisanmält. Vi kommer nu analyser vad som skett tillsammans med Djurgården. Det handlar om olaga intrång på planen, sa AIK:s säkerhetschef Henrik Koch efter matchen.

Nya bilder visar nu upprinnelsen till bråket. En person tog sig ner på innerplanen från den östa läktaren och tilläts sedan ostörd gå fram till AIK:s huliganfalang Firman Boys läktarplats. Där stal personen sedan falangens banderoll var på tumult uppstod.

Mannen jagades bort och tvingades släppa banderollen längs vägen. Sedan fortsatte ordningsstörningarna på innerplanen.

Det finns en tradition inom fotbollens huliganfalanger att stjäla rivaliserande lags banderoller och sedan hånfullt visa upp dem upp och ner som en slags trofé.

Enligt polisen greps minst 170 personer efter derbyt.

I ett uttalande på sin hemsida kommenterar AIK händelserna.

”Det är mycket tråkigt att behöva konstatera att vår publik tvingats vara med om en för fotbollen mycket negativ händelse i samband med en av våra hemmamatcher. Det som skedde i pausen under söndagens match mellan AIK - Djurgården hör inte hemma på någon fotbollsarena och vi beklagar att vår kära publik i söndags blev tvungna att uppleva det”, skriver man, och fortsätter:

”Vi behöver granska oss själva, vårt arbete, våra rutiner och se på hur den lilla gnistan som uppstod kunde uppstå och varför. Samtidigt kan vi också konstatera att AIK Fotboll idag känner en besvikelse gentemot den dialog och överenskommelse som vi har med våra supportergrupperingar gällande att inte aktivt söka konfrontation inne på arenan.”
