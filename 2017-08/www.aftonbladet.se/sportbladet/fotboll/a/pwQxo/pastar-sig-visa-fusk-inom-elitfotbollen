Påstår sig visa fusk inom elitfotbollen
PATRIK BRENNING

Den ryska hackergruppen Fancy Bears har tidigare släppt en rad hemliga dokument som avslöjat godkänd medicinsk användning bland elitidrottare inom framförallt friidrotten. Nu har gruppen gett sig ut på jakt efter fotbollen med den uttalade avsikten att motbevisa alla som påstår att sporten är ren.

I en större publicering släppte gruppen på tisdagen dokument som de påstår visar att 150 fotbollsspelare testade positivt för dopning 2015 och ytterligare 200 2016. Två av fallen 2015 härleds till Riksidrottsförbundet i Sverige.

– Det första av de här fallen avfärdades för att spelaren hade en giltig dispens. Det var ett positivt resultat från en spelare på hög nivå men det fanns en liggande dispens så det var inga problem. Det andra testet var på en låg nivå och rörde också en astmamedicin men där handlade det om att dispensen ansöktes om retroaktivt då det inte var någon föranmälansplikt. Men båda var dispensärenden, säger Matt Richardsson, avdelningschef på Svensk Antidopning, till Sportbladet.

Richardsson ifrågasätter också hackergruppens försök att misskreditera fotbollen.

– Jag vet inte varför det här hamnade i just det här underlaget. De har förmodligen inte riktigt koll på vad som tillhör dem. De verkar vilja föranleda att det är Fifa som har försökt dölja saker men de här kontrollerna av RF var för RF:s räkning. Det var inte Fifa som beställde dem utan de tillhörde ett nationellt kontrollprogram och har ingenting med Fifa att göra.

Fancy Bears dokument visar också vilka spelare som fick dispens för annars otillåtna medel under VM i Sydafrika 2010. Totalt 25 spelare från tolv olika nationer namnges där Argentina är laget som sticker ut allra mest.

Där hade till exempel såväl Carlos Tevez som Juan Sebastian Veron, Gabriel Heinze och ”Samuel Watter” (troligen en felstavning av Walter Samuel) tillåtelse att använda preparatet Betametason under fotbolls-VM.

”Betametason Alternova är ett kraftigt verkande kortisonpreparat som hämmar inflammation och allergiska reaktioner. Betametason Alternova används huvudsakligen vid korttidsbehandling för att lindra symptomen vid exempelvis astma, allergiska tillstånd, ormbett och svårare reaktioner vid insektsstick”, skriver fass.se om preparatet.

Matt Richardsson säger att det är svårt att i efterhand uttala sig om varför spelarna fick steroiden under turneringen.

– De här medicinska dispenserna är känslig information och är skyddat och om du inte kan se själva dispensen är det väldigt svårt att säga något om det, säger Richardsson.

Vad kan du säga om preparatet?

– För medicinskt bruk får steroider inte skrivas ut utan det är bara i extrema fall du faktiskt får dispens för det och det beror oftast på en akut behandling. Det finns inte heller några generella dispenser för steroider inom idrotten utan det handlar helt och håller om varför. Det är möjligt att de fick tillåtelse att använda det men det är känslig medicinsk information som jag inte har tillång till.

Vad säger du till de som tycker att det ser misstänkt ut att fyra spelare i samma lag fått dispens för det här preparatet?

– Utan att ha några detaljer så förefaller det för mig som väldigt konstigt. Men återigen, om det uppstått någon akutsituation gör man ibland de behandlingarna men jag kan inte uttala mig någonting kring det här specifika ärendet. Det här är känslig medicinsk information som egentligen inte ska komma ut.
