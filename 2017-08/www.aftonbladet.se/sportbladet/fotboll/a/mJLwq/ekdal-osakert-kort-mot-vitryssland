Ekdal osäkert kort mot Vitryssland
JOHAN FLINCK

Den ständigt skadedrabbade Albin Ekdal har stora problem med sin rygg.

– Den är dålig faktiskt. Det har varit så sen säsongsstarten. Jag käkar smärtstillande nonstop, säger mittfältaren efter tisdagens träning i Sofia, där han dock var med i tvåmålsspelet.

– Det är ingen optimal situation alls. Men det har funkat bra på matcherna med smärtstillande och jag känner mig i bra form fotbollsmässigt.

Det handlar inte om diskbråck men i övrigt vill han inte gå in exakt på vad det är för skada.

– Det är inget som läker av sig självt. Jag måste vila för att det ska bli bättre men det har jag inte riktigt tid med just nu.

Nej, matcherna duggar tätt och landslaget spelar två kvalmatcher på fyra dagar denna vecka: Bulgarien på torsdag och Vitryssland på söndag.

Kan du spela två matcher så tätt?

– Det får vi se. Först och främst är jag fokuserad på torsdagen. Jag tänker inte alls på Vitryssland. Bulgarien är en tillräckligt svår match.

– Det funkar inte att spela match varje vecka och träna tre-fyra gånger i veckan. Med tiden hoppas jag att det blir bättre.

Behövs det ett ingrepp?

– Det vet vi inte ännu. Det hoppas jag inte och vill helst undvika det.

Har skadan något med olyckan (på en nattklubb) inför EM i fjol att göra?

– Nej.

Räkna alltså med Ekdal mot Bulgarien medan hans medverkan mot Vitryssland är desto mer osäker. Tänkbara ersättare är Gustav Svensson, Sebastian Larsson eller, möjligen, Viktor Claesson.

Men på stopptid i helgens ligamatch med Hamburg mot Köln kunde man inte tro att Ekdal har ont i ryggen. Då tog han en monsterlöpning på 60 meter före sin assist till 3–1.

– Medicinen gör underverk. Det var dags att sätta spiken i kistan. Jag fick upp farten och de hann inte riktigt med.

Dagen efter döpte Hamburger Morgenpost Ekdal till ”Renen”.

– Det har jag inte hört, däremot hörde jag ”Bolt”, ler Ekdal
