fredag 18 augusti 2017
Stenson i ledning – efter ny jätterunda
ANDREAS KÄCK

Nästa vecka inleds PGA-tourslutspelet och Henrik Stenson, 41, väljer denna vecka att ladda upp med Wyndham Championship i North Carolina.

Och det går bra för ”Iceman”.

Riktigt bra.

Han inledde tävlingen med en 62-runda vilket var hans lägsta score i karriären på PGA-touren.

– Spelet känns bra. Jag träffade många fairways och greener och dessutom fick jag i gång puttningen, sa han då.

Fredagens runda blev också riktigt bra; Stenson gjorde bara en bogey (på det sista hålet) och fem birdies och därmed landade han på totalt 66 slag, fyra slag under par.

Han kom därmed in i klubbhuset som ensam ledare på 12 slag under par, men det är fortfarande många spelare ute på banan.

Stenson har inte vunnit en tävling sedan British Open förra sommaren.

✓ Följ tävlingen här! (OBS! Extern länk)
