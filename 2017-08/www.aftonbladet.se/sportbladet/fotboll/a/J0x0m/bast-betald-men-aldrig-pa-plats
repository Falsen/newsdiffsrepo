”Bäst betald men aldrig på plats”
PATRIK BRENNING

Inför premiären av årets Premier League-säsong meddelade Viasat att Djurgårdens försvarare Jonas Olsson värvats till kanalen som studioexpert. Ett nyförvärv som samtidigt petade veteranen Bosse Petersson.

– Mitt kontrakt med MTG Sport gick ut efter förra säsongen och efter 14 säsonger i tv-media tar jag sats mot nya uppgifter som mitt hjärteinitiativ ViLirare. Men jag lämnar inte MTG Sport fullt ut, utan kommer att göra inhopp från ”bänken” lite då och då, sa Petersson då.

Nu har veteranen tackat för sig genom att på sajten ”Vi Lirare” ta ut sin ”drömelva” med kanalens profiler. I startelvan återfinns namn som Frida ”Kanalens röst i världen” Nordstrand, Glenn ”Lagkaptenen” Strömberg och Erik ”Norrlands Maradona” Niva men det är bland reserverna som Petersson tar sig friheten att svinga lite mer vilt.

Petersson hyllar där andra petade profiler som Claes Åkeson men skickar också en kärleksfull (?) känga mot sin egen ersättare Jonas Olsson.

”Bäst betald men aldrig på plats”, är Peterssons omdöme.

”Och min respekt till alla övriga, ingen nämnd ingen glömd, som gör våra sändningar till landets vassaste fotbollssändningar”, avslutar profilen sedan sina hyllningar med.
