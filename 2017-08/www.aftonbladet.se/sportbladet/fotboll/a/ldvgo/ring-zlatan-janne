”Ring Zlatan, Janne”
FREDRIK JÖNSSON

Zlatan Ibrahimovic har förlängt med Manchester United och ”lovar” att han kommer tillbaka i gammalt gott slag, om inte bättre.

Med drygt nio månader kvar till VM och svensk ledning i kvalgruppen har det fått fart på snacket om en landslagscomeback för Zlatan där han avslutar med ett VM.

På måndagens presskonferens menade förbundskapten Janne Andersson att läget inte alls förändrats för honom.

– Det ändrar ingenting. Vi har pratats vid och han har varit tydlig mot mig vad som gäller, sa Andersson.

Men senare under måndagen, när flera nyckelspelare i startelvan, mötte media på spelarhotellet här i Sofia frågade Sportbladet fem av dem:

Om Zlatan kommer tillbaka i gott slag och Sverige är klart för VM – borde Janne fråga honom om VM då?

För Ola Toivonen, Jimmy Durmaz och Robin Olsen är det ingen tvekan.

– Det är den största spelaren vi haft, så absolut, säger Olsen.

– Det är klart! Kommer han tillbaka – vilket han kommer att göra, det behöver vi inte oroa oss för – så är det klart att han ska ringa och fråga honom. Sedan är det upp till Janne och Zlatan själv, säger Durmaz.

– Herregud, det är klart att om Zlatan kommer tillbaka i nivå så ska han ringa honom. Det är inget snack om saken, säger Toivonen.

Men en comeback för Zlatan skulle troligen innebär att Toivonen får ta ett steg tillbaka igen.

Kan du inte tillåta dig att vara lite egoistisk här, Ola?

– Jag brukar vara rätt egoistisk. Men Zlatan är Zlatan och han har gjort så mycket för svensk fotboll och om han kommer tillbaka i normalslag, som jag vet att han kommer att göra, så...lyft luren liksom. Zlatan kanske ringer också, man vet inte, ler Toivonen.

Lustig ser gärna Zlatan i landslaget men menar att det snarare är Zlatan som ska ringa Janne och inte tvärtom.

Jakob Johansson duckar frågan:

– Jag är väldigt glad att jag inte är förbundskapten och behöver ta de besluten.
