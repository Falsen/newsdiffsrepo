Efter succén: ”Vi ska vidare från gruppen”
FREDRIK JÖNSSON

Östersund har precis svarat för en av de största bedrifterna inom svensk klubbfotboll någonsin.

Klubben, som grundades 1996, spelade i division 2 så sent som 2011.

Efter kvällens 2–0-bragd hemma mot grekiska Paok hör laget hemma i Europa League.

– Det är obegripligt. Men det handlar om att vinna fotbollsmatcher, säger en rejält känslomässig Daniel Kindberg.

Gruppspelet drar igång om tre veckor. I morgon, klockan 13.00 i Monaco, lottas vilket motstånd Östersund kommer få.

Exempel på lag som kan få gästa Jämtkraft Arena i höst är AC Milan, Arsenal, FC Köpenhamn, Nice och Olympique Marseille.

Vi har dock fått lära oss, bland annat efter segern mot Galatasaray, att Östersund inte viker sig för någon storklubb.

– Vi går in med mycket stolthet och inte så mycket ödmjukhet. Vi ska vidare från gruppen, säger Kindberg.
