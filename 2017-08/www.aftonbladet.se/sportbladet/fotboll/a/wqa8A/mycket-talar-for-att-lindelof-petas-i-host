Mycket talar för att Lindelöf petas i höst
Johanna Frändén

Efter en diskret, för att inte säga medioker, för att inte säga riktigt  svag försäsong med Manchester United, fanns Victor Nilsson Lindelöf inte med från start på Old Trafford i söndagens eftermiddagsmöte med  West Ham. Mindre väntat var kanske att José Mourinho skulle peta  svensken, klubbens dyraste försvarsspelare genom tiderna, från truppen  helt.

Men att portugisen inte är särskilt sentimental med sina nyförvärv –  eller särskilt sentimental överhuvudtaget – är inga nyheter. Fråga  Henrich Mchitarjan som fick vänta på Manchester United-debuten i dryga  tre månader förra hösten eftersom han, enligt mister Mourinho, inte var  ”fit”.Fråga Juan Mata, som fått känna på José Mourinhos tough love-behandling i två olika klubbar.

Fråga för all del Anthony Martial också, det franska jättelöftet som  omgående föll offer för Mourinhos auktoritära nycker efter klubbytet för  två år sedan och knappt har hämtat sig än.

Någonstans här finns det väl ett psykologiskt test att klara av eller inte.Två av tre var med från start i dag och den tredje, Anthony Martial, gjorde inhopp och mål.

Behöver  VNL någon form av framtidstro är det den sensmoral vi kan dra av José  Mourinhos ledarskap. Det går att komma igen trots en tuff start. Det  krävs bara tålamod och en hel del slit.

Portugisen bygger hellre upp spelare genom att först bryta ner dem och  skulle Nilsson Lindelöf bli årets hackkyckling blir han långt ifrån den  förste. Det här blir en höstsäsong att lära och se, nöta och traggla.  Välkommen till vuxenvärlden Victor Nilsson Lindelöf. Det brukar ordna  sig på sikt.

Någonstans räddas förstås svensken paradoxalt av sin prislapp. Inte ens  en överbefälhavare av José Mourinhos kaliber kan i längden bänka en  jätteinvestering utan att ha gett honom chansen på riktigt.

En tröst så länge är att VNL fick se riktigt bra fotboll från läktarplats i dag.En halv halvlek in i matchen på Old Trafford, där Javier ”Chicharito”  Hernandez hälsades som en förlorad son av hemmapubliken, bjöds  Manchester United på motstånd. West Ham, som är lite av ett  uppsamlingsheat för före detta Manchester-bekantingar med Pablo Zabaleta  och Joe Hart i truppen, tog sig flera gånger fram till den berömda  sista tredjedelen, men där var det stopp.

Dessvärre för Victor Nilssons  Lindelöfs vidkommande var det ofta mittbacken Phil Jones, i par med Eric  Bailly, som var anledningen. Jones bröt, glidtacklade, vann närkamper  och låg som ett plåster på West Ham-anfallarna och Manchester United var  som helhet lätt att förväxla med ett lag som går för Premier  League-titeln.

Propagandafotboll har kanske aldrig varit José Mourinhos adelsmärke, men  på Old Trafford i dag såg hans gäng ut att ha en hel sommars spring i  benen att leka av sig.

Nemanja Matic gjorde debut med dobbskorna laddade med extra känslighet  och tentaklerna med telepatiska meddelanden till Paul Pogba, och Juan  Mata var sitt allra duktigaste jag. Då har jag inte ens hunnit nämna  att dagens tvåmålsmålsskytt Romelu Lukaku och hans sidekick Marcus Rashford  imponerande var för sig.

Manchester United spelade anfallsfotboll i dag som fanns det ingen  morgondag. Men det gör det ju av allt att döma, och för Manchester  Uniteds breda supporterfölje finns det goda skäl att tro att den är röd. Bara en fråga av hälsokaraktär inställer sig när första omgången av Premier League 17/18 är komplett: Är det här riktigt sunt?

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
