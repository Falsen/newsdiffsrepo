I bråk med tränaren – slutar i landslaget
ANDREAS LILLHANNUS

Radja Nainggolan har flera säsongen i följd varit en av Romas, och hela Serie A:s, bästa mittfältare.

Han har bland annat jagats av Manchester United och Chelsea, och varit given i Belgiens landslag. Fram tills Roberto Martinez tog över som förbundskapten.

Spanjoren har bara låtit 29-åringen spela i fem av tio matcher, och när Nainggolan i går petades ur Belgiens VM-kvaltrupp så fick han nog.

Kort därpå meddelade han att han gjort sitt i landslaget.

– Han (Martinez) ringde mig en timme innan truppen presenterades, och sa att han fått intrycket av att jag inte var fokuserad nog när vi spelade i VM-kvalet i juni. Jag höll på att explodera när han sa det, säger Nainggolan till belgiska Nieuwsblad, enligt Football-Italia.

Han fortsätter:

– Det är obegripligt. Jag spelade 52 matcher för Roma, som slutade tvåa, förra säsongen. Jag gör alltid mitt bästa, jag gör allt för laget, men det verkar ändå alltid finns en anledning att inte ta ut mig. Jag kommer inte hålla på längre. Jag slutar. Jag är bara 29 år men de låter inte mig komma längre än så här. Nu är allt jag gör för Roma.

Det har spekulerats om att Nainggolan lämnas ute för att han var sen till en taktisk genomgång under VM-kvalet i juni. Något som Nainggolan nu avfärdar.

– Martinez nämnde ingenting om det, men vi pratade bara i en minut. Visst, jag var 37 sekunder sen för att hissen aldrig kom, men andra spelare var sena också, jag var inte ensam. Det är alltid någonting. Jag slutar nu för det är inte logiskt. Han tar ut Youri Tielemans som sitter på bänken i Monaco, men säger att jag måste bli bättre? Kom igen.., säger han.

Belgien toppar sin VM-kvalgrupp före Grekland med 16 poäng på sex spelade matcher.
