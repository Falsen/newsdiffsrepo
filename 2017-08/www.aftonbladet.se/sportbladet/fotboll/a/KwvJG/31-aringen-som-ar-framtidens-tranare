lördag 19 augusti 2017
31-åringen som är framtidens tränare
Mejla

Han har spelat ungdomsfotboll med Sami Khedira och Mario Gómez, skaffat erfarenhet i Norge och USA, lärt sig svenska i IFK Norrköping.

Michael Langer är typen av människa och målvakt som lever för att lära sig saker, men de senaste veckorna har han likafullt varit med om något nytt.

För första gången har han en huvudtränare som är yngre än honom själv.

– Jo, jag hade ju Maths (Elfvendal) som målvaktstränare i Norrköping, han var yngre än mig. Men jag har aldrig brytt mig om sådant. Om kunskapen finns där så spelar åldern ingen roll, säger han.

Det är två dagar kvar till Bundesliga-premiären när vi pratar. Langer har hittat hem i Schalke 04, även om han fortfarande bor på hotell i väntan på en hysflytt i oktober.

Han är här som trygghet och säkerhet bakom givne förstemålvakten Ralf Fährmann. Och han är här för att hoppa på den europeiska toppfotbollens modigaste projekt.

Schalke 04, mäktiga, märkliga Schalke, gjorde fiasko i fjol. Europas fjortonde största klubb när det gäller omsättning missade europaspel för första gången på sju år, och var piskat att utnämna sin tjugonde tränare på femton säsonger.

De valde Domenico Tedesco, 31. Hans samlade tränarerfarenhet på seniornivå? Tre månader, i 2. Bundesliga.

I evigheter har fotbollen litat tungt på erfarenhet, nu ifrågasätter tysk fotboll hela tankesättet.

Om kunskapen finns där – spelar då åldern någon roll?

Det första du ser på vägen in till Aue i gamla Östtyskland är en viadukt som sprejmålats i lila och vitt. Två korslagda hammare, och en text i versaler:

Willkommen im Schacht – välkommen till gruvan.

Det är så man ser på sig själva i Aue, under kalla kriget var det här som DDR-staten plockade fram det uran som skulle bli till sovjetiska atombomber.

De har gruvan och de har fotbollen. Erzgebirge Aue har kallats för ”Östtysklands Schalke”, det är en klubb för enkla arbetare, för en tydlig moral. Arenan tar in drygt 16 000 åskådare, närapå exakt lika många bor i hela staden.

Och i vintras var de verkligen på väg ner i gruvan.

Erzgebirge låg sist i 2. Bundesliga, var utdömt och på väg bort från fotbollskartan. Svåra tider kräver svåra beslut, så klubbledningen satsade på att ge en totalt oprövad juniortränare från Hoffenheim det omöjliga uppdraget att rädda laget kvar.

Det första den 31-årige Domenico Tedesco gjorde var att bjuda 30 av de klubbanställda, från materalförvaltaren till kvinnan som tvättade träningskläderna, på middag på ett hotell. De hann knappt börja äta innan Tedesco drog sig undan med ledarstaben för att börja videoanalysera truppen. De höll på till klockan tre på morgonen, sedan hade resan börjat.

På de 23 första omgångarna hade Erzgebirge tagit totalt nitton poäng. Efter fem matcher med Tedesco som tränare hade de lagt till ytterligare tretton.

Efter elva veckor var uppdraget utfört: kontraktet var räddat, Tedesco hade klarat sitt första jobb.

Då ringde telefonen, nästa uppgift skulle bli något helt annat: Det riktiga Schalke behövde en frälsare, och var beredda att satsa på en kille med nästan ingen erfarenhet alls.

Familjen Tedesco (namnet betyder ”tysk” på italienska, familjen höll på Juventus som så många andra nere i syd) flyttade från fattiga Kalabrien i slutet av 80-talet. Domenico var två år gammal, hans pappa hade fått jobb i tryckeriet på Esslinger Zeitung.

De fann sig till rätta, så småningom fick lillgrabben praktikplats på sportredaktionen och stormtrivdes, men han ville hellre jobba med fotboll på riktigt.

Spelarkarriären lyfte aldrig, han började träna nioåringarna i sin hemklubb, tog examen som ekonomiingenjör och fick jobb i Mercedes-koncernen. 2013 var han 27 år gammal och fick ett erbjudande som ställde allt på sin spets: Kunde han tänka sig att lämna tryggheten och det fasta jobbet för att ta över U17-laget i Vfb Stuttgart?

Domenico Tedesco hade fått en chans av fotbollen, så han gav fotbollen en chans. På 50 tävlingsmatcher som ungdomstränare i Stuttgart snittade han en bit över två poäng, men det var hans filosofi som övertygade klubben.

– Som tränare ger jag alltid mina spelare svar på frågan ”varför”. Helst vill jag göra det genom att ställa en massa frågor, förklarade han.

Andreas Hinkel, den gamle landslagsbacken som var hans assistent, var imponerad:

– Det är svårt att förklara, men han har något som ingen annan tränare har. Framför allt när det handlar om analys, om taktiska detaljer.

När Hoffenheim hörde av sig, och var villiga att låta honom träna deras ungdomar samtidigt som han tog sin tränarexamen, valde Tedesco att flytta dit. Det var en fin plantskola för unga tränartalanger, en klubb där Julian Nagelsmann kunde lämna U19-laget, ta över a-laget vid 28 års ålder – och ta laget från bottenstrid till randen av Champions League.

Nagelsmanns succé var epokgörande, men när de pratade om ”en av de största tränartalangerna i Tyskland” i Hoffenheim så var det faktiskt hans ersättare nere i U19-laget de syftade på.

Domenico Tedesco åkte på studiebesök hos Ralf Rangnick i RB Leipzig, coachade sina talanger i hög press, snabba omställningar, i 3-4-3 och blixtrande kantspel.

När han avlade sin tränarexamen gjorde han det som kursetta, med högre betyg än kurskamraten Nagelsmann.

– Jag tycker inte att betyget i sig säger något om en tränares kvalitéer, förklarade han. Men visst, som tränare utan spelarerfarenhet så har det där i alla fall gjort att folk fått en bättre uppfattning om mig.

Domenico Tedesco rörde sig från ungdomsfotbollen, via Aue till Tysklands kanske svåraste tränarjobb i Schalke.

Han är unik, men framför allt är han representativ för en revolution på bred front.

Det var ingen skräll att det var just Mehmet Scholl som rasade mest när Bundesliga började svämma över av en ny sorts tränare – unga, verbala, mediala, utan stora spelarkarriärer i ryggsäcken. Den gamle Bayern-ikonen och tv-experten myntade omedelbart ett sylvasst begrepp:

– Laptop-tränare, fräste han. Uppkomlingar som skaffat sin kunskap framför en dataskärm istället för på ett innermittfält.

Frank Wormuth, chef för tyska förbundets tränarutbildning, har en helt annan uppfattning.

– Det är inte lika viktigt att vara ett stort namn längre, säger han.

Revolutionen har sina rötter i omgörningen av hela det tyska fotbollssystemet under tidigt 2000-tal. Tysk fotboll hade stagnerat och hamnat på efterkälken (de blev bara tvåa i VM 2002…), det fattades beslut om att ställa krav på att alla klubbar i de första tre divisionerna skulle driva exemplariska akademier.

Att det gav en ny generation spelare vet vi nu, men det gav också jobb åt en ny generation fotbollstränare. I storklubbarna har de numera heltidsanställda, utbildade tränare ända ner i elvaårslagen.

Julian Negelsmann (30 år, Hoffenheims tränare), Alexander Nouri (37, Werder Bremen), Manuel Baum (37, Augsburg) och Sandro Schwarz (38, Mainz) har alla plockats upp till a-lagsbänken från tränartjänster i klubbarnas akademier.

Mönsterklubben Mainz gick först.

För åtta år sedan valde de att låta den okände U19-tränaren Thomas Tuchel ta över a-laget och såg honom växa till ett av Europas hetaste tränarnamn.

– Det var en välsignelse för alla ungdomstränare att de lyckades, säger Frank Wormuth. När det funkade i Mainz var det många som ville ha en egen Tuchel.

Den som vågade ge Tuchel chansen heter Christian Heidel, en före detta bilförsäljare som inte var särskilt nostalgisk när det kom till fotbollstränare. Det var Heidel som gav en anonym Jürgen Klopp hans första tränaruppdrag, det var Heidel som lyfte upp Sandro Schwarz i seniorverksamheten.

Och det är Christian Heidel som numera är sportchef i Schalke, det var han som lyfte luren och ringde till Domenico Tedesco i våras.

Kritiken mot Laptop-tränarna är enkel att förstå sig på: Hur kan någon som aldrig varit en stor fotbollsstjärna förstå hur man ska träna stora fotbollsstjärnor? Argumenten för den nya generationen är mer komplexa.

Clemens Tönnies, Schalkes ägare sedan många år och företagsledare i Tysklands största slakteriföretag, har sin bild klar:

– Utvecklingen talar för dem. Den andra sortens tränare kommer att få det allt svårare att lyckas, eftersom den här nya typen av tränare ser på fotboll med fokus på taktik och kanske till och med ”matematik”. De står för en varierad fotboll med exakt inövade sekvenser. Jag ser det som framtiden.

Om den nya, unga generationen saknar spelarerfarenhet så har de däremot erfarenhet av att utbilda den nya tidens fotbollsspelare.

– Det är ingen nackdel att inte ha spelat professionellt. Fotbollen är alltid likadan, oavsett om det är på U17-nivå eller i Bundesliga. Det är bara omgivningen som är annorlunda, sammanfattar Domenico Tedesco.

I en ny tids tränaryrke, som i mycket handlar om att leda en stab av specialister, så lyfter många fram Laptop-tränarnas verbala skicklighet, att de är medialt drivna och kommunikativa.

– Det som gör tränare som kommer från ungdomsleden så intressanta för klubbarna är att de är vana vid att organisera sitt arbete för flera år framöver, ett tankesätt som kan ge klubbarna långvariga framgångar, säger Frank Wormuth.

Och Domenico Tedesco?

Han säger att det är viktigt för honom med väluppfostrade spelare (ett arv från ungdomslagen?), att de hälsar på alla, säger tack och varsågod. Han pratar engelska, spanska, tyska och italienska, kan göra sig förstådd på franska. Han motiverar alltid för sina petade spelare varför de inte får spela. Och han lyfter fram ”uthållighet, arbetsmoral och ödmjukhet” som de tre viktigaste egenskaperna i hans lag.

Han kommer att behöva allt det där om han vill lyckas med Tysklands svåraste jobb.

Schalke slutade tia i fjol, första gången på sju år de missade en europaplats trots att Christian Heidel investerade rekordsumman 70 miljoner euro inför säsongen.

Efter att ha sparkat tränaren Markus Weinzierl, gett jobbet till en oprövad 31-åring och sjösatt den nya säsongen med en brandskattad trupp med många utgående spelarkontrakt är utmaningen enorm.

Tedesco är klubbens sjätte tränare på sex år, ändå är målet att kvala in till Europa och bygga ett lag för framtiden.

– Han övertygade oss i våra samtal om hur han vill forma Schalkes framtid, sa Heidel när Tedesco presenterades som tränare.

Supportrarna var inte helt övertygade, de är luttrade efter år av misskötsel, men det viktigaste för Domenico Tedesco blir förstås om han lyckas få spelarna att sluta upp bakom hans idéer.

Hans grunduppställning är 3-4-3, men startelvan har inte riktigt satt sig under försäsongen, och i förra veckan petade Tedesco klubbikonen Benedikt Höwedes som lagkapten, och gav bindeln till målvakten Ralf Fährmann.

– Jag vill inte att de unga spelarna ska kunna gömma sig bakom Höwedes, förklarade han.

Friskt vågat, något vunnet?

I kväll inleder Schalke säsongen med en stentuff premiär mot succéklubben RTB Leipzig, med Emil Forsberg som assistkung.

Hur stora är chanserna att en 31-årig nykomling lyckas få ordning på svajskutan Schalke?

Jag slår Michael Langer en signal för att fråga om hans första intryck, och får en föreläsning om noggrannhet, analys och samtal om livet.

– Första dagen när jag träffade honom här kände jag att det är en bra kille, både på ett mänskligt plan och som tränare. Han var väldigt kommunikativ, det där jag kallar ”den nya stilen”, den nya generationen unga tränare. Han försöker prata mycket med spelarna, förklara sina egna fotbollsidéer.

Langer anslöt till Schalke en fredagsmorgon häromveckan. Dagen efter skulle de möta Crystal Palace i en träningsmatch, men han märkte snabbt att det inte riktigt finns några träningsmatcher i Domenico Tedescos tränarliv just nu.

– Vi hade en videoanalys av Palace, trots att det bara var en träningsmatch så visade han hur han vill att vi ska spela, vad som var viktigt för vårt spel, hur de spelar. Det var väldigt imponerande, väldigt ambitiöst.

Efter matchen väntade uppföljning, med samma sorts noggrannhet:

– Han visade oss vad vi gjorde bra och vad vi måste förbättra. Han ville visa sin idé, hur han vill att vi ska spela, i uppspelen, i presspelet, vad som händer när vi kontrar, i vilka zoner vi ska pressa, vilka bollar vi vill spela för att inte utsätta oss för kontringar. Det var väldigt detaljrikt i alla delar.

Michael Langer är reservmålvakt, det innebär per automatik en plats i marginalen av truppen, men just därför är det extra talande att höra om vilken bild han hunnit få av Tedesco. Om man har en kaosklubb att styra upp – hur mycket orkar man då bry sig om en sent värvad reservkeeper?

Mycket, ska det visa sig.

– Från min första dag här så har tränaren pratat med mig tre-fyra gånger, han tog mig åt sidan och förklarade saker om fotboll, men han undrade också om allt var bra, om jag behövt någon hjälp och så. Jag känner mig hundraprocentigt delaktig i gruppen.

– Och…man måste vara väldigt koncentrerad, för han frågar dig en massa saker också. Han förklarar saker, och det kan hända när som helst att du får en fråga så man måste tänka ett steg längre hela tiden. Det gäller att lära sig snabbt.

Jo, ibland finns det ju helt enkelt inga alternativ.

I kväll leder Domenico Tedesco Schalke in till ligapremiären mot vårens ligatvåa, han gör det utan en färdig startelva, utan övertygade supportrar, med en klubb i konstant kris och en sportchef som spelat ut honom som sitt allra sista kort.

Tysklands senaste tränartalang måste lära sig snabbt, han må vara en av många men han har fått ett uppdrag som ingen annan.

Michael Langer utbildades i Stuttgart, han hade hört mycket gott om sin nye tränare redan innan han träffat honom.

– Jag vet ju vad folk säger, och vad jag sett under den första tiden här, och jag är imponerad av honom. Men… jo, i slutändan handlar det ju alltid om att nå resultat.

▪▪ KÄLLOR: Stuttgarter Zeitung, Allgemeine Zeitung, Ruhr Nachrichten, Rundmagazin, Transfermarkt, Kicker.
