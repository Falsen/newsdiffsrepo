Messis beslut kan fälla FC Barcelona
PATRIK BRENNING

Den 19 december 2009 höjde Carles Puyol pokalen mot Abu Dhabis himmel och förkunnade att FC Barcelona vunnit klubblags-VM. Förmodligen gjorde den hårfagre spanjoren det med viss träningsvärk även i sin högra biceps. Det var nämligen inte den första pokalen han hivade upp över axlarna det här året.

Pokalen i klubblags-VM var inte den mest prestigefyllda men segern var på sätt och vis ändå den mest historiska. För den gjorde Barças makalösa fotbollsår komplett. Den gjorde att de hade vunnit allt.

Ligan, spanska cupen, spanska supercupen, Champions League, Europeiska supercupen och klubblags-VM under ett och samma år. Sex troféer. Oslagbart.

I laget fanns, förutom Puyol, även ikoner som Xavi, Leo Messi och Andres Iniesta. Egna produkter från klubbens stolta akademi som hade kompletterats med internationella stjärnor som Dani Alves, Thierry Henry och Yaya Touré. Under Pep Guardiolas ledarskap hade de erövrat fotbollsvärlden och hyllades för sin tiki-taka-fotboll som världshistoriens kanske främsta klubblag.

Nästa sommar är det tio år sedan den historiska fotbollssäsongen inleddes. Då kan hela det stolta arvet också vara utraderat. Sommaren 2017 är FC Barcelona inte längre världens mest hyllade fotbollslag – klubben som var mer än en klubb – utan istället elitfotbollens kanske just nu mest ifrågasatta förening. Tisdagens bilder sammanfattar på många sätt kaoset.

Kort efter att klubben förkunnat att de stämmer den brasilianske anfallaren Neymar, som under sommaren köpt ut sig själv för motsvarande över två miljarder kronor och nu fortsätter karriären i franska Paris Saint-German, för kontraktsbrott publicerade några av lagets största spelarprofiler bilder tillsammans med Neymar i sociala medier.

Leo Messi, Luis Suarez, Gerard Pique, Douglas och Ivan Rakitic poserade alla stolt inte bara med Neymar utan även med förre Barça-försvararen Dani Alves. Två brassar som sedan de lämnat klubben förklarat öppet krig med Barcelonas klubbledning.

– Jag är besviken på dem. Det är människor som inte borde vara där överhuvudtaget. Jag spenderade fyra år där och var väldigt lycklig – men inte med klubbledningen. Enligt mig så borde inte de styra Barcelona. Barça förtjänar något mycket bättre och alla vet om det, sa Neymar nyligen.

– De var falska och otacksamma. Jag fick ingen respekt, har Alves tidigare vittnat om.

Madrid-pressen frossar självklart i kaoset och kallar det hela för ”Instagrammyteriet” samt beskriver hur försvararen Gerard Pigue öppet ”driver med klubbens ordförande Bartomeu”. Om det verkligen var spelarnas avsikt är oklart men visst bör de ha förstått budskapet som bilderna kommit att signalera.

Men hur hamnade FC Barcelona här? Hur kan klubben som för inte så länge sedan hyllades som världens främsta fotbollslag genom alla tider tappa Neymar till en fransk ligaklubb och samma sommar misslyckas med att värva såväl PSG:s italienska mittfältaren Marco Verratti som Liverpools brasilianske kreatör Philippe Coutinho?

En jämförelse med laget från supersäsongen 2008/09 och dagens Barcelona-trupp visar två tydliga misslyckanden. Inte nog med att akademin La Masia inte förmått producera spelare på samma nivå som tidigare – klubbledningens försök att fylla luckorna med köpta spelare har inte heller lyckats.

Allra tydligaste har det blivit de två senaste transferfönstren när dyra köp som Arda Turan och André Gomes båda varit fiaskoartade. Faktum är att endast ett fåtal värvningar sedan superåret 08/09 kan betraktas som riktigt bra (se Sportbladets genomgång i faktarutan nedan).

Ännu mer alarmerande är kanske ändå att Barcelona inte längre heller lyckas hålla i sina egna stjärnor. 2013 var det mittfältseleganten Thiago som under chockartade omständigheter valde bort en framtid i Barcelona för tyska Bayern München och i sommar är det alltså världsfotbollens tippade framtidsgigant Neymar som gett upp Spanien för en fortsatt karriär i Frankrike. Två farväl som i kombination med Neymars och Dani Alves vittnesmål reser frågor kring klubbens förmåga att se efter sina spelare.

Barcelona har de senaste åren trots allt hållit sig kvar i toppen men nu ser framtiden mörk ut med ärkerivalen Real Madrid dessutom på väg att bygga upp en ny framgångsdynasti. Så frågan är hur FC Barcelonas klubbledning kommer att agera nu?

Med en vecka kvar på transferfönstret är det med oro Barcelonas många supportrar inväntar svaret på det.

För samtidigt som Liverpools tränare Jürgen Klipp slagit fast att Philippe Coutinho ”med hundraprocent säkerhet” stannar i England så fortsätter Barças försök att övertyga Nice om att sälja Jean Michael Seri och Borussia Dortmund om att släppa sin juvel Ousmane Dembéle. Men den spanska klubben har inte gjort sig några vänner under sommarens värvningsförsök.

I Liverpool har upprördheten mot Barça varit stor efter spanjorernas påstådda försök att förmå Coutinho att bråka sig bort från klubben – en situation som grannen Arsenal känner väl igen från transferkaoset med Cesc Fabregas sommaren 2010 och 2011. I Frankrike är det PSG som mer eller mindre förklarat öppet krig med Barcelona efter spanjorernas försök att värva Marco Verratti i början av sommaren och den nu nyligen inlämnade stämningen mot Neymar.

”Paris Saint-Germain upprepar att klubben, precis som Neymar Jr, alltid har respekterat alla tillämpade lagar och regler och, återigen, beklagar FC Barcelonas attityd”, skriver klubben i ett öppet uttalande.

Barcelonas illa dolda besvikelse på Neymar har också fått kritiker att peka på det tveksamma sätt Barça köpte brassen på 2013 när stora summor pengar försvann till anfallarens egen pappa. Situationen lär knappast heller underlätta Barças nu påstådda försök att, efter misslyckandet med Coutinho, hämta över argentinaren Ángel Di María från just PSG.

Allt detta sker dessutom samtidigt som spanjorerna ska försöka lappa ihop relationen med tyska Borussia Dortmund för att få tillåtelse att köpa talangen Ousmane Dembélé. Även här har den tyska klubben öppet beklagat sig över Barcelonas enligt dem ohederliga transfertaktik.

– På onsdagen (den 9 augusti) träffade vi Barcelonas ledning och vi stod då väldigt långt ifrån varandra. Dagen efter dyker Ousmane sedan plötsligt inte upp på träningen. Tajmingen på de här händelserna är misstänkt. Du tror väl inte att en 20-åring kommer vägra att komma till träningen om hans nya klubb inte uppmuntrat det, sa Dortmunds vd Hans-Joachim Watzke i dagarna och fortsatte:

– Det är inte så att ”Ous” driver med oss, men han vägrar helt enkelt att göra sitt jobb. Det är ett nytt uppträdande och vi borde diskutera vilken roll den ärofyllda klubben FC Barcelona spelat i det här.

Samtidigt påstår tyska Sky att även Dembélé själv nu är besviken på Barças ledning och att även fransmannens agenter börjat tröttna på spanjorernas hantering av situationen. Bland annat beskrivs ett administrativt kaos där såväl presidenten Josep Maria Bartomeu som sportchefen Roberto Fernandez, vd:n Oscar Grau och styrelsens sportsligt ansvarige Raul Sanllehi alla personligen engagerat sig i affären. En situation som fått den unge talangens rådgivare att fråga sig vem som egentligen styr den spanska klubbens spelaraffärer.

Den kommande veckan avgörs det om Barcelona lyckas med sina värvningsförsök och det är först efter det som klubbens transferfönster kan betygsättas. Men faktum är att Barça i dag står med transfernettot Neymar, Jordi Masip, Jérémy Mathieu samt Cristian Tello ut – Marlon, Gerard Deulofeu, Nélson Semedo och Paulinho in.

Den sistnämnde dessutom en helt egen historia där Barcelonas president Josep Maria Bartomeu anklagats för att ha värvat brassen enbart för att smörja sina privata affärsrelationer med det kinesiska fastighetsbolaget Evergrande Group. En uppgift som dock bestämt tillbakavisats av den pressade klubbledningen.

Men allt det här är egentligen sekundärt för det finns en fråga som bör oroa Barcelonas klubbledning ännu mer. En fråga som på allvar skulle innebära en förtroendekris för hela klubbens sportsliga verksamhet.

För den allra mest intressanta personen på Neymars återträff med sina Barcelona-kompisar var inte brassen själv. Inte heller landsmannen Dani Alves eller spanjoren Gerard Pique, som öppet deklarerat en ambition att en vacker dag själv sitta på ordförandeposten i Barça. Nej, den mest intressanta personen var och är i vanlig ordning Leo Messi.

Barcelonas främste spelare genom alla tider har själv bara ett år kvar på sitt kontrakt med klubben. Om ett halvår kan Barças främste ikon börja förhandla med andra klubbar om att lämna helt gratis nästa sommar.

I England står också Manchester City, med tränaren Pep Guardiola, sportchefen Txiki Begiristain och vd:n Ferran Soriano från Barcelonas superår 08/09 nu på ledande poster i den engelska klubben, redo om argentinaren skulle ringa.

Redan i början av juli bekräftade klubbledningen att de var överens med Messi om en förlängning och att kontraktet skulle signeras när argentinaren kom tillbaka från sin semester ett par veckor senare men när snart även hela augusti passerat så är fortfarande inget avtal underskrivet. Leo Messi har själv inte uttalat sig kring om han kommer att förlänga med klubben och varför beskedet i så fall dröjer.

En som däremot talat är en annan klubbikon.

Även Andres Iniestas avtal löper ut nästa sommar – 33-åringen som tillsammans med Pique, Messi och mittfältaren Sergio Busquets nu är de enda spelarna som finns kvar i Barcelona från laget som vann allt säsongen 2008/09. Mittfältaren har varit klubben trogen hela sin karriär men erkände i veckan att han nu för första gången faktiskt överväger att lämna Barça.

– Det här är ett scenario jag inte hade kunnat tänka mig för tre år sedan. Vi kan väl säga att jag överväger min framtid på ett sätt jag inte gjort tidigare, sa Iniesta till El Pais.

Nu undrar alla hur Leo Messi resonerar. Hur ser han på klubbens behandling av vännen Neymar? Hur resonerar han kring Cristiano Ronaldos återtagande av fotbollstronen? Hur är hans förtroende för FC Barcelonas kritiserade lagledning?

På flera sätt är det nu argentinaren som håller Barcelonas framtid i sin hand.
