söndag 20 augusti 2017
Sundgren historiskt utbuad av ÖFK-fansen
PER BOHMAN

I inledningen av den andra halvleken fick Östersunds Curtis Edwards sitt andra gula kort. Engelsmannen störtade in i Daniel Sundgren, sköt visserligen undan bollen – men stämplade också AIK:aren över ankeln.

Det var startskottet för en historisk allsvensk händelse. Hemmapubliken på Jämtkraft Arena har satt en ära i att stå för en annorlunda typ av supporterkultur utan hat, burop eller visslingar. Men när Sundgren rullade runt i smärtor nere på konstgräset fick Östersunds supportrar nog. Nästan hela arenan buade kraftigt ut högerbacken varje gång han rörde bollen efter situationen.

– Kolla här, säger Sundgren till Sportbladet och visar upp märkena efter Edwards dobbar.

– Det kvittar enligt regelboken om han tog bollen för jag fick en sula på benet. Varför buar de åt mig egentligen? De borde väl ha buat åt domaren då (Bojan Pandzic). Publiken får kolla på reprisen.

Men Sundgren tycker mest att situationen är... härlig.

– Saken är att jag bara blir starkare av det. Det är min styrka och det är bara roligt när de håller på. Man får den här derbykänslan då, säger högerbacken och fortsätter skrattandes:

– Det är alltid kul att vara med i historieböckerna. Eller, man vill väl inte vara med i de dåliga historieböckerna. Äh, de får tycka vad de vill. Jag tycker inte illa om dem.

AIK:s högerbreddare hade en fin match. Han stängde sin kant mot gamle lagkamraten Patrick Kpozo och fixade dessutom det tidiga ledningsmålet. Sundgren lurade enkelt bort kompisen innan han placerade in bollen i nät.

– Han är stark när han kommer in i kroppen på honom och väldigt snabb, men har svårt för riktningsförändringarna på konstgräset.

Det gjorde matchen i matchen ganska... enkel.

– Jag känner till Kpozos styrkor och svagheter. Jag gick aldrig på honom, utan stod en meter ifrån. Han fick i stort sett stå stillastående och slå inlägg. Det är en vinst för oss för våra mittbackar tar undan det mesta. Jag stod bara och väntade.

Nicolas Stefanelli och Denni Avdic såg med vackra avslut till att matchen slutade 3–0 till AIK.
