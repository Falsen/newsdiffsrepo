Martas första reaktion om Sverige: ”Fuck off”
LINUS NORBERG

”Kära 14-åriga Marta”, inleder brasilianskan sin berättelse i The Players Tribune och beskriver inledningsvis sin tuffa uppväxt som tjej i ett mansdominerat fotbollsland.

I brevet till sitt unga alter ego skriver Marta också om Sverige.

Hon avslöjar att hon egentligen upptäcktes av en ”svensk nyhetsstation som gjorde ett reportage om Robinho”, men att det fanns ett litet segment om Marta i texten eftersom hon hade stuckit ut i matchen som spelades innan Robinhos.

”Man tänkte inte mycket på det, programmet skulle sändas i Sverige. Det var bara det”, skriver Marta.

Sedan kom ett samtal.

”Hej, jag heter Odin Barbosa och jag jobbar för presidenten i Umeå IK. Vi vill att du ska spela för oss. Odin pratade dessutom portugisiska. Jag trodde att det var ett skämt. Varför skulle någon från Sverige ringa? Någon som pratade portugisiska? Jag kunde inte ens peka ut Sverige på kartan. Jag visste ingenting om landet, vem mannen var eller påstod sig vara. Fuck off”.

Sedan börjar Marta att förklara för sitt 14-åriga jag att hon borde ha valt en trevligare respons, lyssna på Odin (som senare blev Martas tolk i Umeå) eftersom det inte var något skämt.

”Då kommer du inse att samma journalist som skrev det där segmentet berättar för dig… Mannen är på riktigt. Umeå IK är på riktigt också, skriver Marta och fortsätter till sitt 14-åriga alter ego:

”Jag vet att du inte kommer tro mig när jag berättar det här. Men det här nya landet kommer bli ett andra hem för dig. Du kommer förmodligen känna, när planet landar, att det är så mörkt att du funderar om de över huvud taget spelar fotboll här”.

Marta spelade senare för klubbar som Umeå, Tyresö och Rosengård under sammanlagt åtta säsonger.

Hon vann sju SM-guld och har gjort 100 mål på 101 matcher i den brasilianska landslagströjan.
