Storstjärnan slutar i landslaget – bara 22 år gammal
MALIN WAHLBERG

Hon har gjort 79 ligamål, 18 Champions Leaguemål och vunnit flera titlar under sina tre säsonger i Lyon.

Ada Hegerberg utsågs även till Europas bästa spelare 2016 och var den som skulle frälsa Norge i EM.

Men mästerskapet blev ett fiasko och Norge åkte ut redan i gruppen efter tre raka förluster.

Nu slutar Hegerberg i landslaget bara 22 år gammal.

– Ska landslaget uppnå de målsättningar och resultat som landslagsledningen har satt krävs det enligt min uppfattning förbättringar på flera områden, säger hon i ett pressmeddelande och fortsätter:

– Beslutet är inte bara en konsekvens av årets EM, men det är även baserat på mina erfarenheter med landslaget under en lång tid.

Förbundskaptenen Martin Sjögren är förvånad över beskedet.

– Det kommer som en blixt från klar himmel. Är du inte motiverad att spela för landslaget ska du inte heller göra det, säger han enligt VG.

Hegerberg betonar dock att det inte är på grund av svensken som hon slutar i landslaget.
