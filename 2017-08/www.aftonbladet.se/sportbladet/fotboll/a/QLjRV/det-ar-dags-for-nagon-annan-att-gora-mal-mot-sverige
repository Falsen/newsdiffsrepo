– Det är dags för någon annan att göra mål mot Sverige
MICHAEL WAGNER

Precis som när jag jagade Hristo Stoitjkov, då bulgarisk förbundskapten, på någon anonym träningsanläggning i utkanterna av Sofia för över tio år sedan är inte fotbollslegendaren lätt att få tag i den här gången heller.

51-åringen är dessutom bosatt i Miami och det är inte läge att sätta sig på ett flyg och chansa på att han snackar. För med Stoitjkov vet man aldrig. Det kan hänga på dagsformen.

Men via kolleger och vänner vid tidningen Trud får vi till slut kontakt. Stoitjkov har bett att få frågorna i förväg men avviker direkt, och inte speciellt överraskande, från manus.

– Till att börja med vill jag att du hälsar till alla svenska fotbollsfans och sedan vill jag även uttrycka min sorg över vad som hände med Klas Ingesson. Jag spelade tillsammans med Tomas Brolin i Parma och jag vet att de var goda vänner. Brolin och jag har många minnen tillsammans. Det är samma med Henrik Larsson, som har en plats i mitt hjärta efter att han hjälpte Barcelona att vinna Champions League-finalen 2006. Larsson är en bra kille (Stoitjkov kallar honom ”a good boy”) på många sätt och jag kommer heller aldrig glömma Thomas Ravelli, en av de tuffaste målvakterna som jag spelat mot.

– Jag tycker alltid det är roligt att prata med vänner från Sverige. Vi har en historia, säger Stoitjkov när jag för ett ögonblick tror att han ska rabbla genom hela svenska laget från USA-VM.

Ballon d’Or-vinnaren från 1994 bor i Florida tillsammans med hustrun Mariana och även döttrarna Michaela, 29, och Christina, 25, är bosatta i USA.

Vad jobbar du med?

– Jag jobbar som expertkommentator för den amerikanska tv-kanalen Univision. Jag ska även kommentera Bulgarien-Sverige, men är inte på plats. Det kommer bli en intressant match, säger Stoitjkov.

– Jag följer den internationella fotbollen, men mitt mesta intresse riktas mot ligorna i USA och Mexiko nu. Kommande säsong kommer vår kanal även visa Champions League och VM-slutspelet i Ryssland.

Att det är något speciellt när Bulgarien och Sverige möts kan nog båda ländernas fotbollsintresserade skriva under på, av helt olika anledningar.

Det är 50 år sedan Sverige senast förlorade mot Bulgarien. Det har passerat elva matcher utan bulgarisk seger och sviten är sju raka segrar utan insläppt mål för Blågult sedan 1-1 i Sofia 1993 när en viss bulgarisk superstjärna gjorde mål på straff.

Vad tror du om matchen mellan Bulgarien och Sverige nu och vilka är dina känslor inför den?

– Jag måste erkänna att jag just nu är en bit från den bulgariska fotbollen. Jag har inte möjlighet att följa bulgarisk fotboll i detalj, men jag hoppas självklart att vi vinner mot Sverige. Jag fick aldrig uppleva att vinna mot Sverige, varken som spelare eller som förbundskapten. Men ni i Sverige måste vara medvetna om att Lennart Johansson inte längre är ordförande i Uefa. När han var det var det enklare för det svenska landslaget att kvalificera sig för de olika mästerskapen. Nu kommer det bli tuffare, säger Stoitjkov som under många år förde ett ensidigt korståg mot den svenske Uefapresidenten.

– För mig var det alltid intressant att möta Sverige. Tyvärr är jag ju den senaste bulgariske spelaren att göra mål mot Sverige och det var ju 1993 i Sofia…

– Det är dags för någon att spräcka den nollan.

Det mest klassiska mötet mellan länderna är bronsmatchen i VM 1994 som Sverige vann med 4-0. Trots storsegern var fotbollsnationerna någorlunda på samma nivå då.

Sedan dess har det mest gått utför för det bulgariska landslaget.

– Orsakerna är flera och komplicerade. Vi lyckades inte gå vidare efter succén i VM 1994 och utveckla fotbollen som vi ville. Bulgarien är ett litet land, men som ändå har producerat flera riktigt bra spelare. 2004 tillhörde vi Europas 16 bästa landslag när vi tog oss till EM i Portugal (och 0–5-förlorade mot Sverige i premiären). Det är en intern diskussion inom det bulgariska fotbollförbundet vad som har gått snett och jag har sagt till de ansvariga vad jag tycker.

Ser du någon ny stortalang, en ny Stoitjkov, i bulgarisk fotboll?

– I alla lag jag har spelat för har det varit starka lag och inte bara handlat om mig, oavsett om det varit CSKA Sofia, Barcelona eller Parma. Det var många stora spelare i de lagen.

– Jag hoppas att det dyker upp någon bulgarisk spelare som inte bara får uppleva det jag gjorde på planen – vinner Champions League, blir fyra i VM – utan även når större framgångar. Men tyvärr, om det skulle hända tror jag inte någon av oss lever då…

Kan du tänka dig att bli tränare igen?

– Jag trivs väldigt bra med tv-jobbet. Det innebär inte att jag inte skulle kunna tänka mig att bli tränare igen, men det är inte mitt stora mål. Dyker rätt erbjudande upp, som passar mig, så kan jag tänka mig det. Då kommer alla att få reda på det.

I en tid där allt fler spelare är likformade och de starka karaktärerna blir färre är det uppenbart att temperamentsfulle Hristo Stoitjkov, som skapat lika många rubriker på som utanför planen – vackra såväl som urspårat galna – hyser en stor beundran för Zlatan Ibrahimovic.

– Det Ibrahimovic har åstadkommit under sin karriär behöver jag knappt kommentera. Hans succéer i alla olika lag och ligor säger allt om honom. Han är ett föredöme för de yngre inte bara med sina fotbollskunskaper utan också med sin karaktär som vinnare. Jag har följt hans karriär. Det faktum att min gode vän José Mourinho beslutat sig för att erbjuda honom ett nytt kontrakt i Manchester United säger allt om Zlatans kvaliteter.

Kan han komma tillbaka på samma höga nivå som tidigare vid 36 års ålder efter en svår knäskada?

– I Bulgarien fanns det en tid efter VM 1994 när det diskuterades mycket om att byta ut de äldre spelarna i landslaget. Då sa jag att det inte fanns något som hette ”äldre” eller ”yngre” spelare utan bara spelare som ”kan” och de som ”inte kan”. Zlatan visar oavsett ålder gång efter gång att han fortfarande kan.

– Det kommer bli tufft för honom att vinna Champions League med Manchester United, men inte omöjligt. Mourinho bygger ett nytt Manchester United men jag vet inte om laget är redo att besegra lag som Barcelona, Real Madrid, Bayern München eller PSG. Men det blir väldigt intressant att följa det nya Manchester United med Ibrahimovic tillbaka i laget, säger Stoitjkov.

Han är en legendar i bulgarisk fotboll och fem gånger utsedd till årets spelare i landet. När han under 2016 fyllde 50 år ställde världsstjärnorna upp och spelade en hyllningsmatch till Stoitjkovs ära i Sofia. I samband med matchen fick han ta emot den bulgariska regeringens högsta utmärkelse för idrottsprestationer.

Men han är också en ikon i Barcelona efter en Champions League-titel, en Cupvinnarcup-pokal och fem La Liga-mästerskap med Barça.

Hur reagerade du när klubben sålde Neymar till PSG för 262 miljoner dollar?

– Att pengarna gör fotbollen galen. Jag tycker inte någon spelare är värd 262 miljoner dollar. När jag spelade i CSKA Sofia betalade Barcelona fyra miljoner dollar för mig (1990). Jag vill inte jämföra mig med Neymar som är en fantastisk spelare, men det fanns en klubb som var beredd att betala de pengarna. Tiderna förändras.

I några specifika fall har tiderna förändrats på ett mer drastiskt, tragiskt sätt. I en osäkrare värld blev Stoitjkovs Barcelona med omgivning nyligen utsatt för terrorattentat som tog 24 liv (inklusive åtta attentatsmän) och skadade 130 människor.

– Jag pratar mer eller mindre dagligen med vänner och bekanta i och från Barcelona. Jag skickade ett videomeddelande via vår tv-kanal, Univision, till alla i Barcelona och speciellt till offrens familjer. Jag blev illa berörd, skakade hela tiden när attentaten kom upp på nyheterna. När jag såg första ligamatchen mot Real Betis hörde jag ropen ”Vi är inte rädda”. Det ställer jag upp på helt och hållet.

– Jag har rest över hela världen. Barcelona är en av jordens mest fantastiska platser. Jag är ganska övertygad om att jag en dag kommer bosätta mig i Barcelona igen för det är mitt hem. Barcelona är mer än klubb och jag kommer alltid vara en del av den, säger Hristo Stoitjkov.
