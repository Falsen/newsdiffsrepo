Rooney målskytt mot Manchester City
PELLE STRANDMAN

Öppningsmatchen borta mot Brighton gick helt enligt planen för Manchester City.

Hemmapremiären? Den flöt däremot inte på lika smidigt.

Efter 13 år hos den röda lokalrivalen United ställdes på måndagkvällen Wayne Rooney mot Pep Guardiolas manskap i Evertons bortaställ.

Succén lät förra helgen inte vänta på sig när den 31-årige engelsmannen i sin återkomst på Goodison Park nickade in matchens enda mål mot Stoke.

I kvällens tuffa bortamöte med Manchester City slog han till på nytt.

Efter att ha varit hårt tillbakatryckta av hemmalaget stack Everton upp i en kontring. Bollen hamnade hos Dominic Calvert-Lewin, 20, somsatte in den i boxen.

Där inne fanns Rooney som med ett tillslag satte bollen lågt mellan benen på Ederson Moraes och in i nätmaskorna. Fotbollsstjärnans 200:e Premier League-mål var därmed ett faktum – en gräns bara Alan Shearer passerat tidigare.

Efter matchen skickade 31-åringen, som med sina 10,68 kilometer löpte mer än någon annan i bortalaget, en känga till de som tvivlat på honom.

– Inte illa för en som inte är speciellt vältränad längre, säger han till Sky Sports.

Och värre skulle det bli för Manchester City.

Kyle Walker anslöt under sommaren från toppkonkurrenten Tottenham för över 500 miljoner kronor. Hemmadebuten blev dock en match högerbacken lär vilja glömma.

Strax innan halvtid drog nämligen Walker på sig sitt andra gula kort, efter att domaren Robert Madley upplevt att spelaren delat ut en armbåge i huvudhöjd mot Calvert-Lewin, och satte därmed sitt lag i en jobbig sits.

Men trots spel med en man mindre i nästan hela andra halvlek utsatte City Everton för en intensiv press – och fick till slut utdelning.

Inbytte Raheem Sterling räddade hemmalaget från förlust och dunkade in kvitteringen på volley i den 82:a minuten efter att Mason Holgate nickat bort ett inlägg.

Strax därpå drog även bortalaget på sig en utvisning när Morgan Schneiderlin fick ett andra gult kort.

Fler mål blev det dock inte utan City fick nöja sig med en pinne i hemmapremiären och har, precis som Everton, fyra poäng efter två Premier League-omgångar.

För Rooneys del var det mixade känslor efter slutsignalen.

– Frustrerande. Med ledningen i halvtid och en man mer så kände vi att vi kunde ha hållit undan resten av matchen och kanske ha gjort ett mål till. Men City förtjänar en eloge. De bytte i sina positioner och gjorde det svårt för oss och skapade flera bra chanser, säger han och tillägger:

– Men innan matchen hade vi tyckt att det här var ett bra resultat.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
