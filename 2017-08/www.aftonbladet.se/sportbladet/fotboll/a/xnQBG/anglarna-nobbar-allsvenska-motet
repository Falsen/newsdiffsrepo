Änglarna nobbar allsvenska mötet
MARTIN TOLÉN

Nyligen nobbade Malmö FF:s supportrar, MFF Support, bortamötet med AFC Eskilstuna.

”Vi ser en förening som motarbetar föreningsdemokratin”, skrev MFF Support på sin hemsida.

– Att bojkotta en match är jätteosportsligt och fotboll det är sport, svarar AFC-ordföranden Alex Ryssholm.

Nu tar även nästa allsvenska lag till samma metod.

IFK Göteborgs supporterförening, Änglarna, kommer inte att göra resan till Eskilstuna och uppmanar även övriga IFK Göteborg-supportrar att avstå från matchen.

”Det är med blandade känslor som vi härmed meddelar att vi kommer bojkotta denna match, vi uppmanar starkt att övriga blåvita gör detsamma. Vi vill naturligtvis alltid att IFK Göteborg har ett starkt stöd såväl på hemma- som på bortaplan. Det finns dock tillfällen då bortastödet får stå tillbaka för saker som är viktigare på lång sikt. Vi kan inte medverka till att göra AFC till en förening bland andra föreningar och vi kan inte stötta dem ekonomiskt”, skriver Änglarna på sin hemsida.

Supporterföreningen anmärker bland annat på det faktum att AFC Eskilstuna väljer ordförande över tio år, har allsvenskans högsta medlemsavgifter och dessutom flyttat hela klubben till Eskilstuna.

”På det extra årsmöte där man klubbade igenom flytten till Eskilstuna var åtta personer närvarande, sex av dessa sitter idag i föreningens styrelse. Man har gjort sitt bästa för att inte ha medlemmar, när man väl synliggjorde möjligheten att bli medlem så gjorde man det med en armbåge vass som en spjutspets. Man gör helt enkelt sitt allra bästa för att kringgå föreningsdemokratin och 51%-regeln”, skriver Änglarna.

AFC Eskilstuna och IFK Göteborg möts 25 september.
