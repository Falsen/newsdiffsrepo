Frankrikes besked – som kan skapa kaos
PATRIK BRENNING

Monacos stjärnskott Kylian Mbappé är enligt fransk media mycket nära en övergång till rivalen Paris Saint-Germain. Men ska 18-åringen flytta är det bråttom.

Transferfönstret har öppet månaden ut men Frankrikes förbundskapten Didier Deschamps meddelade på torsdagen att ingen spelare kommer få lämna den kommande landslagssamlingen inför VM-kvalmötet med Nederländerna för att göra klart ett eventuellt klubbyte.

Det innebär att Mbappé, och andra lagkamrater som eventuellt vill flytta, bara har till den 27 augusti på sig att göra klart allt med sin nya klubb.

– Det är mycket snack kring Mbappé, konstaterar Deschamps som ändå inte känner någon oro kring talangens fokus:

– Han har inte spelat de två senaste matcherna men han tränar i alla fall så han håller igång.

En som däremot varken spelat eller tränat är Dortmunds supertalang Ousmane Dembélé. 20-åringen strejkar för att försöka pressa fram en övergång till FC Barcelona men kommer i alla fall inte behöva förhålla sig till Deschamps nya deadline då förbundskaptenen valt att peta Dembélé helt ur truppen.

– Det är en liknande situation som med Mbappé med skillnaden att Dembélé inte ens har tränat på några veckor nu. Han har skapat problem för sig själv, säger Deschamps.

Noterbart i truppen är också att Bayern Münchens Kingsley Coman valts före Manchester Uniteds Anthony Martial.
