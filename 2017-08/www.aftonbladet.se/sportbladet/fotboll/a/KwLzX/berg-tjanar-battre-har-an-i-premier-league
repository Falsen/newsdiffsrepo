Berg: ”Tjänar bättre här än i Premier League”
MICHAEL WAGNER

Om  det inte vore för oljan (tio procent av jordens oljereserv finns här)  och naturgasen skulle inte landet med de futuristiska metropolerna Abu Dhabi och Dubai se ut som de gör.

Det  skulle inte heller finnas gott om välavlönade utländska fotbollsspelare  i en liga som är av mer tveksam kvalitet när de inhemska spelarna inte  når upp till samma nivå.

Men  det är inget varken jag eller Marcus Berg tänker på i första hand när  vi kämpar i ökensanden några kilometer utanför Al Ain, precis på gränsen  till Oman, för att ta några bra bilder.

–  Det går att steka ägg i sanden, muttrar Berg och bannar sig själv för  att ha tagit på sig tofflor som inte håller borta de brännheta  sandkornen.

Nedanför  sanddynerna står chauffören Khaled, en av Al Ain FC:s allt-i-allor som  assisterar spelarna och ledarna när de behöver hjälp med olika saker.

Berg  väntar på sitt arbetsvisum, innan han fått det får han inte köra bil  och därför får Khaled transportera runt familjen Berg – Marcus, hustrun  Josefine och barnen Jolie, Leonel och Mateo – när en del praktiska saker  behöver klaras av och den nya bostaden ska inredas.

–  Vi ville åka till Grekland och hämta kläder i vårt hus där. Men det  gick inte eftersom vi inte kunde resa in i Grekland på grund av  skatteregler, förklarar han.

I kontraktet med Al Ain ingår även boendet på en compound, ett inhägnat område, i de centrala delarna av staden.

–  Vi har ett hus på kanske 250 kvadratmeter. Det var klubben som föreslog  det här boendet och där bor många av spelarna och ledarna också. Det är  ett inhägnat område och det finns allt: pool, tennis, gym, squash,  padel. Precis bredvid oss ligger ett jättestort shoppingcenter som är  bra för barnen att vara inne att leka i.

–  De kan ju inte vara ute så länge när det är så här varmt och solen så  stark. I shoppingcentret finns ett jättestort lekland, säger Berg och  torkar sin egen svett ur pannan.

Termometern inne i bilen visar 45 grader på utsidan när vi lämnar sanddynerna bakom oss.

–  Inne på compounden finns det personal som jobbar dygnet runt om det  skulle vara något. Det är en trygghet för mig också när vi är ute på  resor med laget eller landslaget. Jag kan fokusera helt på fotbollen och  behöver inte tänka på vem som ska fixa ac:n som inte fungerar. Dessutom  ligger vårt boende bara två minuter från träningsanläggningen, säger  Marcus Berg när vi åker vidare mot ett av Al Ains mest kända landmärken.

Al Ain byggdes ursprungligen upp kring sju oaser och ökenfortet med tornet Al Jahili återfinns på klubbmärket.

Resan genom staden tar en stund. Al Ain är utsträckt på bredden när det inte är tillåtet att bygga på höjden.

–  Det här är inte Abu Dhabi eller Dubai och det tycker jag är positivt.  Det finns allt, men också en annorlunda miljö och kultur.

Trots att ni bor i en privilegierad miljö?

–  Ja, det tycker jag. Vi lever inte i vår bubbla hela tiden, vi rör oss  bland vanligt folk också. På Leonels och Jolies skola finns det 60  nationaliteter och många ”locals”.

Att  det är ett land starkt präglat av islam både syns ute på stan i män och  kvinnors klädset och hörs från de återkommande böneutropen.

–  Alla har väl fördomar om sådant som man inte känner till, även du och  jag. Att folk kanske inte skulle vara öppna mot oss utlänningar. Men så  är det inte. De är väldigt öppna och varma, men sedan spelar religionen  en stark roll.

– De  är väldigt troende och ber ofta. De har det i sig på ett helt annat  sätt, religionen är en stor del av deras liv. Det är inget vi har i  Sverige.

– Det är kanske ett konstigt sätt att säga det, men jag tycker det är rätt häftigt, säger Berg och fortsätter:

–  När jag skulle träna med laget för första gången trodde jag att jag  hade missat tiden för omklädningsrummet var tomt. Jag slängde på mig  kläderna. Då kom i stort sett alla gående lugnt. Då hade de varit och  bett innan träningen. Man märker att de har en gemenskap i det.

Håller du dig undan vid deras bönestunder?

–  Jag stretchar alltid före matcher och träningar i en uppvärmningssal  med konstgräs som vi har på arenan och det är även spelarnas  böneutrymme. Jag är i samma rum. De i ena änden, jag i andra. Det är här  lugnt som helst.

Vad innebär det för era barn att växa upp i den här miljön?

–  Det är bara utvecklande. Det är en annan mentalitet och kultur. Jag  tror våra barn blir ännu mer öppna mot andra kulturer. Jag hoppas de är  födda med det men att vi flyttar runt bidrar till att de lär sig om  andra kulturer.

Hur givet var det att du skulle välja Al Ain?

–  Det kändes rätt från början och ett väldigt bra alternativ. Min agent,  jag och även klubben här var medvetna om att jag satt i en ganska bra  sits efter de säsongerna jag hade gjort i Grekland. Jag var inte  jättestressad, men Al Ain ville få allt på plats inför försäsongen.

–  Jag pratade lite med Janne Andersson och Peter Wettergren vid VM-kvalet  mot Frankrike. De hade inga negativa synpunkter. Det fanns också lite  tankar på att vänta och se vad det skulle dyka upp för seriösa  alternativ i Europa.

–  Vi pratade ihop oss i familjen och kollade upp så mycket vi kunde kring  hur det skulle fungera att leva här som familj. När det kändes bra så  var det bara att köra.

Hur mycket handlar det om att du lär tjäna 30 miljoner kronor (netto) om året?

– Jag hade aldrig kunnat tjäna de här pengarna i Europa, även om jag hade gått till Premier League.

–  Det är klart att det spelar in, men det är ett helhetspaket. Min fru  och jag pratade igenom det här många gånger. Vi har tre barn. Det  handlar både om deras uppväxt nu och deras framtid många år framåt. Vi  hade inte åkt var som helst bara för pengarna.

Vad gör du med pengarna?

–  Jag är så tråkig. När jag spelade i IFK Göteborg och tjänade 20 000  kronor i månaden så sparade jag mycket av pengarna. Det är klart att man  ska leva i nuet och att vi unnar oss saker, men jag vill lägga pengarna  på bra boende, köpa en bra bil och kunna resa vart vi vill, när vi  vill, den dagen jag slutar. Det har vi pratat mycket om att kunna göra  när det här livet är över och barnen blivit större. Då ska vi kunna  njuta, säger Berg.

Marcus  Berg och jag tar oss vidare från besöket vid Al Jahili-fortet. Khaled  som suttit och väntat hela tiden i bilen med fullt påslagen  luftkonditionering säger:

– Det är lustigt, jag har bott här i många år men har aldrig brytt mig om att gå in där, säger han och nickar mot sandtornet.

Vi  åker mot moderna och storslagna träningsanläggningen vid Khalifa Bin  Zayed-stadion, en av tre fullstora fotbollsarenor som Al Ain FC kan  använda sig av.

De stora inkomsterna och lyxen i Förenade Arabemiraten har dock en mörk baksida.

Landets  1,5 miljoner medborgare och dess kapitalstarka turister servas av 7,5  miljoner gästarbetare, många av dem från Indien, Pakistan och Afrika. En  stor andel av gästarbetarna jobbar, enligt flera internationella  rapporter, under svåra förhållanden.

Jag  åker själv med en taxichaufför som berättar om att hans pass har  beslagtagits under de två år hans kontrakt varar och han kan därför inte  lämna landet när han vill. Arbetsdagarna är på 18-20 timmar och han har  en ren provisionslön som ger 5 000 kronor i månaden i inkomst.

Så frågorna måste ställas till en av Sveriges största fotbollsstjärnor just nu.

Vad har du för ansvar som förebild som åker hit och spelar?

Marcus Berg blir tyst en stund.

–  Kan jag förändra världen om jag inte åker hit? Om de erbjuder mig ett  kontrakt och jag får spela för den här klubben är det väldigt stort för  mig. Det moraliska kommer alltid in. Det finns i vardagen för alla.  Kolla vilka kläder vi köper och var de är tillverkade. Det går kanske  inte rätt till i den industrin och där är man med och påverkar i  vardagen.

Marcus Berg menar att han rättar sig efter de rekommendationer som finns för svenskar i utbytet med landet:

–  Jag är här och får spela för en väldigt bra klubb. All fokus är på det.  Det finns jättemycket européer och svenskar som bor i Förenade  Arabemiraten och jobbar här. Jag har också fått den chansen och kommer  försöka göra det så bra som möjligt, säger han och lägger till:

–  Det är viktigt att vara medveten om att det finns saker som inte är  rätt, men problemen finns på många håll i världen. Man får tänka på det  och försöka förändra på ett positivt sätt.

Om ett par dagar fortsätter Marcus Bergs flängande. Resorna med landslaget är något som han verkligen ser fram emot nu.

Det  dröjde ett tag innan skyttekungen från U21-EM 2009 efter klubbyten och  skador hittade rätt i klubbkarriär och till slut i A-landslaget.

I  VM-kvalet är Berg delaktig i fem av Blågults 12 mål framåt via två mål  och tre assist och på väg att offensivt, tillsammans med gamla  U21-partnern Ola Toivonen, leda Sverige till VM.

–  Vi är i bästa tänkbara position. Vi har allt i egna händer.  Målskillnaden kommer att bli jäkligt viktig. Vi har fyra tuffa matcher  kvar. Vi måste förmodligen gå rent om vi ska gå direkt till VM, säger  han när vi slagit oss ned i presskonferenssalen på träningsanläggningen  där vi börjar med att höja temperaturen på ac-anläggningen.

Hur känns det att vara den givne försteanfallaren i landslaget?

–  Jag ser mig inte så. Jag tycker jag har presterat hyfsat bra, men  tycker alltid att jag kan bättre. Jag känner att jag har varit med ett  tag nu, är en av de äldre som står långt fram i ledet. När jag kom upp i  A-landslaget hade jag fyra anfallare före mig.

– Det är en skön känsla varje gång man kommer till samlingarna, men det gäller för mig att fortsätta att prestera också.

Har du blivit bättre sedan Zlatan slutade?

– Jag  är en annan spelare. Jag tog ett större defensivt ansvar när Zlatan var  med. Till och med för mycket ibland, det drabbade det offensiva. Nu är  det mer Ola som droppar ner, som är mer defensiv, i sin nummer 10-roll.  Det passar mig.

En  annan medarbetare i klubben, klädd i den typiska vita dräkten kandura,  kommer och serverar lagets stjärnsvensk en kopp kaffe innan Marcus Berg  ska träna lätt och få en massagebehandling.

Hur långt framåt ser du din landslags- och fotbollskarriär?

–  Just nu ser jag inget tidsslut i landslaget. Det är så kul och jag  känner att jag presterar. Den dagen jag inte presterar i klubblaget  längre då är det dags att lägga ner.

Vi skakar hand, Berg släntrar in i Khalifa Bin Zayed-stadions innandömen.

När  jag kommer ut på parkeringen, som är full med lyxbilar från de mest  kända premiummärkena, försvinner solens sista strålar och en termometer  visar 39 grader. Från minareten som är granne med stadion hörs  böneutropet.

Ett tecken på att det är dags för Marcus Berg att stretcha.
