Inte spelarna ni ska vara arga på
Patrik Brenning

Philippe Coutinho har ont i ryggen, Kylian Mbappé slåss med lagkamrater, Ousmane Dembélé dyker inte upp på träningar och Leonardo Spinazzola vägrar spela matcher. Vad de har gemensamt? De anser sig berövade på en drömflytt av sin respektive klubb.

Domen mot spelarna har varit stenhård från såväl klubbledningar som supportrar. De kallas respektlösa, anklagas för att sakna klubbkänsla och pekas ut som giriga legoknektar. Men vet du vad de också har gemensamt? Ingen av dem spelar för en klubb som de egentligen kan avkrävas att älska.

De är alla värvade spelare – ingen av dem någon egen produkt. Så ska vi prata klubbkänsla borde Coutinho tillhöra Vasco da Gama, Mbappé AS Bondy, Dembélé Rennes och Spinazzola Virtus Foligno. Men det gör de inte eftersom de resonerar som 99 procent av deras kollegor också gör: Att en bra karriärmöjlighet är värd att ta.

Det var därför deras nuvarande klubbar fick chansen att värva dem från första början och då hördes knappast några protester från fansen. Då kallades ingen av dem ”legoknekt” eller ”girig” när de bytte en klubb mot en bättre. Därför kan ingen heller vara varken speciellt förvånad eller upprörd när de nu vill lämna igen sedan ännu bättre karriärmöjligheter presenterat sig.

De som däremot ska ha kritik är klubbarna som nu försöker köpa dem. För sättet att övertala spelarna innan de kommit överens med säljande klubbar och för usel planering som placerat såväl klubbkollegorna som spelarna i mycket svåra sitser.

Jag tänker ofta på Ola Toivonen när de här situationerna dyker upp. 31-åringen har själv sagt att det enda han verkligen ångrar under sin långa karriär är att han uppträdde för snällt när Liverpool knackade på dörren under tiden i PSV sommaren 2010. Att han accepterade att den holländska klubben inte ville sälja. Att han inte bråkade sig bort.

Är det någon i PSV som tackar Toivonen för det i dag?

Visst ska fansen ha åsikter kring den svåra situation deras klubbar nu placerats i men de måste samtidigt också visa förståelse för att spelarna gör allt de har i sin makt för att tvinga fram en flytt. För ska spelarna avkrävas fullständig hängivenhet och trohet ska samma krav också kunna ställas på klubbarna.

Tänk om det hade varit Liverpool som hade blivit lite bättre än Philippe Coutinho. Att andra spelare hade utvecklats förbi brassen och mittfältaren helt plötsligt blivit överflödig eller att Liverpool fått möjlighet att köpa Leo Messi och petat Coutinho till bänken. Hade Liverpool då ändå fortsatt att spela brassen bara för att de är skyldig honom det eller hade fansen blivit rasande och kallat klubben för en ”framgångsgirig äktenskapsförbrytare” om ledningen köpt Messi och petat Coutinho?

Nu är det istället Coutinho som vuxit ur Liverpool. Han har blivit lite för bra för klubben vilket väckt intresset hos en större klubb. Då vill Coutinho flytta, precis som han gjorde när Inter hörde av sig till Vasco da Gama och när Liverpool sedan knackade på hos Milano-klubben. Jag tycker det är fel att hata honom för det. Det går absolut att tycka att brassen, precis som Mbappé, Dembélé och Spinazzola, hade kunnat sköta situationen smidigare men det går faktiskt inte att klandra någon av dem för att de gör vad de kan för att få igenom sina drömflyttar.

Ola Toivonen blev kvar i PSV efter att den holländska klubben nobbat Liverpools sista bud och när Roy Hodgson sedan fick sparken från tränarstolen i den engelska klubben försvann svenskens chans att få spela för en av världens mest anrika klubbar. Tre år senare stängde PSV sedan av Toivonen från spel när anfallaren var på väg att spela ut sitt kontrakt med klubben. Det var tacken för hans hängivenhet.

Var fanns alla uppretade fotbollsidealister då?
