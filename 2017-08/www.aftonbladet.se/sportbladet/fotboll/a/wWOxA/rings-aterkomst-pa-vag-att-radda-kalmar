Rings återkomst på väg att rädda Kalmar
JOHAN FLINCK

Jonathan Ring lämnade Kalmar för turkiska Genclerbirligi inför säsongen.

Men efter bara två matcher från start på ett halvår återvände han till Kalmar den 20 juli och gick in i startelvan direkt tre dagar senare mot Eskilstuna.

Comebacken innebar starten på Kalmars uppryckning. Efter fem raka förluster, som innebar att man parkerade som nästjumbo, vann smålänningarna igen. Och inte bara en gång utan tre matcher i rad med Ring på plan.

Sedan kom 0–6-smällen mot Malmö i förra omgången. Men KFF studsade tillbaka direkt när man besegrade Sundsvall på bortaplan på måndagskvällen i något som kan betecknas som en ”måstematch” för båda lagen.

Hade Kalmar förlorat hade Sundsvall gått förbi och petat ner dem på kvalplats. Men i stället drog Kalmar nu ifrån Sundsvall, som är kvar på kvalplats, och klättrade dessutom förbi Jönköpings Södra upp till tolfte plats.

Ring inledde målskyttet med att göra 1–0 efter 13 minuter på ett inte alltför märkvärdigt skott där man kan misstänka att Giffarnas målvakt Tommy Naurin var bländad av solen då han agerade märkligt passivt.

Sundsvall tog sedan över spelet helt resten av halvleken och när man gick till pausvila hade man hela 73–27 i bollinnehav. Men de riktigt vassa chanserna uteblev.

Kalmar var klart mer effektiv denna kväll och fick dessutom hjälp av Giffarna med målfabrikationen. Två minuter in på andra halvlek språngnickade nämligen Sundsvalls mittback Eric Björkander in ett inlägg i eget mål sedan Ring varit med i förarbetet.

Efter en timmes spel punkterade KFF matchen sedan Viktor Elm smällt in en hörna efter att Sundsvalls försvar gått bort sig fullständigt. Vem som slog hörnan? Jonathan Ring förstås.

– Jag är nöjd, säger Ring.

Är det du som ligger bakom Kalmars vändning i sommar?

– Nej (skratt), det är inte bara jag utan det är hela laget.

Men vad har du tillfört, tror du?

– Jag har kommit in med självförtroende och de vet att jag är bolltrygg. Vi kommer upp med laget mer nu än tidigare. Men det är fler nyfölrvärv som bidragit till det än bara jag.

Ja, klubben har gjort ett bra transferfönster?

– Det är bra jobbat av Borstam (Thomas Andersson, sportchefen).

Linus Hallenius reducerade direkt för Sundsvall men närmare än så kom inte Giffarna trots fortsatt större bollinehav. Dessutom fick hemmalaget sin mittfältskugge Lars Krogh Gerson skadad redan efter en halvtimme.
