Rosengård vann derbyt inför storpublik
EMELIE FREDRIKSSON

Efter Linköpings överraskande förlust mot Piteå förra veckan hade FC Rosengård ett bra läge att ta sig närmare serieledaren som man nyligen besegrade i Svenska cupen-finalen.

Malmöderbyt mot nykomlingen LB07 på MFF:s hemmaarena lockade storpublik  – hela 7825 åskådare (den tredje största publiksiffran i damallsvenskan sedan 2001).

De fick se en knapp Rosengårdsseger trots stort spelövertag.

Ella Masar gjorde segermålet i den 59:e minuten när hon efter flera LB07-misstag kunde ta sig fram och runda målvakten Josephine Frigge fram till 1–0.

FC Rosengård möter Linköping i en seriefinal nästa söndag. Om lagen tar lika många poäng i omgången innan dess har Rosengård chansen att passera Linköping i toppen i mötet hemma i Malmö.

Rosengård möter Vittsjö hemma på söndag och Linköping spelar borta mot Göteborg imorgon.

Det spelades även ett till derby i ligan under kvällen – Stockholmsderbyt mellan Djurgården och Hammarby.

Inhopparen Hanna Lundqvist blev derbyhjälte när hon satte matchens enda mål i den 70:e minuten.

– Det är alltid speciellt att vinna derbyn och framför allt hemma på Stadion. Underbart!, säger Lundqvist i damallsvenskan.tv.

Djurgården, som tagit poäng i sex av de sju senaste matcherna, är bara en poäng från tredjeplatsen i tabellen.

– Det kan bli jävligt bra, säger Lundqvist.

2074 åskådare såg den matchen.
