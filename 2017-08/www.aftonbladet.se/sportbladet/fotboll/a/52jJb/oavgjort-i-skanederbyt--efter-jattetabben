Efter jättetabben: ”Vill tacka honom”
SIMON SJÖSTRAND

Det var mycket som talade för att Skånederbyt mellan Trelleborgs FF och Helsingborg IF skulle bli något alldeles extra. Två lag i jakten på en allsvensk plats – i kampen om vem som kan titulera sig bäst i Skåne efter Malmö FF.

Den frågan väntar dock fortfarande på svar.

Lagen fick nämligen nöja sig med 1–1 efter en match med mycket känslor och härligt tryck från läktaren, där en målvaktstavla i andra blev den stora snackisen.

Hemmakeepern Marko Johansson, 19, bjöd nämligen på en rejäl blunder när han släppte in ett frisparksinlägg från Darijan Bojanic en bra bit utanför straffområdet i 51:a. Johansson trodde att bollen skulle gå utanför, släppte den medvetet förbi sig men fick snöpligt se den studsa in vid bortre stolpen.

Efteråt sjönk han ner med ansiktet i gräset.

– Tungt som fan, men alla gör misstag. Det är sånt som händer. Inläggsspelet är annars en av mina starka sidor. Jag tänkte att bollen skulle gå ut, men... ja, det är bara upp med hakan, säger Marko Johansson till Sportbladet.

– Det var en missbedömning. Inget hjärnsläpp som dina kollegor skriver, utan en missbedömning, säger 19-åringen, som fick oväntad tröst efter målet.

Av bortakeepern Pär Hansson.

– Han kom fram och stöttade mig, så jag vill jag tacka honom. Jag uppskattade det väldigt mycket. Formmässigt känner jag mig bättre än innan så det här kommer inte att sänka mitt självförtroende. Jag ska kolla på vad jag gjorde och lära mig av det, säger Johansson.

Innan dess hade TFF tagit ledningen med 1–0 genom Dino Islamovic i 41:a efter att ha dominerat den första halvleken.

Men HIF kom tillbaka.

Laget satte fart direkt efter paus, lyfte extra av målet och jämnade ut matchen.

– Vi var bättre över 90 minuter. De hade inget i första, vi spelade ut dem. Sen fick de ett skitmål, säger Marko Johansson.

Delad poäng innebär att lagens tabellplacering är oförändrad.

TFF ligger fyra på 36 poäng, HIF femma på 35.

– Vi har allt i egna händer. Vi vet ju både du och jag att BP (Brommapojkarna, serieledare på 47 poäng) är klara, sen får vi se med Dalkurd (tabelltvåa på 46). Vi har chans på tredjeplatsen, det är upp till oss själva, säger Marko Johansson.
