måndag 21 augusti 2017
”Behöver lära sig ett och annat från Zlatan”
MARTIN TOLÉN

Manchester United har fått en flygande start på Premier League-säsongen 2017/2018.

Laget har två raka 4–0-segrar, mot West Ham samt Swansea, och nye anfallsstjärnan Romelu Lukaku står redan noterad för tre fullträffar.

Men nu kan Lukaku få konkurrens.

I går kom uppgifterna från ESPN om att Zlatan Ibrahimovic, 35, är klar för en återkomst i klubben och att han presenteras i veckan.

”Det nya kontraktet kommer bli officiellt tidigare än väntat eftersom svensken återhämtar sig snabbt från sin skada”, skrev ESPN:s Andy Mitten, med källor inom den engelska storklubben, i går.

Och förstärkningen av Ibrahimovic är välbehövlig, enligt förre Newcastle- och West Ham-tränaren Alan Pardew.

”Lukaku och Ibrahimovic kan spela tillsammans, men det kan också ta bort en stor del av trycket på Lukakus axlar. Han kommer att mattas av eftersom det är en lång säsong och Zlatan kan visa honom hur man leder ett anfall”, skriver Pardew i sin kolumn hos Daily Mail.

Redan i lördags uppmanade Pardew om en Ibrahimovic-värvning.

Och i sin kolumn skriver han att Lukaku kan lära sig av den svenske anfallaren.

”Om United värvar Zlatan är det en lättnad för Lukaku. Han behöver lära sig ett och annat från Zlatan. Vi såg mot Swansea att han hade problem när det blev lite mindre utrymme och det kommer att upprepa sig mot bättre lag. Lukaku har fortfarande lite att lära sig gällande att läsa spelet och där är Ibrahimovic briljant. Han spelar med en-två touch, kan hålla i bollen med fötterna när laget är under press och sedan sticka”, tycker Pardew.



✓ Se fler höjdpunkter på viasatsport.se och matcherna live eller 48 timmar i efterhand på viaplay.se
