Sågas i Grekland: ”Ett lag helt utan själ”
ANDREAS LILLHANNUS

Storlaget Paok gjorde jobbet hemma i Grekland, då Östersund besegrades med 3–1.

Men i Jämtland var grekerna inte lika lyckosamma.

Saman Ghoddos gjorde matchens två enda mål och Paok missar därmed Europa League – för första gången sedan 2013.

Dagen efter chockuttåget toksågas Paok i Grekland.

Tidningen Metro har ”Misär” skrivet stort på sin förstasida. På sin sajt skriver man:

”En mardröm i Sverige för ett oacceptabelt dåligt Paok. Ett lag helt utan själ och karaktär, svek sina fans”.

Tidningen fortsätter sedan:

”När Ghoddos gjorde 2–0 var det en total knockout och en tragisk utveckling. Paok var en besvikelse och slutade med noll mål och utan Europa-spel. Det är definitionen av en mardröm”.

Grekiska SDNA skriver att 400 fans på plats i Sverige väntade utanför Jämtkraft Arena efter förlusten för att kräva en förklaring av spelarna, som dock blev tillsagda att ta sig från platsen.

Det slutar dock inte där.

Enligt Novasport möttes Paok, när de landade klockan 04 på morgonen, av massvis med fans. Poliser hade kallats in för att lugna ner stämningen, och laget tvingades ta en annan rutt med sin buss för att undvika supportrarna.

PAOK24 skriver att ”Paoks förlust var pinsam och skamlig”, och går än hårdare åt när spelarbetygen delas ut.

”Det var en mardrömslik kväll och det är då svårt att hitta som spelare som inte förtjänar kritik”, skriver sajten.

Lottningen till Europa League sker i dag, fredag, klockan 13. Den följs här.
