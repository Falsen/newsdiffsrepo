Assist av Ekdal i ny Hamburg-vinst
FILIP DUREFELT

Hamburg har kämpat i de nedre regionerna de senaste säsongerna, och varit nära nedflyttning flera gånger.

Men kanske kan Hamburg-fansen slippa bottenångesten den här säsongen. Det har åtminstone börjat bra i årets Bundesliga.

1–0 mot Augsburg i premiären följde man under fredagskvällen upp med 3–1 borta mot Köln.

Hamburg hade ledningen med 2–0 efter den första halvleken, sedan Andre Hahn och Bobby Shou Wood målat. Men en kvart in i den andra halvleken drog Mergin Mavraj på sig sitt andra gula kort och visades ut, och gav Köln chansen att spela med en man mer.

Efter en skada på en spelare i hemmalaget avbröts spelet under lång tid, och domaren fick lägga på hela 13 minuter.

Det gjorde att Kölns reducering kom först i den 97:e minuten. Närmare så kom man inte heller och Hamburg hann till och med sätta 3–1 innan domaren blåste av matchen.

Lewis Holtbys mål assisterades av Albin Ekdal som spelade hela matchen för Hamburg.
