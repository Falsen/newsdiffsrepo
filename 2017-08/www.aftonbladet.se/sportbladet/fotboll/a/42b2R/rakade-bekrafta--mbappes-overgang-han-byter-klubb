Råkade bekräfta (?) Mbappés övergång: ”Han byter klubb”
SIMON NORBERG

Monacos stjärnskott Kylian Mbappé är enligt flera fransk media mycket nära en övergång till rivalen Paris Saint-Germain.

Kylian Mbappé är nu också uttagen i det franska landslaget som ska spela VM-kval mot Nederländerna och förbundskaptenen Didier Deschamps meddelade förra veckan att ingen spelare kommer få lämna samlingen för att göra klart med en eventuell flytt.

Något som då tornade upp sig som ett hot mot 18-åringens drömflytt.

Men när det franska landslaget nu samlats i Clairefontaine inför mötet med Nederländerna har Didier Deschamps lättat på sitt löfte.

Enligt Get French Football öppnade förbundskaptenen på en presskonferens under måndagen för att de spelare som eventuellt ska byta klubb kan genomgå sina läkarundersökningar på landslagsbasen Clairefontaine.

Dessutom var Deschamps lite väl pratglad när Kylian Mbappés tänkta övergång från Monaco till Paris Saint-Germain kom på tal.

– Han byter klubb men stannar i Ligue 1. Framtiden kommer utvisa sig om det är ett bra beslut, ska han ha sagt enligt samma Twitterkonto för att i nästa andetag ta tillbaka sitt uttalande.

– I dag är han fortfarande en AS Monaco-spelare. Det är sanningen. Inget rykte, utan sanningen.

Frankrike möter Nederländerna under torsdagen på Stade de France, i Paris.

Båda lagen ingår i Sveriges VM-kvalgrupp.
