Carlos Strandberg debuterar i MFF
JOHAN FLINCK

I morgon ställs Malmö FF mot Trollhättan borta i den andra omgången av Svenska cupen.

Då har man dubbel revansch att utkräva:

1. I fjol gjorde MFF fiasko i cupen när man åkte ur mot division ett-laget Landskrona redan i den andra omgången. En förlust som var en del i att Allan Kuhn fick sparken några månader senare.

2. I lördags stod man för årets bottennapp när man förlorade mot allsvenska jumbon Eskilstuna.

Magnus Pehrsson tänker inte göra om Kuhns misstag från i fjol utan tar med sig den bästa truppen han har tillgänglig trots att man bara möter ett division två-lag. Det betyder samma trupp som senast minus Andreas Vindheim som är skadad (men beräknas vara i full träning på fredag).

Saknas fortfarande gör avstängde Markus Rosenberg, långstidsskadade Felipe Carvalho och sjuke Rasmus Bengtsson

Det blir ändringar i startelvan.

– Vi har en bred och stark trupp och tre matcher på nio dagar. Det kan vara bra för oss som grupp att inte använda samma elva och senast var det inte en bra insats så det är naturligt att det blir förändringar, säger Pehrsson.

Bland annat kommer Carlos Strandberg att debutera i MFF-tröjan, antingen från start eller som inhoppare.

– Det här kan vara ett bra tillfälle att få i gång honom, säger Pehrsson.

Strandberg har inte spelat en tävlingsmatch med ett klubblag sedan den 12 mars då förra säsongen med belgiska jumbon Westerloo tog slut. De tre matcherna i U21-EM är de enda tävlingsmatcherna han fått sedan dess. Till det kan vi lägga två träningsmatcher med U21-landslaget respektive Club Brügge.

Det är allt.

– Det var ett tag sedan nu så jag är taggad, säger 21-åringen.
