tisdag 22 augusti 2017
Mittbacken frälste – nu väntar stekhett derby
LINUS NORBERG

Det var långa stunder bara Gefle.

Hemmalaget, sist i superettan, kom i anfallsvåg efter anfallsvåg i den första halvleken och hade bud på ett ledningsmål vid flertalet tillfällen.

Men det var i andra halvleken som målnollan skulle spräckas – av Trelleborg.

Dino Islamovic sköt enkelt in ledningsbollen i den 58:e minuten efter en fin passning från Marcus Pode.

Men Gefle replikerade snabbt, bara fem minuter senare.

Efter ett vackert anfall kunde Bajram Ajeti prickskjuta in kvitteringen på Piotr Johanssons inspel.

Sedan var det dags för en mittback att kliva fram.Alexander Blomqvist frälste Trelleborg när han nickade in segermålet, 2–1, i den 81:a minuten.

– Jag kom in bra mellan deras försvar och fick bra tryck i nicken. Den satt fint, säger han i TV4 Sport.

– Vi får bara nöjda med poängen, men inte med prestationen. Vi fick jaga mycket boll, fortsätter han.

Trelleborg har överraskat den här säsongen och segern mot Gefle gör att laget återtar tredjeplatsen i tabellen, en placering som i slutändan innebär kval till allsvenskan.

I nästa omgång väntar ett stekhet Skånederby när Trelleborg tar emot Helsingborg, bara en poäng bakom, på Vångavallen.

– Det kommer bli årets match, säger Blomqvist.
