Barcelona stämmer Neymar för kontraktsbrott
PELLE STRANDMAN

Efter en lång följetong blev Neymar till sist klar för Paris Saint-Germain.

Övergångssumman blev världens överlägset högsta någonsin: 2,2 miljarder kronor, vilket motsvarade spelarens utköpsklausul i Barcelona.

Skilsmässan mellan Neymar och den spanska giganten har dock inte varit helt utan kontroverser.

Efter helgens 6–2-seger mot Toulouse uttryckte 25-åringen sin besvikelse över hur ledningen, och framför allt presidenten Josep Bartomeu, agerat.

– Jag är besviken på dem. Det är människor som inte borde vara där överhuvudtaget, sa Neymar och tillade:

– Jag spenderade fyra år där och var väldigt lycklig – men inte med klubbledningen. Enligt mig så borde inte de styra Barcelona. Barça förtjänar något mycket bättre och alla vet om det.

Men särskilt nöjd med händelseutvecklingen verkar inte heller ledningen i Barcelona vara.

Klubben jobbade hårt för att affären inte skulle bli av och går nu själv ut med nyheten att man stämmer Neymar på 8,5 miljoner euro, motsvarande 81 miljoner kronor, för kontraktsbrott.

Summan ska motsvara en lojalitetsbonus från spelarens förra kontrakt som förlängdes förra hösten, plus ytterligare tio procent i ränta.

”Klubben kräver även att Paris Saint-Germain understödjer med betalningen av dessa summor i fall spelaren inte kan betala”, tillägger Barcelona i sitt utlåtande som fortsätter:

”FC Barcelona har vidtagit dessa åtgärder i försvar av sina egna intressen efter en ensidig avslutning, som Neymar Jr begärt, av det kontrakt som för några månader sedan förlängdes fram till 2021”.

Totalt kräver Barça cirka 89 miljoner kronor och har anmält sin förra spelare till det spanska fotbollsförbundet.

Neymar har sedan flytten till Paris hunnit spela två matcher och redan gjort stor succé. Hittills har han stått för tre mål och flera spektakulära framspelningar.
