tisdag 22 augusti 2017
”Domaren förstod kanske inte vad jag gjorde”
MICHAEL WAGNER

Det var verkligen toppen mot botten på Tunavallen i Eskilstuna. Hemmalaget AFC är klar jumbo i allsvenskan och regerande mästarna Malmö FF är ännu mer överlägset ledarlag.

Skillnaden mellan sistalaget i allsvenskan och ettan har till och med aldrig varit större än det är nu sedan 16-lagsserien infördes.

Ändå chockade AFC Malmö FF tidigt.

Efter fem minuter nickade Mohamed Buya Turay in 1–0 för hemmalaget.

Anfallaren firade målet genom att springa bort mot sidlinjen och ta emot en flagga från sitt hemland Sierra Leone. Tillsammans med lagkamraten Abdul Razak, som är från närliggande Elfenbenskusten, viftade duon med Sierra Leone-flaggan.

Både spelarna varnades för tilltaget av domaren Stefan Johannesson som följde regelboken.

Buya Turay skrek rakt ut och stampade i marken av ilska och frustration över varningen som betyder att han missar matchen mot Hammarby.

– Över 400 personer har dött i mitt hemland. Jag vill hedra dem. Men domaren förstod kanske inte vad jag gjorde och gav mig gult kort. Jag blev arg, för jag kommer missa nästa match. Men jag får acceptera beslutet.

Har du vänner eller familj som påverkats?

– Jag vet inte exakt. De letar fortfarande efter personer det pågår fortfarande, så jag vet inte om har vänner eller släkt som drabbats. Det är klart att man är oroad, jag får bara hoppas att ingen bekant har mist livet.

Tio minuter senare, efter en kvarts spel, utökade AFC sensationellt till 2–0 genom ett fint mål av Omar Eddahri.

Tabelljumbon fortsatte att spela ut för fullt mot mästarna.

I 28:e minuten kom även 3–0. Åter var det Mohamed Buya Turay som slog till. Anfallaren nickade in sitt sjunde allsvenska mål för säsongen efter fin framspelning av Andrew Fox.

– Det är det jag kan: springa och avsluta.

Den här gången firade Buya Turay målet genom att gå på händerna.

– På slutet har vi har mer tempo, bättre kvalitet på träningarna. Det gör oss extra motiverade. Jag visste att vi skulle vinna matchen.

Även om ni är sist och Malmö först?

– Ja, jag var säker.

Det krävdes en straff efter att Anton Tinnerholm rivits omkull för att ge de få icke-bojkottande Malmöfansen på plats lite hopp. Jo Inge Berget sköt från straffpunkten in 1–3 (59) tätt intill stolpen.

Den där riktigt stora Malmöpressen uteblev dock. Det var snarare AFC som var närmast i det skedet när Alexander Michel träffade ribban från distans.

När en slutkörd i Mohamed Buya Turay byttes ut i 90:e minuten belönades han rättmätigt med en stående ovation från stora delar av publiken på Tunavallen.

– Nu kommer vi hålla oss kvar i allsvenskan. Det tror jag verkligen.
