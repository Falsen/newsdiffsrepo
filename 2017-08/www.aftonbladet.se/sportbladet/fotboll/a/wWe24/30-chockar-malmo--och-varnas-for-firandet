lördag 19 augusti 2017
3–1-chockade Malmö – men varnades för målfirandet
MICHAEL WAGNER

Det var verkligen toppen mot botten på Tunavallen i Eskilstuna. Hemmalaget AFC är klar jumbo i allsvenskan och regerande mästarna Malmö FF är ännu mer överlägset ledarlag.

Skillnaden mellan sistalaget i allsvenskan och ettan har till och med aldrig varit större än det är nu sedan 16-lagsserien infördes.

Ändå chockade AFC Malmö FF tidigt.

Efter fem minuter nickade Mohamed Buya Turay in 1–0 för hemmalaget.

Anfallaren firade målet genom att springa bort mot sidlinjen och ta emot en flagga från sitt hemland Sierra Leone. Tillsammans med lagkamraten Abdul Razak, som är från närliggande Elfenbenskusten, viftade duon med Sierra Leone-flaggan.

Både spelarna varnades för tilltaget av domaren Stefan Johannesson.

Buya Turay skrek rakt ut och stampade i marken av ilska och frustration över varningen.

Uppvisningen av flaggan var sannolikt ett sätt att hedra dödsoffren efter de jordskred som drabbat Buya Turays hemland Sierra Leone efter kraftiga skyfall. Bland annat finns 105 barn bland de över 400 omkomna.

Tio minuter senare, efter en kvarts spel, utökade AFC sensationellt till 2–0 genom ett fint mål av Omar Eddahri.

Tabelljumbon fortsatte att spela ut för fullt mot mästarna.

I 28:e minuten kom även 3–0. Åter var det Mohamed Buya Turay som slog till. Anfallaren nickade in sitt sjunde allsvenska mål för säsongen efter fin framspelning av Andrew Fox.

Den här gången firade Buya Turay målet genom att gå på händerna.

– Det är stor irritation, vi släpper in de här målen alldeles för enkelt, sa MFF-tränaren Magnus Pehrsson i pausintervjun med CMore. De får en jäkla utdelning.

Malmö tog tag i spelet bättre i andra halvlek mot ett defensivt inriktat AFC. Men MFF hade svårt att skapa riktigt heta chanser.

Det krävdes en straff efter att Anton Tinnerholm rivits omkull för att ge de få icke-bojkottande Malmöfansen på plats lite hopp. Jo Inge Berget sköt från straffpunkten in 1–3 (59) tätt intill stolpen.

Den där riktigt stora chansskapande Malmöpressen uteblev dock. Det var snarare AFC som var närmast i det skedet när Alexander Michel träffade ribban från distans.

När en slutkörd i Mohamed Buya Turay byttes ut i 90:e minuten belönades han rättmätigt med en stående ovation från stora delar av publiken på Tunavallen.

Sierra Leone-fyndet var den stora matchvinnaren i AFC:s sensationella 3–1-seger.
