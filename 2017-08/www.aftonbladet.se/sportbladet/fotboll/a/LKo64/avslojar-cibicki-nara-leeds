Avslöjar: Cibicki nära Leeds
LINN NORDSTRÖM

Den 23-årige anfallaren dominerade stort under den allsvenska våren. Sedan sommaren och framåt har formen dalat något och Pawel Cibicki är noterad för 5 mål på 18 allsvenska starter för de allsvenska serieledarna.

Nu går dock tiden i moderklubben Malmö FF mot sitt slut för Cibicki. Sportbladet kan avslöja att Leeds United just nu förhandlar med Malmö FF om att köpa loss anfallaren vars kontrakt löper ut i årsskiftet 2019/2020. Enligt Sportbladets uppgifter ligger budet på runt 15 miljoner kronor.

– Det stämmer att det finns ett bud på Pawel och att förhandlingar pågår. Mer än så vill jag inte kommentera, säger agenten Nochi Hamasor.

Klassiska engelska storklubben Leeds ligger för tillfället i Championship men satsar hårt för att nå Premier League. Om affären går i lås kommer Cibicki få dela omklädningsrum med en gammal kompis. Tidigare lagkamraten från Malmö FF, Pontus Jansson.
