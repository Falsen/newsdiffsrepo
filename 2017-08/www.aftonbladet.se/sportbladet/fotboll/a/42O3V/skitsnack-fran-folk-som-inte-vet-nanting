”Skitsnack från folk som inte vet nånting”
ANDREAS LILLHANNUS

Östersund var länge illa ute i kvalet till Europa League.

Efter 1–3 mot Paok på Thessaloniki så var det länge mållöst i returmötet hemma på Jämtkraft Arena.

Det ändrade Saman Ghoddos på.

Med två snabba mål hade 23-åringen på egen hand vänt dubbelmötet till Östersunds fördel, och Östersund spelar under hösten i Europa League.

Men... i allsvenskan har succén uteblivit.

ÖFK, som bara gör sin andra säsong i den högsta serien, ligger på en åttondeplats med sex poäng upp till trean AIK.

På de fem senaste matcherna, sedan skrällvinsten borta mot Galatasaray, har laget bara tagit tre poäng på fem matcher. Lagets tränare Graham Potter har dessutom valt att rotera rejält med sina spelare (tio ändringar mot AIK senast), vilket har kritiserats.

– Det är inte så lätt att komma tillbaka till ligaspel efter att ha varit i Europa. Det gäller inte bara i Sverige, kolla på Rosenborg som förlorade efter sin match mot Ajax. Vi gjorde ett val att försöka vara som bäst när vi verkligen ville det, alltså nu, säger Potter till ÖP.

Han valde även att skicka en passning till de som kritiserat honom för rotationen.

– Jag har hört mycket skitsnack de senaste veckorna, från personer som inte vet någonting. Folk har jämfört ishockey och fotboll, pratat om trötthet, men de har inte en aning om hur man styr ett fotbollslag. Men vi har alltid velat vara starka, och nu är vi i Europa League och vi fortsätter vår fantastiska resa, säger Potter.

Lottningen till EL sker på fredagen, klockan 13, och följs här.
