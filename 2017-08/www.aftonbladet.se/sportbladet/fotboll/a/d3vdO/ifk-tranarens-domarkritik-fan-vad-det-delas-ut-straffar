IFK-tränarens domarkritik: ”Fan vad det delas ut straffar!”
JOHAN FLINCK

2–2-matchen mellan IFK Göteborg och Malmö bjöd på det mesta, även en straffspark.

Med en kvart kvar kom MFF:s högerback Anton Tinnerholm in med hög fart i straffområdet, fick en lätt knuff i sidan och föll till marken. Tinnerholm ropade på straff och den assisterande domaren vinkade genast för samma sak, något som huvuddomare Andreas Ekberg hörsammade.

Markus Rosenberg missade visserligen straffen sedan han chippat bollen rakt i famnen på Pontus Dahlberg, men på den efterföljande presskonferensen inledde IFK-tränaren Alf Westerberg med att rikta kritik mot domarkåren.

– Fan vad det delas ut straffar i allsvenskan, säger han och fortsätter:– Vi hade faktiskt med det i vår analys inför matchen (med laget). Man får straffar alldeles för lätt. Vi har varnat för det. Vi måste ha med oss att vi inte får andas spelaren i ryggen utan att få straff. Sen går vi ut och får vara med om det. Trist, straffen är horribel, säger Westerberg.

Straffsituationen var inte den enda omtalade i matchen. Göteborgs Kristopher Da Graca visades ut efter två gula kort, det sista efter en tuff satsning mot Erdal Rakip.

Men kanske borde även Malmö ha fått en spelare utvisad.

Med bara minuter kvar delade den nyss inbytte Carlos Strandberg ut en örfil till IFK Göteborgs David Boo Wiklander, sedan denne puttat Strandberg. MFF-nyförvärvet varnades, men borde ha visats ut enligt C Mores expert Anders Andersson.

– De kan inte ha sett slaget i ansiktet, för då ska det vara annat än en varning, säger Andersson och får medhåll av C More-kollegan Hasse Backe.

– Jag trodde alltid att en örfil gav rött kort.

Efter matchen var Strandberg ångerfull.

– Jag tog ett felbeslut och jag ångrar det jag gjorde. Folk hetsar på varandra och sedan att jag tände till... det var dumt, säger han till GP.
