Östersunds bragd – klart för Europa League
ERIK KARLSSON

Östersunds FK:s supersuccé i kvalet till Europa League är fullbordat.

Den uträknade uppstickarklubben gjorde det ingen hade väntat sig. graham Potters manskap vände på 3–1-underläget från förra veckan i grekiska Thessaloniki – och vann med 2–0 hemma på Jämtkraft Arena i kväll.

Länge var det en mållös historia i Jämtland men när hoppet såg ut att försvinna slog Saman Ghoddos till – två gånger om.

Först styrde han in Curtis Edwards avslut i den 71:a minuten. Spelarna i Paok ropade på offside men tv-reprisen visade att anfallaren var på rätt sida av försvarslinjen.

Och bara sju minuter senare var det dags igen.

Ghoddos fick bollen utanför straffområdet, drog till med ett rappt avslut och fick se bollen smita in lågt förbi målvakten tätt intill stolpen.

Ett mål som innebar att det var fördel Östersund i kraft av bortamål.

En spännande avslutning väntade och Paok var extremt nära att få in ett mål i slutsekunderna efter en kaosartad situation i ÖFK:s straffområde – men hemmalaget höll undan och utbrast i enorma glädjescener efter slutsignalen.

Graham Potter var tagen på innerplan när speakern fick tag i honom.

– Det är otroligt, vilken kväll. Vi trodde vi kunde göra det här och vi spelar väldigt bra, säger han.

Avancemanget till Europa League innebär inte bara en enormt stor sportslig framgång, utan även ett skapligt kassaklirr för klubben som så sent som för sex år sedan spelade i division 2.

Kvalspelet har redan inbringat sex miljoner kronor och i och med gruppspelsplatsen får Östersund nu ytterligare 25.

Väl i gruppspelet ger varje seger 3,4 miljoner kronor, medan ett kryss ger cirka 1,1 miljoner.

Lottningen till Europa League sker klockan 13.00 i morgon i Monaco.
