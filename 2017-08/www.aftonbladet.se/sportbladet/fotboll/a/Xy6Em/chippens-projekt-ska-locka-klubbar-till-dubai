tisdag 22 augusti 2017
”Chippens” projekt ska locka klubbar till Dubai
MICHAEL WAGNER

Uppgifterna, som Sportbladet på plats i Förenade Arabemiraten har tagit del av, är trovärdiga även om detaljerna kring Christian ”Chippen” Wilhelmssons satsning i Dubai Sport Village än så länge är knapphändiga.

Enligt källorna ska svensken ha fått en nyckelroll i en nysatsning kring Sports Village som är en del i större Dubai Sports City.

I samband med att området delvis tar in nya ägare och nytt kapital har något sensationellt Christian Wilhelmsson valts till president för det ena av bolagen.

Sports City och Sports Village, Chippen Wilhelmsson blir president för det senare, är ett multisport-komplex som bland annat innehåller arenor för fotboll, cricket, rugby och simning men även flera hotellanläggningar och bostadsområden i ett projekt där det har investerats för miljardtals svenska kronor.

Området, som invigdes 2008, har även faciliteter för golf, tennis, simning, friidrott och basket.

Under de senaste åren har konkurrensen om såväl skandinaviska som kontinentala fotbollsklubbar som åker på träningsläger och försäsongsturneringar utomlands blivit allt skarpare.

Klassiska träningslägersländer som Spanien, Portugal och Cypern utmanas av billigare alternativ i Turkiet eller lyxigare och mer vädersäkra Dubai i Förenade Arabemiraten.

Allsvenska lag som åkt till Dubai har dock i flera fall utsatts för hård kritik från framför allt de egna supportrarna som inte vill att deras lag ska åka till Förenade Arabemiraten där enligt återkommande rapporter de miljontals gästarbetarna utnyttjas och jobbar under slavliknande förhållanden.

Christian Wilhelmsson avslutade den aktiva karriären i Mjällby 2015 och har under de senaste åren bland annat jobbat som expertkommentator för saudisk tv. Chippen bor med hustrun Oksana och deras tre barn i Dubai men har även bostad i Hällevik, Blekinge.

Sportbladet har sökt Christian Wilhelmsson för en kommentar.
