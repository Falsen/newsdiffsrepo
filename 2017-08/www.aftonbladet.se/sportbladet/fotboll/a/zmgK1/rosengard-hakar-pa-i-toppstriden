lördag 19 augusti 2017
Rosengård hakar på i toppstriden
STEFAN ALFELT

Ella Masar, som bränt matchens två bästa lägen så långt, dribblade snyggt längs kortlinjen och tvingade Vaila Barsley att fälla Rosengårdsanfallaren. När sen Eskilstunas målvakt Emelie Lundberg lite märkligt placerade sig klart närmare sin vänstra stolpe hade Mittag inget problem att prickskjuta in bollen i andra hörnet.

Efter paus skapade Eskilstuna flest och bäst målchanser även om Rosengård dominerade spelmässigt. Mimmi Larsson kunde inte utnyttja två fina lägen och ett par gånger täcktes bollen när den såg ut att vara på väg in i Rosengårdsmålet av såväl hemma- som bortaspelare.

Malin Diaz som klev in centralt på mitten öppnade för ett bra djupledsspel med sin fina teknik och speluppfattning. Ingrid Schjelderup jobbade hårt och effektivt över stora ytor. Men sett över 90 minuter var det ändå Rosengårds match.

Ella Masar inledde vasst med snabba djupledsattacker men försvann en aning efter paus.

Anita Asante höll ihop försvaret och Caroline Seger var tillbaka i allsvenskan efter sina utlandsår som proffs och som lagkapten tog hon direkt tag i Rosengårds spel trots att hon direkt från start attackerades hårt av Ingrid Schjelderup och Petra Johansson så fort hon fick bollen.

Eskilstunas lagkapten Petra Johansson klarade sig från såväl rött som gult kort när hon slängde ut armen och träffade Seger hårt över munnen 20 minuter in i andra halvlek. Varken domaren, assisterande eller fjärdedomaren, som alla var ganska nära situationen, uppfattade någonting alls.

844 åskådare fanns på plats på Malmö IP.
