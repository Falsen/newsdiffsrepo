Seger för Seger – men hårt välkomnande
STEFAN ALFELT

Situationen uppstod en bit in i andra halvlek. Seger spelar ifrån sig bollen och slås till marken av en utslängd arm från Eskilstunas lagkapten Petra Johansson.

– Jag vet inte var den armbågen kommer ifrån för jag spelar ifrån mig bollen, men det är Petra Larsson (Johansson). Jag känner henne sen innan.

– Vi har spelat i samma lag så jag vet vad hon går för. Det blir såna situationer. När man då ligger under och det blir irriterat också. Det är upp till domaren. Tycker det är några situationer i första halvlek också som hon inte tar. Då sätter man nivån i matchen och då blir det tyvärr såna här situationer.

Caroline kallar sin gamla lagkamrat för Larsson, men Petra gifte sig och bytte efternamn till Johansson för två år sen.

Eskilstuna markerade Seger tätt direkt från start. Antingen genom Petra Johansson eller så var det Ingrid Schjelderup som ofta gick ganska bryskt fram mot landslagsstjärnan.

– Jag måste också vara med på detta. Jag vet att det kommer att hända. Det går snabbt i damallsvenskan. Det är ingen fransk liga där många lag inte hänger med. Bara fysiska spelare i alla lag. Eskilstuna är ett fysiskt starkt lag som kommer upp i ryggen direkt, så det är bara att spänna kroppen.

Seger var dominant i första halvlek trots uppvaktningen.

– Första halvlek känns som att både jag och laget är bra tillsammans. Andra halvlek blir det felpass och segt i benen. Var ju första matchen för båda lagen på ett tag så det blir inget finlir. Vi får jobba hårt för det mål vi får i dag. Det är en straff och vi har situationer där vi kan göra mål men det vill sig inte.

Om Rosengård ska kunna jaga ikapp serieledande Linköping och ta in fempoängsunderläget har Malmölaget knappast råd att förlora några poäng alls i höst.

– Nej, så är det. Det får se ut hur det vill så länge som vi tar tre poäng. Det är det som kommer att räknas i slutändan. Detta laget behöver lite stolpe in också.

Tror ni på det?

– Ja, det måste vi göra. Linköping får sköta sitt, så gör vi vårt, säger Caroline Seger.
