Svensson: Planen är att vända hem till Blåvitt
FREDRIK JÖNSSON

Gustav Svensson var med i EM-playoffet mot Danmark hösten 2015 och fanns även med i januariturnén 2016. Sedan försvann han från landslaget.

Men inför VM-kvalmatcherna mot Bulgarien och Vitryssland valde förbundskapten Janne Andersson att plocka med mittfältaren som till vardags spelar i Seattle Sounders i MLS.

– Det är kul att vara tillbaka här. Det är mycket som är annorlunda nu mot tidigare. En positiv anda just nu, det har väl att göra med att resultaten har gått bra. Det är en välfungerande maskin och det är kul att komma hit och försöka hitta en plats i det, säger Svensson.

Förutom Seattle har den förre IFK Göteborg-mittfältaren spelat i Turkiet, Ukraina och Kina.

– Jag vet att de val jag har gjort i karriären har gjort det svårare för mig att komma med i landslaget, det har jag varit fullt medveten om. Men jag har alltid haft en tro på mig själv, att jag har något att bidra med - även i de här sammanhangen, säger han inför VM-kvalmatcherna mot Bulgarien och Vitryssland.

Varför är du med i landslaget nu?

– En väldigt bra fråga. Det vet jag inte, det är svårt att svara på. Jag har alltid försökt att göra mitt jobb och utveckla mitt spel. Det här är ett kvitto på att jag har gjort något bra.

Gustav Svensson är född i Göteborg och har gjort flera säsonger i Blåvitt, en klubb han känner väldigt starkt för. När han lämnade Kina för spel i USA ryktades det om att han skulle kunna hamna i IFK Göteborg.

– De finns alltid med där. De finns med när jag sitter och förhandlar kontrakt med nya klubbar, man tänker på längden på kontraktet. Blåvitt finns alltid med, säger han.

Svensson har ett och ett halvt år kvar på sitt avtal med Seattle Sounders. När det kontraktet går ut ser han ut att återvända till Blåvitt - det är i alla fall i nuläget hans plan.

– När jag skrev på med Seattle var tanken att efter två år känner jag mig redo att flytta hem. Sedan vet man aldrig vad som händer. Kommer Real Madrid och vill skriva ett treårskontrakt så är det kanske svårt att tacka nej till det. Men tanken är i alla fall att det blir så, säger han.

– Jag har följt nästan varje match med Blåvitt, det har funkat bra med tiden i USA. Det har varit perfekt att dricka en kaffe och kolla när Hysén och Boman sliter och kämpar. Jag har lidit med laget under stora delar av säsongen, men tycker det ser väldigt bra ut nu. Det finns ett ”go” nu som fattades i början av säsongen.
