tisdag 22 augusti 2017
Neymars stora uppvisning på hemmaplan
FRIDA FAGERLUND

Ola Toivonen och Jimmy Durmaz klubblag Toulouse stod som motståndare i Paris Saint Germains andra ligamatch hemma på Parc des Princes under söndagen.

Det var svenskduons lag som chockstartade. Efter stor PSG-dominans slog ivorianen Max Gradel in ledningsmålet för bortalaget.

Repliken kom drygt tio minuter senare, och visst var det miljardförvärvet Neymar som högg på en retur och kvitterade. Då hade han på 138 minuters speltid i PSG-tröjan stått för två mål och två assist.

Därefter tog det bara ett fåtal minuter innan vändningen fullbordades. Adrien Rabiot avlossade ett skott från 18 meter som smet in vid målvaktens högra stolpe.

Ledningen utökades med kvarten kvar, sedan Neymar gjorts ner i boxen. Domaren pekade på straffpunkten och Edinson Cavani förvaltade den väl till 3–1.

Toulouse satte lite spänning i matchen när Christopher Jullien nickade in en reducering och Marco Verratti dessutom fick sitt andra gula, men därefter var det bara PSG.

Javier Pastore dundrade först vackert in 4–2 strax utanför straffområdet. Några minuter senare gjorde Laywin Kurzawa även 5–2 med en konstspark, efter en magnifik hörna slagen av Neymar.

Men tro inte att det var slut där. På stopptid lurade han bort hela Toulouse i straffområdet och slog in slutresultatet 6–2.

– Det var en mycket bra prestation av hela laget, säger Neymar till Canal Plus och passade även på att hylla publikstödet.

– Publiken är otrolig, atmosfären här är fantastisk.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
