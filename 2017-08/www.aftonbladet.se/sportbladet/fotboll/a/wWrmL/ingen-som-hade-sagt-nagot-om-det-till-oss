”Ingen som hade sagt något om det till oss”
PATRIK BRENNING

Kort efter att FC Barcelona meddelat att de stämmer sin förre stjärnspelare Neymar så uppdaterade fler av lagets största profiler sina sociala medier-konton. Såväl Gerard Pique som Leo Messi och Luis Suarez publicerade alla bilder från en pågående återföreningsfest med Neymar vilket omedelbart skapade stora rubriker i Spanien.

Madrid-baserad media kallade det ”Instagrammyteriet” och spekulerade i att fotona var en protestsignal till Barcelonas klubbledning. Det tillbakavisas nu av Piqué.

– Allt var en slump. Klubben vill ta Neymar till domstol men vi var redan på festen när det beskedet kom och ingen hade berättat något för oss. Det var normala bilder, Neymar är en konkurrent men också en vän. Om vi vill säga något till klubbledningen så säger vi det bakom stängda dörrar. Vi behöver inte använda våra sociala medier till det, säger Piqué till Sport.

Neymar retade upp Barcelonas klubbledning rejält när han köpte ut sig från sitt eget kontrakt och lämnade för franska PSG. Trots det försvaras brassen av Piqué.

– Jag kan förstå att de finns de som är irriterade över sättet han lämnade på men det viktigaste är ändå vår vänskap. Vi kommer inte att bryta den bara för att han lämnade klubben på det ena eller andra sättet. Han är en nära vän till killarna i laget och att vi var på fest med honom och delade några bilder i sociala medier skadar ingen. I slutändan så betalade klubben (PSG) hans klausul och han bestämde sig för att lämna.

Trots att det snart gått en månad sedan Neymar tog avsked har Barcelona fortfarande inte lyckats ersätta anfallaren. Trots det anser Gerard Piqué inte att problemet att hämta över Liverpools Philippe Coutinho och Borussia Dortmunds Ousmane Dembélé säger något om klubbens status.

– Klubbarna vet att vi har pengar och marknaden är som den är. Men jag tror inte att problemen beror på att spelarna själva inte vill komma.

– Jag har inte sett de här två spelarna så mycket eftersom jag av förklarliga skäl mest följer den spanska ligan men om klubben jobbar på att värva dem så är det för att de håller Barças nivå.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
