Wagner: Då kommer det lossna för Berg
Michael Wagner

Kollegan bredvid mig på pressläktaren, John McAuley från The National, får efter 20 minuters spel av kvartsfinalen av asiatiska Champions League upp ett meddelande på sin dator:

”Varning: Safari stängs av för att underlätta för din Mac att kylas ned”.

Fotbollen är global och Hazza bin Zayed-stadion ser ut som en mindre och välmående kopia av Allianz Arena i München.

Men det här ÄR verkligen en annorlunda fotbollsmiljö.

Arenan ligger i utkanten av halvmiljonersstaden Al Ain som är uppbygd kring sju oaser mitt i den arabiska öknen. Arkitektoniskt är staden något helt annat än utopiska Dubai eller Abu Dhabi. Det är låga byggnader i arabisk-afrikansk stil i staden som förbjudit skyskrapor.

Mitt på dagen är det enligt termometern i min taxi 51 grader på utsidan. Vid avspark mellan Marcus Bergs nya klubb Al Ain och saudiska Al Hilal är det 40 grader. Uppvärmningen borde döpas om till något annat.

Publiken på den utsålda stadion med plats för 23 000 åskådare består tyvärr till mycket, mycket stor del av män, de allra flesta av dem klädda i heltäckande, löst sittande vit kandura. Här har än så länge inte klädseln med matchtröja slagit igenom hos fansen.

Det är nog lika mycket motiverat av traditioner som ett smart undvikande av åtsittande kläder i hettan.

På planen är det inte lika mycket som skiljer från om det hade varit en match i Europa, Nord- eller Sydamerika.

Marcus Berg är i inblandad i ett flertal av hemmalaget Al Ains bra anfall under den mållösa första halvleken.

Det är lätt att förstå varför så många europeiska klubbar velat köpa loss spelgeniet Omar Abdulrahman när han vänder bort och rycker från motståndare med fantastisk bollkontroll. Det går ett sus genom publiken varje gång Abdulrahman (som även har en mycket bildlik bror, Mohamed, med på planen) får bollen rättvänd. Abdulrahman hittar Berg med ett par stickare där svenskens skott blockas eller rinner ut till hörnor.

Men vid flera tillfällen tar den svenske landslagsanfallaren extremt ansträngande löpningar i ökenhettan, rycker i djupet utan att bollen och passningen kommer från Abdulrahman eller någon av brassarna Caio eller Douglas.

▪▪▪

När den kvartetten får samspelet att funka kommer det lossna för Berg, det är jag övertygad om.

Marcus Bergs målgörarklass, medspelarnas kvalitet och nivån på delar av motståndet, framför allt i den inhemska ligan i Förenade Arabemiraten gör det antagandet högst rimligt.

Al Ain-tränaren Zoran Mamic förklarar samma sak men på ett annat sätt för mig när jag frågar honom om Bergs insats efter 0-0-matchen.

– Jag vet att Marcus kommer bli väldigt nyttig för oss. Han är en internationell, mycket bra anfallare. Han har gjort fyra mål för oss i träningsmatcherna – men det var i vanligt väder under träningslägret i Europa.

– Nu ligger han fortfarande inne på massagebänken och försöker återhämta sig.

Mer kemi med medspelarna och humanare siffror på kvicksilvret så blir det andra förutsättningar för Marcus Berg.

Kravet på honom i Al Ain handlar i slutändan om detta:

Under fyra säsonger i klubben gjorde Asamoah Gyan 94 mål på 83 matcher i ligaspelet. Ghananen blev skyttekung en säsong i asiatiska Champions League och tre av fyra år i ligan.

Berg är inte värvad för att bräcka Gyans målfacit utan för att bidra med det Gyan inte lyckades med – att leda Al Ain till en titel i asiatiska Champions League. Något som klubben inte fixat sedan 2003 (föll i finalen 2016).

Lyckas Marcus Berg medverka till det kommer en kille från Värmland (förlåt) bli glödhet i Al Ain av en för honom mer välkommen anledning.

Till kvartsfinalreturen mot Al Hilal i Riyadh om tre veckor har Marcus Berg hunnit lära känna sina medspelare bättre.

Och så får han hoppas på lite mer mänskliga temperaturer.
