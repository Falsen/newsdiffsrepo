”Tappade hakan när han fick se lönen”
PATRIK BRENNING

FC Köpenhamn har länge varit Skandinaviens starkaste klubb ekonomiskt men när danskarna ska ut i världen och mäta sina krafter räcker det ändå inte alltid särskilt långt. Det beskriver en frustrerad Ståle Solbakken efter sommarens transferfönster.

– Vi har de pengar vi har och arbetar bäst vi kan utifrån de förutsättningarna, säger Solbakken till klubbens hemsida och beskriver hur fem man under sommaren jobbat heltid med att bland annat hitta en ny mittback:

– Vi är varken naiva eller blinda. Vi har letat efter en skandinavisk mittback och har varit i dialog med Celtic (gällande dansken Erik Sviatchenko) men avståndet mellan utbud och efterfrågan var helt enkelt för stort.

FCK-managern hoppades då istället kunna lösa svenske landslagskaptenen Andreas Granqvist från kontraktet med Kransodar. 32-åringen sitter på ett utgående kontrakt men i den här förhandlingen var det inte övergångssumman som skulle visa sig vara för hög för FCK:s plånbok.

– Vi har snackat med Andreas Granqvist i Krasnodar men han tjänar mer än hela vår trupp ihop så det blir inget. Allt det är kört, säger Solbakken.

Uttalandet från Solbakken har fått stor uppmärksamhet i Danmark men även i Norge där TV2 beskriver det som att ”Ståle Solbakken tappade hakan när han fick veta vad spelaren tjänar”.

Granqvist har enligt uppgift en årslön på omkring 30 miljoner kronor, efter skatt, i Ryssland.
