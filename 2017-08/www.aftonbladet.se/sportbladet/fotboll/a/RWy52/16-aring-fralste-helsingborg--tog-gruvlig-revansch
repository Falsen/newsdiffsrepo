tisdag 22 augusti 2017
16-åring frälste Helsingborg – tog gruvlig revansch
SIMON NORBERG

Helsingborgs IF har efter uttåget ur allsvenskan förra säsongen haft en berg-och-dalbana till säsong i Superettan.

Men efter 0–4-förlusten mot dåvarande jumbon IK Frej i måndags fick skåningarna utstå stor kritik.

Förlusten var det tredje poängtappet på kort tid och drömmarna om ett snabbt återtåg kändes avlägsna.

Men under söndagen tog Helsingborg gruvlig revansch hemma på Olympia mot Gais.

Det satt dock långt inne – trots att gästerna spelade med en man mindre i 75 minuter efter att August Wängberg dragit på sig rött kort. Niclas Andersén drog sedan även han på sig en utvisning med minuten kvar av matchen.

Först i den 82:a matchminuten kunde 16-årige Alex Timossi Andersson förvalta ett inspel från nygamla Darijan Bojanic, som precis återvänt efter en sejour i Östersund.

16-åringen första mål i superettan.

– Jag kan inte beskriva känslan när bollen går in, det var väldigt många olika känslor på en och samma gång, säger han till klubbens hemsida.

Målet blev det enda i matchen och trepoängen var den första  på fyra matcher.

Därmed klättrar HIF upp på en tredjeplats i en väldigt jämn tabell, med en match mer spelad än konkurrenterna.

– Känslan är jättebra. Hela laget har haft en liten dipp så det är bra att vi får den här vinsten och kan lyfta oss

▪▪▪

På Grimsta IP såg serieledarna Brommapojkarna till att städa av IFK Värnamo med en 2–1-seger.

Luca Gerbino Polo blev stor matchhjälte i den 82:a matchminuten.

Det enda lag som håller någorlunda jämna steg med BP är Dalkurd.

Borlänge-laget vann enkelt med 3–0 borta mot nykomligen Norrby i Borås efter att Robin Tranberg, Rawez Lawan och Richard Yarsuvat stått för målen.
