Säsongen är över för Rasmus Elm
MALIN WAHLBERG

Rasmus Elm har inte spelat i allsvenskan sedan 17 april. Nu blir det inget mer spel den här säsongen. Elm tvingas till operation av sin höft som strulat i flera månader.

– Behandling och vila har inte hjälpt Rasmus Elm att komma tillbaka till matchspel och på fredag väntar operation av höften i Göteborg, säger sjukgymnasten Kjell Svensson till P4 Kalmar.

Elm har som bekant dragits med stora skadeproblem i flera år. I en intervju med Barometern för några veckor sedan sa mittfältaren dock att han inte har några tankar på att sluta.

– Nej, det har jag inte. Jag vill inte komma till det beslutet än, utan jag vill ge det här en chans. Jag hoppas kunna vara med och spela. Om kroppen vill, då vill jag. Men vill kroppen inte, då vill inte jag heller. Då är det inte roligt, då sjunker jag till en för låg nivå, tycker jag. Man vet var man har varit och vad man kan, då är det inte roligt att gå på halvfart. Då skiter jag hellre i det, sa han då.
