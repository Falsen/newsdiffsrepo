4,5 miljoner svenskar kan blåsas på VM-kval
ANDREAS LILLHANNUS

Det var i början av juni som Discovery Networks var oense om ett nytt distributionsavtal med Telia.

Discovery har bland annat Kanal 5 och Kanal 9, som sänder herrarnas VM-kval i fotboll, och länge såg det ut som att samtliga Telia-kunder skulle blåsas på den högintressanta VM-kvalmatchen mellan Sverige och Frankrike.

Men i sista stund kom de båda bolagen överens.

Men nu, med bara dagar kvar till nya VM-kvalmatcher, har Discovery Networks hamnat i kläm på nytt – denna gång med ComHem/Boxer.

Deras avtal går ut på natten den 31 augusti, alltså bara någon timme efter Sveriges match mot Bulgarien som sänds i Kanal 5.

Enligt Discovery kontrollerar ComHem/Boxer 51 procent av den svenska linjära distributionen, och sänder alltså tv till cirka 4,5 miljoner svenskar.

– Vi har fortfarande löpande samtal med ComHem/Boxer och båda parter försöker komma fram till en lösning. Så här långt har vi inte lyckats, säger Dan Panas, presschef på Discovery Networks Sweden, till Sportbladet och fortsätter:

– Boxer kontrollerar 51 procent av den linjära distributionen, så vi känner ett ansvar att informera om situationen, eftersom det rör så många.

På söndag ställs Sverige mot Vitryssland på bortaplan. Enas inte parterna så kan alltså halva Sveriges befolkning blåsas på matchen.

– Spelschemat av Uefa är satt för flera år sedan och det är ComHem/Boxer som föreslagit datumet för deadline, säger Dan Panas.
