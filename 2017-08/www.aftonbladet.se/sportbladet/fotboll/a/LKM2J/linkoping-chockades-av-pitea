Linköping chockades av Piteå
LINUS NORBERG

Elva segrar på tolv matcher.

Och 9–0 i målskillnad på de tre senaste matcherna.

Linköping har ångat på i damallsvenskan och en planenlig seger i kväll hade inneburit ett järngrepp om SM-pokalen.

Men 47 minuter senare Linköping Arena chockat.

Då stod det plötsligt 0–3 på resultattavlan.

– Vi gav bort de första 30-35 minuterna. Det är en gåva från oss, säger Linköpings tränare Kim Björkegren.

Redan i den sjätte minuten tog Piteå ledningen när Hanna Pettersson hittade fram till Josefin Johansson som sköt in ledningsmålet. Och bara tre minuter senare fullbordade Norrbotten-gänget hemmalagets kalldusch när samma Pettersson nickade in 0–2.

Hon låg även bakom det tredje målet när hon spelade fram Nina Jakobsson som redan i den 47:e minuten, alltså, punkterade matchen.

I den 61:a minuten kom Linköpings reduceringsmål genom Marija Banusic.

Och viss dramatik – om än liten – blev det på tilläggstid när Kosovare Asllani spelade fram Lina Hurtig till 2–3 i den 92:e minuten.

Men närmare än så kom inte serieledaren trots jättepressen i andra halvlek.

Linköping lyckades inte öka avståndet ner till tabelltvåan Rosengård, utan kvällens förlust innebär att det fortfarande skiljer fem poäng mellan lagen.

– Skulle matchen ha pågått i fem minuter till så hade det nog blivit oavgjort. Och hade den pågått i tio minuter till skulle vi förmodligen ha vunnit, säger Björkegren.

– Men vi hade tufft uppe i Piteå också. De passar oss jävligt illa, så sett över två matcher är väl en varsin seger rättvist, fortsätter han.

⁠

Eskilstuna biter sig kvar i samma toppstrid. Segerhjälte blev Ingrid Schjelderup som blev matchens enda målskytt när hon slog till i den 33:e minuten i bortamötet med jumbon Kif Örebro.

Nykomlingsmötet mellan Kvarnsveden–Djurgården slutade 2–2.

Delade på poängen gjorde även Hammarby och Göteborg i en match som, trots 10–13 i avslut, slutade mållös. Oavgjort (1–1) blev det även i matchen mellan Vittsjö och Kristianstad.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
