Sanningen bakom Zlatans egna ”klon”
PATRIK BRENNING

Zlatan Ibrahimovic har spenderat stora delar av sommarsemestern på en lyxbåt, bland annat utanför Monacos kust, tillsammans med sin familj. Med sig på fartyget har svensken också haft vad som i Storbritannien beskrivts som en klon av honom själv.

”Zlatan Ibrahimovic avslöjar hemligheten bakom sin häpnadsväckande livslängd med otrolig klon som sällskap på familjesemestern”, skriver The Sun i sin rubrik.

”Klonen” är Richard Richt, son till landslagschefen Lars Richt.

– Det här är en fråga jag egentligen inte vill kommentera överhuvudtaget. Det får Zlatan eller sonen göra i så fall. Det är inte pappas sak att uttala sig om och det har jag lovat. Jag visste inte ens om att ni visste, säger Lars Richt till Sportbladet.

Richard Richt är en kocktalang med bakgrund på såväl restaurang Himlen som Mathias Dahlgrens Matbaren. Enligt uppgifter till Sportbladet har Richt varit anlitad som personlig kock åt Ibrahimovic under semestern.

Pappa Lars Richt vill inte spekulera i om den nyvunna uppmärksamheten internationellt kommer kunna gynna sonen i yrkeslivet.

– Haha, det vill jag inte säga något om.

Men det är ett bra sommarjobb.

– Det är det.

Sportbladet söker Richard Richt för en kommentar men landslagschef Lars Richt säger att sonen med största sannolikhet inte kan uttala sig om arbetet på Ibrahimovics båt.

– Jag tror inte det är någon idé att ni söker honom.

Lars Richt har ofta beskrivits som den man som stod Zlatan Ibrahimovic närmast under anfallsstjärnans tid i landslaget.
