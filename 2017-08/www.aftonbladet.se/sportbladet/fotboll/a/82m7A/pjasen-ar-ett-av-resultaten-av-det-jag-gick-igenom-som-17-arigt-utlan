”Pjäsen är ett av resultaten av det jag gick igenom som 17-årigt utlandsproffs”
MICHAEL WAGNER

Under fredagen har pjäsen Skuldsanering premiär på Teatern under bron i Stockholm.

Manuset är skrivet av Martin Bengtsson, den tidigare fotbollstalangen som abrupt avslutade sitt kontrakt med italienska Inter efter att han försökt begå självmord.

2007 gav Bengtsson ut boken I skuggan av San Siro där han naket beskriver baksidan idrottens elitsatsningar med bland annat psykisk ohälsa.

Hur nervöst är en teaterpremiär jämfört med en större fotbollsmatch?

– Jag kommer knappt ihåg hur det kändes inför det större matcherna, men jag har svårt att tänka mig att det här är skulle vara mindre pirrigt. Det är jätteroligt men också nervöst, säger Martin Bengtsson. Jag har lämnat ifrån mig texten och nu är det andra som tar vid.

Vilka är likheterna mellan fotbollens och teaterns värld?

– Man kan väl säga att båda är publiksporter? Båda är underhållning och engagemang. Jag har tagit med mig ett metodiskt förhållningssätt från fotbollen. När man lär sig att dribbla så måste man försöka gång efter gång. Det har jag med mig här också. Man måste öva för att bli bra. Jag har ingen naiv tro på genialitet.

– Jag vet hur många timmar man behöver lägga ned på både fotboll och skrivande om man vill bli bra på det.

Efter att helt ha lämnat fotbollen jobbade Martin Bengtsson först som skrivande nöjesredaktör och senare som tv-reporter. Han har varit bosatt i Berlin som musiker och performanceartist och drivit ett konstgalleri. Efter studier på Akademi Valand i Göteborg och Teaterhögskolan i Malmö blir nu Skuldsanering Bengtssons professionella dramatikerdebut.

Hur påverkar det du upplevde som ungdomsproffs dig i dag?

– Det påverkar mig inte i min vardag. Men jag bär med mig vad som hände då. Det som kom ut ur den krisen var en kreativitet och vilja att få uttrycka mig. Jag insåg att det var fundamentalt för att jag skulle må bra framöver. Den här pjäsen är också ett resultat av krisen jag gick genom som 17-årigt utlandsproffs. Det var ett tydligt val i livet som jag gjorde, att jag skulle göra något helt annat än fotboll.

Har fotbollen förändrats till det bättre utifrån vad du upplevde?

– Jag tycker diskussionen kring mental ohälsa tas på större allvar. Det har att göra med Robert Enkes självmord och andra spelare som gått ut och pratat om depressioner och hur de upplever den här miljön.

– I nästan tio år har jag föreläst kring min bok och intresset har hållit i sig. Under de senaste tre, fyra åren har jag återkommande varit hos ungdomslandslagen och pratat. De har tagit in mina upplevelser i informationen till nya spelare. Det har blivit mycket mer accepterat att prata om de här sakerna. Bara för att man har en hög lön och spelar i en stor klubb betyder det inte att man mår bra eller är lycklig.

– Jag tycker det ska vara självklart att lag och landslag har psykologer kopplade till sig med tanke på prestationskraven som finns.

Har du hittat rätt i din personliga resa när du skriver drama för teatern?

– Det är en svår och intressant fråga. Jag vill att livet ska vara en ständig produktion av överraskningar. Att man är öppen till var livet tar en. Det har varit en hel del olika saker sedan jag lämnade fotbollen, men att genom dramatiken och via teatern komma åt etiska, moraliska och politiska konflikter fyller mig med mycket lust. Inget av det jag har gjort tidigare matchar kicken av att skriva dramatik, säger Martin Bengtsson.
