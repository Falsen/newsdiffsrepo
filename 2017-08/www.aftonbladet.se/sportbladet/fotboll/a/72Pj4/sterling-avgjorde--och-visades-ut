Sterling avgjorde – och visades ut
ANDREAS LILLHANNUS

Mot Tottenham senast blev Raheem Sterling poängräddare i matchen som slutade 1–1.

Samme Sterling skulle bli hjälte för Manchester City även i lördagens möte mot Bournemouth.

Det var dock hemmalaget som startade bäst och tog ledningen efter ett drömmål av Charlie Daniels.

Manchester City kom dock snabbt tillbaka då David Silva kort därpå, med en fin djupledsboll, hittade Gabriel Jesus som fri mot Asmir Begovic inte gjorde några misstag.

Bournemouth var i den andra halvleken närmast ett ledningsmål, då norrmannen Joshua King ur bra läge i straffområdet träffade stolpen.

När 90 minuter var spelade tog fjärdedomaren upp skylten som visade på fem tilläggsminuter. I den 97:e(!) minuten hittade Raheem Sterling ut till Danilo, som hittade tillbaka till Sterling som via Bournemouth-spelare fick bollen i nät.

I glädjeyran sprang engelsmannen ut till publiken, som också tog sig in på plan, för att fira. Domaren menade att firandet var otillåtet och han fick sitt andra gula kort av domaren Mike Dean. Det röda kortet innebär att han missar nästa veckas stormöte mot Liverpool.

Det fick tränaren Pep Guardiola att ilskna till rejält.

– Säg mig varför man inte får fira med fansen. Vi kanske inte borde spela med fans över huvud taget, om det ska ge varning. Alla lag vill fira med fansen om man avgör i 90:e minuten, det är som det är, säger han enligt NBC.

Flera tidigare storspelare reagerade även.

”Säg ingenting om att det är regelrätt. Mike Dean har uppenbarligen aldrig avgjort en match”, skriver Alan Shearer.

”Man får inte ens fira ett mål längre. Ett stort skämt att visa ut Sterling. Nu när jag inte spelar längre kan jag säga att Mike Dean är den sämsta”, skriver Bobby Zamora på Twitter.

I tumultet ilsknade Sergio Kün Aguero till på ett par poliser som bryskt brottade ner en supporter som tagit sig in för att fira målet. Samtidigt anklagades argentinaren för att ha slagit en publikvärd oredan.

”Polisen tittar på övervakningsbilderna av planen som en del av en pågående förundersökning för att undersöka om några ytterligare lagbrott skett”, skriver Dorset-polisen i ett uttalande enligt AP.

Sergio Kün Aguero var frågande till anklagelserna efter matchen.

”Angående den här storyn om publikvärden, jag har inte slagit någon, de här anklagelserna är falska och tv-bilderna bevisar det”, skriver han på Twitter.

Efter matchen tackades också Aguero av supportern, Zack Weir, som brottades ner av polis.

”Det är jag som ligger där på marken – tack för allt Sergio Aguero. Jag är skyldig dig en.”, skriver han på Twitter.

Sent i natt kom besked från Bournemouth om att anklagelserna mot Aguero var ett missförstånd och att polisärendet därmed är nedlagt.

✓ Se fler höjdpunkter på viasatsport.se och matcherna i sin helhet på Viaplay.
