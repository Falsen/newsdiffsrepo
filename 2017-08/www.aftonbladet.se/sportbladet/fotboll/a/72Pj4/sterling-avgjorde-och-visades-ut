Sterling avgjorde – och visades ut
ANDREAS LILLHANNUS

Manchester City fick en smakstart på Premier League-säsongen då nykomlingen Brighton besegrades med 2–0 på bortaplan.

Men i hemmapremiären gick det tyngre.

Mot Everton fick Kyle Walker rött kort strax innan första halvleks slut, och Raheem Sterling fick som inhoppare bli poängräddare i matchen som slutade 1–1.

Sterling skulle bli hjälte för Manchester City även i lördagens möte mot Bournemouth.

Det var dock hemmalaget som startade bäst och tog ledningen efter ett drömmål av Charlie Daniels.

Manchester City kom dock snabbt tillbaka då David Silva kort därpå, med en fin djupledsboll, hittade Gabriel Jesus som fri mot Asmir Begovic inte gjorde några misstag.

Bournemouth var i den andra halvleken närmast ett ledningsmål, då norrmannen Joshua King ur bra läge i straffområdet träffade stolpen.

När 90 minuter var spelade tog fjärdedomaren upp skylten som visade på fem tilläggsminuter. I den 97:e(!) minuten hittade Raheem Sterling ut till Danilo, som hittade tillbaka till Sterling som via Bournemouth-spelare fick bollen i nät.

I glädjeyran sprang engelsmannen ut till publiken för att fira, vilket inte är tillåtet, och han fick sitt andra gula kort av domaren Mike Dean. Det röda kortet innebär att han missar nästa veckas stormöte mot Liverpool.

Det fick tränaren Pep Guardiola att ilskna till rejält.

– Säg mig varför man inte får fira med fansen. Vi kanske inte borde spela med fans över huvud taget, om det ska ge varning. Alla lag vill fira med fansen om man avgör i 90:e minuten, det är som det är, säger han enligt NBC.

Flera tidigare storspelare reagerade även.

”Säg ingenting om att det är regelrätt. Mike Dean har uppenbarligen aldrig avgjort en match”, skriver Alan Shearer.

”Man får inte ens fira ett mål längre. Ett stort skämt att visa ut Sterling. Nu när jag inte spelar längre kan jag säga att Mike Dean är den sämsta”, skriver Bobby Zamora på Twitter.

”Vad i helvete händer med fotbollen när man inte får fira ett sent avgörande med sina egna fans. Kom igen!”, skriver Carlton Cole.

Matchen placerar sig dessutom på andraplats i Premier League genom tiderna när det kommer till antal gula och röda kort.

✓ Se fler höjdpunkter på viasatsport.se och matcherna i sin helhet på Viaplay.
