Debutanten inför derbyt: ”Har knappt hunnit smälta det”
SIMON SJÖSTRAND

Peter Gerhardssons första VM-kvaltrupp bjöd på en del överraskningar. Medan veteraner som Caroline Seger och Nilla Fischer tog plats, precis som omtalade stjärnskottet Marija Banusic, blev bland andra Lisa Dahlkvist petad.

– Klart jag är besviken. Jag ser mig som en landslagsspelare och räknade med att komma med. Det är tungt, sa 30-åringen.

En som däremot fick jubla var Djurgårdens succémittfältare Johanna Rytting Kaneryd.

20-åringen är uttagen i A-landslaget för första gången.

– Jag vet inte om jag hunnit smälta det. En rolig överraskning. Det här är ju en barndomsdröm och ett mål man haft under hela karriären, säger Rytting Kanerud till Sportbladet.

Varför får du chansen just nu, tror du?

– Jag har inlett höstsäsongen bra och visat mina offensiva kvaliteter. Jag tar det steg för steg och känner att jag utvecklas. Det är kul att man får chansen även när man är så pass ung, säger 20-åringen.

Sedan tidigare har hon erfarenhet från ungdomslandslagen och har blivit en viktig kugge på Djurgårdens mittfält sedan hon anslöt till klubben i fjol.

Nu hoppas hon få debutera i VM-kvalmatchen mot Kroatien den 19 september.

– Mina chanser? Jag har inte hunnit tänka så långt. Tanken nu är bara att göra ett bra avtryck, säger Rytting Kanerud.

Men först väntar derby hemma mot Hammarby på onsdagen.

– Det ska bli spännande. Det är alltid speciellt med derbyn, mycket prestige och mycket publik. Vi har inlett hösten väldigt bra och har en skön känsla, säger Djurgårdsmittfältaren, vars lag ligger fyra – fyra poäng efter Eskilstuna på tredjeplatsen.

– Vi ser fram emot hösten. Målet är att sluta bättre än i fjol (sexa). Sen är det självklart en dröm att vara med och slåss allra högst upp.

Säg att ni slår ”Bajen”, och så landslagsplatsen på det. En ganska okej vecka för din del?

– Det kan inte bli bättre, säger Rytting Kanerud.

⁠ Djurgården–Hammarby börjar 19.00 på onsdagen.
