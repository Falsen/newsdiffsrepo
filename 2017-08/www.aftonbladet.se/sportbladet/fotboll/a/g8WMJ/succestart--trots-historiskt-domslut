måndag 21 augusti 2017
Succéstart – trots historiskt domslut
ANDREAS KÄCK

I sommarens Confederations Cup testades den nya videogranskningen (VAR – video assistant referees) för första gången i ett stort mästerskap.

Reaktionerna var … blandade.

– Det fungerar inte bra alls, sa exempelvis Portugals förbundskapten Fernando Santos.

”VAR” har nu införts i flera av Europas största ligor, bland annat i nederländska Eredivisie, tyska Bundesliga – och italienska serie A.

Systemet sattes också på prov direkt när regerande mästaren Juventus mötte Cagliari i säsongens första match.

Hemmalaget hade tagit ledningen via Mario Mandzukic när domaren i den 37:e minuten signalerade att han ville videogranska en situation i ”Juves” straffområde. Därefter sprang han tillbaka ut på planen och pekade på straffpunkten.

Digo Farias slog dock en svag straff som Gigi Buffon tämligen enkelt kunde rädda – och precis före paus tryckte Paulo Dybala i stället in 2-0 till Juventus.

I den 66:e minuten utökade Gonzalo Higuain ledningen till 3–0, vilket blev slutresultatet.

– En stabil insats rakt igenom. Jag är glad över att få göra mål direkt och jag är glad över att vi höll nollan, säger Paulo Dybala.

Napoli tog i sin tur en enkel trepoängare borta mot Hellas Verona. Man vann med 3-1 efter mål av Arkadiusz Milik, Faouzi Ghoulam och ett självmål av Veronas Samuel Souprayen.

I den 82:a minuten orsakade Elseid Hysaj straff och visades ut, men Napolis seger var aldrig hotad.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
