Kan Jesus komma tillbaka som människa?
Patrik Brenning

2011 satt en trött Zlatan Ibrahimovic på ett presspodium under en landslagsamling med en tämligen dyster syn på framtiden.

– Jag tillhör Milan och stannar i Milan. Jag orkar inte byta en gång till. Jag ska sluta när jag är på topp men samtidigt så har jag varit på topp nu i tio år. Jag har kontrakt i tre år till...

Det blev ett klubbyte till. Ett par till och med. Och tack och lov ytterligare en kontraktsförlängning.

Zlatan Ibrahimovic stannar i Manchester United och det är med en stor portion lättnad vi nu kan konstatera det. När svensken ådrog sig sin allvarliga knäskada i våras kändes allt för första gången osäkert.

Att Manchester United redan nu presenterar Zlatan tyder också på att det finns en förhoppning om att ha 35-åringen tillbaka redan under hösten. Brittisk media har spekulerat i att mötet med Tottenham den 28 oktober är målet men såväl José Mourinho som svensken själv manade till lugn i sina första uttalanden efter kontraktsförlängningen.

När comebacken blir av känns just nu ganska ointressant – det viktiga är att vi kan konstatera att 35-åringen kommer tillbaka och mest intressant blir egentligen att se vilken slags position han kommer att ta.

Zlatan har lämnat över tröja nummer nio till nye försteanfallaren Romelu Lukaku – den dyra prestigevärvningen från Everton som fått en drömstart i Manchester United. Det är knappast för att ersätta honom svensken nu värvas tillbaka och jag tror inte heller Mourinhos tanke är att de två ska spela tillsammans.

Istället ser Zlatan ut att återvända som ett komplement till Lukaku. En joker som kan sätta press på belgaren att lyfta sig ytterligare en nivå och annars vara beredd att komma in och frälsa från bänken. Det ska bli oerhört intressant att se hur Ibrahimovic kommer förhålla sig till den rollen.

Med tanke på att Zlatan själv presenterar nyheten att han stannar i United med en bild där han i klär sig rollen som Gud är frågan värd att ställa. Tillåter hans ego honom att återvända till jorden som människa igen?

Men mest av allt är jag glad att den fotbollströtte Zlatan från 2011 hittade glädjen till fotbollen igen. För hans gissning för sex år sedan kring vad en 35-årig Ibrahimovic skulle göra var inte den mest upplyftande.

– Då sitter vi någonstans... och röker...
