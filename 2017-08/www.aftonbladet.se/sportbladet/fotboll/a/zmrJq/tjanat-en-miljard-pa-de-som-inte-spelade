Tjänat en miljard på de som inte spelade
PATRIK BRENNING

Vad är mest lönsamt för en fotbollsklubb: Att köpa spelare de faktiskt behöver eller att fylla sin klubb med talanger de i praktiken aldrig förväntar sig att använda? Märkligt nog det senare sett till avkastning på investerade pengar.

Det har i alla fall gällt för Chelsea de senaste åren. En genomgång som Daily Mail gjort visar att London-klubben de senaste fem åren fått en värdeökning på 216 procent på sina sålda farmarspelare – att jämföra med en ökning på 18,72 procent på sina a-lagsspelare.

Tidningen har räknat på de 32 spelare klubben sålt de senaste fem åren. Tolv av dessa var a-lagsspelare (Nemanja Matic, Juan Cuadrado, Asmir Begovic, Jon Obi Mikel, Oscar, Ramires, Petr Cech, Filipe Luis, Andre Schürrle, Fernando Torres, David Luiz, och Juan Mata) som i snitt gjorde 113 ligamatcher för klubben innan de såldes. De köptes för ett snittpris på 213 miljoner kronor och såldes för 253 miljoner kronor.

De 20 andra som skeppats iväg har varit yngre talanger som många spenderade större delen av sin tid som ”Chelsea-spelare” på lån i andra klubbar. Snittpriset vid inköpen av de 20 talangerna var 26 miljoner kronor styck men de såldes, efter att ha gjort i snitt blott sex ligamatcher var, för 83 miljoner kronor. Totalt har Chelsea kunnat räkna in en vinst på 1,1 miljarder kronor på försäljningarna av ”farmarspelarna”.

Vinsten förklarar varför Chelsea i dag har 26 utlånade spelare och ytterligare elva som fortfarande väntar på en ny tillfällig klubbadress till kommande säsong. Spelare där majoriteten aldrig kommer representera klubbens a-lag men ändå väntas inbringa miljoner i vinst till klubben. Ett system som fler storklubbar nu också kan börja snegla på med tanke på Chelseas ekonomiska vinster.s

Smolket i glädjebägaren är dock att tre av farmarspelarna senare visat sig bli värda långt mycket mer än Chelsea sålde dem för. Romelu Lukaku, Kevin De Bruyne och Mohamed Salah har sedan de lämnade Chelsea flyttat vidare till en total kostnad av 1,75 miljarder kronor. Spelare London-klubben ”bara” tjänade 368 miljoner kronor på.
