”Zlatan åt oftast ensam i United”
PATRIK BRENNING

Den medicinska staben kallade honom ”övernaturlig” när Zlatan Ibrahimovic satte rekord på rekord under sin första läkarundersökning hos Manchester United. Sedan fortsatte svensken på inslagen väg med att förbluffa person efter person inom den mäktiga klubben under sitt första år i Premier League.

Så beskriver Daily Mail den gångna säsongen med Zlatan i United.

Daily Mail skriver bland annat att kockarna i Uniteds personalrestaurang fick lära sig nya rutiner för att anpassa sig till Zlatans rigorösa träningsschema. När alla andra spelare hade gått hem och kockarna släckt ner köket för natten stod ofta en tallrik kycklingsallad kvar på serveringsdisken med namnet ”Zlatan” skrivet på en liten etikett.

”Först in och först ut – det var Ibrahimovics rutin. Hans dedikation var så stor att de som jobbade i Uniteds kök fick instruktionen att lägga upp hans mat och lämna den på disken eftersom det inte skulle vara någon kvar i byggnaden som kunde servera honom när han väl var klar på träningsplanen och i gymmet. Han åt ofta ensam”, skriver Daily Mail.

Zlatans inställning påstås också ha imponerat så mycket på tränaren José Mourinho att han var beredd att förnya kontraktet med svensken redan innan Zlatan hade opererats för den allvarliga knäskada han ådrog sig för fyra månader sedan. Så blev inte fallet men enligt Daily Mail har United fortfarande inte städat ut 35-åringens skåp i omklädningsrummet och även behållit Zlatan i gemenskapen eftersom anfallaren gjort delar av sin rehabilitering på träningsanläggningen.

I sommar har Zlatan fortsatt sina förberedelser inför en comeback på vad som beskrivs som ett ”lyxgym” i Monaco, vid sidan av bland annat dubble världsmästaren i boxning Hassan N&#x27;Dam. Framstegen har också varit så stora att Zlatans kontraktsförnyelse med United nu bara beskrivs som en formalitet av Daily Mail.

En comeback i januari är aktuell men Zlatan kommer inte få ett nytt avtal på samma lönenivå som det förra. Enligt Daily Mail tjänade svensken 3,86 miljoner kronor i veckan förra säsongen men påstås nu, enligt Daily Star, få nöja sig med motsvarande 1,3 miljoner kronor.

Det och en hel del kycklingsallad.
