Blir slagen i ansiktet: ”Ska vara utvisning”
ANDREAS KÄCK

Det var, som sig bör, ett fysiskt spel i derbyt mellan IFK Göteborg och Häcken men det var ändå teknisk briljans som resulterade i matchens första mål.

I den 28:e minuten drog Sebastian Eriksson till från distans – och fick en drömträff.

Hur klockren träffen var?

– Jag stukade nästan foten…, säger Eriksson i C More.

Teknisk briljans kan man knappast säga om matchens andra mål.

Samme Eriksson råkade då rensa bollen rakt i skallen på lagkamraten Emil Salomonsson och vips, så var Nasiru Mohammed helt friställd i straffområdet.

– Jag försöker komma före min spelare och sen får jag någon konstig träff. Bollen går åt helt fel håll. Ett riktigt skitmål, säger Eriksson.

Med 20 minuter kvar att spela uppstod en situation som lär bli omdiskuterad. Mohammed Abubakari tappade då omdömet och slog (!) David Boo Wiklander rakt i ansiktet med en öppen handflata.

– Det ser ut som att Abubakari blir dragen i tröjan först men man får inte ge igen på det sättet. Ser domarna det där så ska det vara utvisning, säger C More-experten Anders Andersson.

– Han sätter upp handen i ansiktet och vad jag vet får man inte ha händerna där. Hade jag gjort det hade det blivit straff. Det är synd att vi inte får med oss den, för den är solklar tycker jag, säger Boo Wiklander i C More.

I den 72:a minuten byttes Mathias Ranégie in för Häcken och det dröjde bara sju minuter innan han hade dragit på sig gult kort i sin allsvenska comeback. Detta efter att ha fullföljt en situation mot Blåvitt-målvakten Pontus Dahlberg, som blev fly förbannad.

Matchen slutade 1-1.

– Vi är inte nöjda, med tanke på hur matchen ser ut. Vi skapar många chanser, säger Boo Wiklander.

– Jag tycker det är en ganska bra match. En bra taktisk insats av oss. Det kunde ha gått lite hur som helst, säger Häcken-tränaren Mikael Stahre.
