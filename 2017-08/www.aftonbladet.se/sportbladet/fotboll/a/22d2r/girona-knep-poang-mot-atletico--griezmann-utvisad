Girona knep poäng mot Atletico – Griezmann utvisad
FRIDA FAGERLUND

Efter 87 års väntan gör Girona äntligen sin första säsong i den spanska högstaligan.

För bara fem år sedan, när skuldberget var större än någonsin, såldes klubben för ynka tio kronor.

Därför var det givetvis ett taggat lag som äntrade Estadi Montilivi under lördagen i premiärmötet med Atletico Madrid – och visst fick hemmalaget jubla.

Med tre minuters mellanrum chockade Christian Stuani Atleti med dubbla mål i den första halvleken.

– Jag sa till spelarna i halvtid att de var bättre än oss, säger tränaren Diego Simeone enligt Mundo Deportivo.

– Det finns många lag som inte skulle kunna komma tillbaka från ett 2–0-underläge.

Mardrömmen fortsatte för bortalaget i den andra halvleken när stjärnan Antoine Griezmann visades ut.

Fransmannen fick först ta emot en varning eftersom domaren Juan Martinez Munuera ansåg att han hade filmat i straffområdet efter en duell med målvakten Gorka Iraizoz.

Det andra gula kom sekunder senare för protest. Martinez Manuera skriver i domarrapporten att Griezmann ska ha sagt ”du är skit” och fick därmed lämna planen.

– Jag har inte hunnit prata med honom (Griezmann) om det än, säger Simeone som fick se sitt lag resa sig igen.

Atletico lyckades reducera i den 78:e minuten genom Angel Correa. Ofattbart nog nickade därefter José Maria Gimenez in 2–2 med fem minuter kvar av ordinarie tid.

Poängen är därmed Gironas första i La Liga någonsin. Atletico får trösta sig med att man hämtar upp underläge trots tio man på planen.

– Det här är ett exempel på vilken styrka det här laget besitter, att de inte ger upp, säger Diego Simeone.

– Jag gratulerar spelarna till deras insats i dag.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
