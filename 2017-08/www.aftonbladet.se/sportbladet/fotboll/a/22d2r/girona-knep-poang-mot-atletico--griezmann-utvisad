lördag 19 augusti 2017
Girona knep poäng mot Atletico – Griezmann utvisad
FRIDA FAGERLUND

Efter 87 års väntan gör Girona äntligen sin första säsong i den spanska högstaligan.

För bara fem år sedan, när skuldberget var större än någonsin, såldes klubben för ynka tio kronor.

Därför var det givetvis ett taggat lag som äntrade Estadi Montilivi under lördagen i premiärmötet med Atletico Madrid – och visst fick hemmalaget jubla.

Med tre minuters mellanrum chockade Christian Stuani Atleti med dubbla mål i den första halvleken.

Mardrömmen fortsatte för bortalaget i den andra halvleken när stjärnan Antoine Griezmann visades ut.

Fransmannen fick ta emot dubbla gula kort eftersom domaren Juan Martinez Munuera ansåg att han hade filmat i straffområdet efter en duell med målvakten Gorka Iraizoz. Troligtvis berodde det andra kortet på anfallarens protester.

Atletico lyckades reducera i den 78:e minuten genom Angel Correa. Ofattbart nog nickade därefter José Maria Gimenez in 2–2 med fem minuter kvar av ordinarie tid.

Poängen är därmed Gironas första i La Liga någonsin. Atletico får trösta sig med att man hämtar upp underläge trots tio man på planen.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
