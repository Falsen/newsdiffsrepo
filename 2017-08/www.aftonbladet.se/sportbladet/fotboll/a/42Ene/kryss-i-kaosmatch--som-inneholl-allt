Kryss i kaosmatch – som innehöll allt
ERIK KARLSSON

IFK Göteborg fick en drömstart borta mot Malmö FF. Redan efter tre minuter språngskallade Tobias Hysén in 1–0 på ett fint Mikael Boman-inlägg.

Malmö reste sig från den chockstarten och växte in i matchen.

Men i vägen för alla försök till kvittering stod Pontus Dahlberg. Allra svettigast var en sidledsförflyttning där han rånade Jo-Inge Berget från nära håll.

Berget fick dock revansch i andra halvlek när han rullade in 1–1 mellan benen på Pontus Dahlberg.

Direkt efter målet såg matchen ut att rinna IFK Göteborg ur händerna när mittbacken Kristopher Da Graca tog sitt andra gula kort med en ful tackling på Erdal Rakip.

Med en man mer malde MFF på och i 75:e minuten fick man en mycket tveksam straff när linjedomaren tyckte sig se en knuff i ryggen på Anton Tinnerholm (tredje matchen i rad som högerbacken fixade en straff på ungefär samma sätt).

Markus Rosenberg stegade upp och chippade bollen – rakt i händerna på Pontus Dahlberg som inte rört sig en tum.

– Jag tackar Sven (Andersson, målvaktstränaren) för den. Jag visste att Rosenberg har den som alternativ och i dag gick jag inte på den. Det var skönt, säger Dahlberg.

Rosenberg gick ändå av planen med ett leende av läpparna i 82:a minuten. Då hade han nämligen precis knoppat in 2–1 på hörna och såg ut att bli matchens store hjälte i comebacken.

Men det galna stormötet hade en ingrediens kvar.

En läcker blåvit frisparksvariant. Tobias Hysen sköt frisparken efter marken, Sören Rieks styrde in den som ett inlägg och lagkaptenen Sebastian Eriksson skallade in bollen till 2–2. Segerrusig firade han med fansen så att bortaläktaren delvis kollapsade och fansen trillade in på planen.

– Den var intränad. Vi visste att de inte hade koll där, säger Eriksson om frisparken.

Vem låg bakom den?

– Det vill jag inte säga.

Var det inte Sven Andersson?

– Jo, vi säger att det var Sven.

Fler mål blev det inte, men väl fler heta situationer. Klockan hade tickat upp på 95 minuter när Carlos Strandberg gav David Boo Wiklander en lavett i offensivt straffområde. Efter en domarkonferens stannade det vid ett gult kort.

– De kan inte ha sett slaget i ansiktet för då ska det vara rött, säger C Mores expert Anders Andersson.

Så, nu kan ni andas ut.
