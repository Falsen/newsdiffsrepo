Fagerlund: Landslaget tillhör Gerhardsson nu
Frida Fagerlund

Det låg en sorts spänning i luften när Peter Gerhardsson äntligen äntrade podiet på Friends Arena.

Efter åtskilliga år med Pia Sundhage längst fram i skutan var det dags för något annat, något nytt och fräscht.

Huvudpersonen själv såg lugn och avslappnad ut.

– Senast jag var här fick jag ett utbrott och rev sönder ett papper, skämtade den nye förbundskaptenen och syftade på en incident från sin tid som klubblagstränare i Häcken.

Innan de 23 namnen slutligen presenterades var han särskilt tydlig med en sak: ingen är petad.

Alla namn var nya namn, oavsett om de hade spelat i en blågul tröja tidigare eller inte.

Gerhardsson lade onekligen upp för att truppen skulle innehålla en del överraskningar. Och visst blev det så.

Visserligen finns rutinerade spelare som Caroline Seger, Nilla Fischer och Hedvig Lindahl fortfarande med.

Men nog saknar de flesta en Lisa Dahlkvist, som särskilt under OS 2016 i Brasilien gjorde starkt avtryck hos det svenska folket.

En ren konkurrensfråga, menar Gerhardsson, som i stället valde att göra plats för en tidigare petad Marija Banusic (som han för övrigt beskriver som en “exceptionell spelare”).

Lägg därtill att inte heller Sundhage-favoriten och glädjespridaren Olivia Schough finns med och det går att dra en enkel slutsats:

Landslaget tillhör inte Pia Sundhage längre, det tillhör Peter Gerhardsson.

Han är här för att göra landslaget till sitt, och det är väl inget fel i det egentligen. Rutin är fortfarande ett begrepp som finns med i vokabulären, men det är tydligt att individuell skicklighet är desto viktigare från och med nu.

Vansinnigt eller ej?

Efter matchen mot Kroatien lär det bli tydligare.
