”Kan vara spelklar tidigare än väntat”
ANDREAS KÄCK

I torsdags bekräftade Manchester United att Zlatan Ibrahimovic återvänder.

Dagen därpå spekulerade tränaren José Mourinho i när comebacken kan tänkas ske – och han var tydlig med att det inte blir något spel i Champions Leagues gruppspel, som pågår fram till den 5 december.

– Vi kommer låta honom göra sitt jobb, steg för steg, tills han verkligen är redo att komma tillbaka. Han är tillbaka i januari, sa Mourinho.

Men kanske sker comebacken tidigare än så?

Det tror i alla fall tidningen The Telegraph vars Manchester United-kännare James Ducker påstår sig ha nya uppgifter om svenskens rehabilitering.

”Zlatan Ibrahimovic hoppas vara redo för spel lagom till den intensiva julperioden”, skriver han.

Under den perioden möter United Leicester, Burnley, Southampton och Everton inom loppet av tio dagar. Skulle comebacken ske då stannar ”Ibras” frånvaro vid åtta månader, vilket var kortare tid än man först befarade.

– De sa att det var över, att jag var slut, att jag inte kunde komma tillbaka och att jag saknade hunger. Men nej, det är jag som bestämmer när det är slut. Att ge upp var aldrig ett alternativ, sa Zlatan själv när man blev klar för en återkomst i United.

Svensken har den här gången skrivit på ett ettårskontrakt.
