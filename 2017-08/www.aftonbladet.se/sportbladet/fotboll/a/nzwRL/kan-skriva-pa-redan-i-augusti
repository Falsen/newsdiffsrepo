tisdag 22 augusti 2017
”Zlatan skriver på redan nu i veckan”
ANDREAS KÄCK

Zlatan Ibrahimovic gjorde 17 mål för Manchester United under sin första Premier League-säsong.

Under en Europa League-match i våras skadade svensken knät allvarligt och klubben valde att inte förlänga hans kontrakt, som löpte ut i somras.

Men ... tomrummet har fyllts upp snabbt.

United har fått en drömstart på den nya säsongen, med två raka 4–0-segrar, och Zlatan Ibrahimovics ersättare Romelu Lukaku har i dessa matcher stått för tre mål.

Men det verkar inte stoppa klubben för att ta in ”Ibra” på nytt.

Så sent som i förra helgen gick tränaren José Mourinho ut och bekräftade att man man vill ta tillbaka svensken.

– Zlatan tror att han kan åstadkomma mer och vill spela mer på den högsta nivån, så vi pratar om möjligheten att stanna eftersom vi vill att han spelar med oss andra halvan av säsongen, sa Mourinho på en presskonferens.

Nu uppger ESPN att kontraktet lär skrivas på – redan nu i veckan.

Det är den respekterade Manchester United-kännaren Andy Mitten – som jobbar för supportermagasinet United We Stand men som också skriver för FourFourTwo, The National, BBC och just ESPN – som via sina källor basunerar ut att det hela lär bli klart inom några dagar.

”Det nya kontraktet kommer bli officiellt tidigare än väntat eftersom svensken återhämtar sig snabbt från sin skada”, skriver han.

35-årige Ibrahimovic har under sommaren genomgått större delen av sin rehabilitering på Uniteds träningsanläggning Carrington, trots att han alltså inte tillhört klubben rent formellt.

Under söndagskvällen publicerade svensken ett filmklipp på Instagram med texten ”vilket knä”, samtidigt som han till synes obehindrat kickade en boxningssäck i gymmet. Och någon timme senare lade mittbacken Eric Bailly ut en video på sin Instagram där han ”skojbråkar” med Ibrahimovic, vilket rimligen innebär att ”Ibra” just nu är på plats i Manchester.

”Hoppas du snart är redo för en återkomst, Zlatan. Jag väntar på dig här”, skriver Bailly.

Det nya kontrakt ska enligt Daily Mail vara betydligt billigare än det Ibrahimovic hade förra året, då han anslöt på fri transfer från PSG.
