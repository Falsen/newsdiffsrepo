Startelvan redan spikad?
JOHAN FLINCK

På Balgarska Armia, CSKA Sofias av öststasnostalgi osande och slitna hemmaarena, höll landslaget i dag sin första träning inför kvalet mot Bulgarien på torsdag.

På programmet stod försvarsspel och träningen hölls av assisterande förbundskaptenen Peter Wettergren.

Efter uppvärmningen, där spelarna fick några ordentliga kallduschar av bevattningsystemet drog i gång mitt under övningarna, väntade helplansspel med fokus på försvarsspel och av allt att döma blir det samma startelva som i segermatchen mot Frankrike senast.

För i det ena laget ställde man upp med Victor Nilsson Lindelöf och Andreas Granqvist som mittbackspar med Albin Ekdal och Jakob Johansson framför centralt på mitten. Längst bak i det laget stod Robin Olsen.

I det andra laget höll man på klassiskt vis ihop kanterna från Frankrikematchen: Mikael Lustig och Jimmy Durmaz till höger och Ludwig Augustinsson och Emil Forsberg till vänster.

Forwardspar då? Där valde Janne Andersson och Wettergren att dela på den förväntade duon Marcus Berg och Ola Toivonen där Berg bildade par med Christoffer Nyman och Toivonen med Samuel Armenteros. Men det ska vi inte dra några stora växlar av, det var ju trots allt försvarsspel som stod på schemat.

Janne Andersson var redan i går inne på att det nog inte blir några förändringar i elvan jämfört med matchen mot Frankrike.

– Vi har en stomme som spelat och gjort det bra så det är inte sådär självklart att göra en massa förändringar. Så kan jag väl säga. Vi får se hur spelarna ser ut här och vilka som är friska, som han diplomatiskt uttryckte sig på presskonferensen.

Efter en halvtimme bröts helplansspelet och vissa spelare klev av för att stretcha slitna kroppar.

✓ Bulgarien-Sverige spelas torsdag 20.45 och sänds i kanal 5.
