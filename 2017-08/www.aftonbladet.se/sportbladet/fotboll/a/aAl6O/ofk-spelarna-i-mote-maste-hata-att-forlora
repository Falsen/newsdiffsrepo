ÖFK-spelarna i möte: ”Måste hata att förlora”
FREDRIK JÖNSSON

Östersunds FK är Sveriges enda hopp i Europa. Efter 1–3 borta mot Paok måste laget vinna med två mål på hemmaplan för att nå Europa League.

– Kroppen mår bra, själen mår ännu bättre . Det är en viktig och stor match. Huvudet är fullt med tankar, säger Saman Ghoddos när Sportbladet träffar honom i Östersund dagen före kvalmatchen.

I sommar har han uppvaktats av utländska klubbar och en hel del talar för att han lämnar Östersund om laget misslyckas att nå Europa League. Han har även funderingar på att byta landslag till Iran.

Men det är inget han vill prata om ett dygn före mötet med Paok.

– Just nu är tankarna bara på att vinna och gå vidare, där är allt fokus, säger Ghoddos.

Det blir inte enkelt med tanke på utgångsläget.

– Paok, som jag hade sett några gånger, var bättre än vad jag hade förväntat mig. Men jag underskattade dem aldrig.

Hur ska ni besegra Paok?

– Man är bättre på hemmaplan. Vi tror på vår idé, vi har tränat bra och haft ett bra snack. Ska jag vara ärlig så har spelarrådet i truppen verkligen tagit tag i truppen och sagt ”det här funkar inte längre”.

Vad sa ni på mötet?

– Det handlar om allt från allsvenskan till Europa. Vi har inte spelat bra, vi är inte nöjda. Det måste börja redan från frukost på morgonen. Vi måste ha bättre attityd på träning, vi måste hata att förlora, det här är inte okej. Vi har haft ett väldigt bra snack i truppen. Sedan har ledarna analyserat vad vi måste göra och vad vi måste förbättra.

Ni är inte nöjda - trots att ni är vidare i Europa efter att ha slagit ut bland annat Galatasaray.

– Vi är nöjda med att ha slagit ut Galatasaray, men det har inte funkat lika bra i allsvenskan. Vi har kryssat många matcher och vi har förlorat några också. Sen ska man tänka på att vi har haft två-tre matcher i veckan, medan andra lag haft en match i veckan. Det kan så klart påverka. Men vi har inte varit nöjda med vårt spel. Det är inte okej, vi har tappat lite av vår identitet.

Ni har satt er ner och slagit näven i bordet?

– Ja. Det var bara truppen. Inga ledare, bara spelare.

Vem pratade på mötet?

– Det var Brwa (Nouri), Fouad (Bachirou) - kaptenen och vice kaptenen, det är de som snackar mest. Sedan kommer andra i laget och fyllde i vad som behöver förbättras, både de äldre och de yngre.

– Det handlar om vår inställning. Träningarna måste bli bättre, vår attityd måste bli bättre - vi ska hata att förlora. Man ska vara med på träningarna, fajtas och fajtas om sin plats - man ska hata att vara på bänken. Vi har blivit för bekväma, det känner alla.

Som för många andra spelare är det sista dygnet före match viktigt för Saman Ghoddos.

– Jag sover väldigt mycket. Sedan äter jag vissa saker. Frukosten måste vara granola med grekisk yoghurt och lite honung. Lunchen måste, måste vara lax och sedan lyssnar jag på musik. Det börjar lugnt med svensk rap och sen tar jag vidare till högre tempo. Fem minuter innan uppvärmning lyssnar jag på house.

Har du tvångstankar inför match?

– Jag måste göra vissa finter innan en match. Det är det första jag gör på uppvärmningen. Går de bra så vet jag att det kommer går bra i matchen.

Vad är det för finter?

– Det är lite kroppsfinter, jag trixar lite, skottfintar, kör bollen bakom foten. Jag skjuter upp bollen högt och ser hur touchen är när den kommer ner. Sen vet jag hur matchen kommer att sluta. Det brukar vara så att jag gör en bra touch.

Så om jag ser dig göra en dålig touch på uppvärmningen så kan jag räkna med en dålig match från dig?

– Ja, haha.

– Nej, men jag brukar faktiskt oftast lyckas med det. Det blir en bra touch. Mot Häcken i svenska cupen gick inget in, allt var dåligt på uppvärmningen. Då kom tankarna ”fan, det här är inte bra”. Men det slutade med att jag gjorde två mål och vi fick vidare i cupen.

Spelarna och klubben rankar mötet med Paok som det största i deras karriär med tanke på att en plats i Europa League finns i potten.

Men ingen svensk tv-kanal visar matchen, utan den får man följa på Östersunds FK:s hemsida. Tråkigt enligt Saman Ghoddos som anser att folk borde få möjligheten att se ÖFK spela fotboll.

– Alla som älskar fotboll gillar det här spelet. Det är klart man blir lite förälskad i Östersund, säger han.

Vad ger du er för procentuella chanser?

– 100 procent.

100 procent?

– Jag tror vi vinner, absolut. Jag är 100 procent säker på att vi går vidare, det är det enda som finns i mitt huvud. Vi vinner med 2-0.

– Jag spelar först och främst för laget, men även för folket i Östersund. Vi har Sveriges bästa fans. Det är svårt att tro med tanke på att det är så litet. Men de är så fantastiska. När jag hade svårt att göra mål fick jag fina meddelanden och folk kom fram på stan och sa ”vi ber verkligen för dig”. När de säger såna fina grejer går det rakt in i hjärtat. Jag är väldigt tacksam och vill verkligen ge fansen den här matchen - de förtjänar det.
