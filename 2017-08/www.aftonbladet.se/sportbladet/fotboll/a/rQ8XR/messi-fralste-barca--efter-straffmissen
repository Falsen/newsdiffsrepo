Messi frälste ”Barca” – efter straffmissen
SIMON SJÖSTRAND

Efter att Neymar lämnat Barcelona för Paris Saint-Germain var det länge oklart vem som skulle ersätta den brasilianske anfallsstjärnan.

Svaret blev Ousmane Dembélé, 20, som värvades från Borussia Dortmund för en miljard kronor plus bonusar på upp till ytterligare 400 miljoner.

Varken fransmannen eller skadade Luis Suarez fanns med i truppen borta mot Alaves på lördagen – men visst klarade sig katalanerna bra ändå.

Tacka Lionel Messi, 30, för det.

Argentinaren, som även han har varit ryktenas man under sommaren, gjorde båda målen när ”Barca” vann med 2–0 och tog andra raka ligasegern.

1–0 kom i 55:e efter att Messi vridit upp ett förvirrat hemmaförsvar och placerat in bollen, innan argentinaren snappade upp en felpassning från Alexis och drog till direkt i 66:e.

Messis första och andra mål för säsongen – totalt har han nu gjort 351 i ligan.

Värt att nämna är att superstjärnan dessförinnan bara var en straffspark från ett äkta hattrick, men som sitt välplacerade skott till trots fick se Fernando Pacheco svara för en svettig räddning nere i vänstra hörnet.

Härnäst för Barcelona väntar hemmamöte med Espanyol den 9 september.

Därefter tar laget emot Juventus i första gruppspelsmatchen i Champions League.
