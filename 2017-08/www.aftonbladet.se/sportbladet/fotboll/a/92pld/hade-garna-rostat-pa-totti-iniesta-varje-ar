”Hade gärna röstat på Totti/Iniesta varje år”
PELLE STRANDMAN

Så. Gianluigi Buffon, Cristiano Ronaldo och Lionel Messi. En värdig finaltrio?

– Ja, det tycker jag väl. Jag kan inte säga att det var min egen trio men jag kan förstå de nomineringarna. Sen är det alltid några namn man saknar, men på det stora hela är det inga synpunkter från min sida.

Övriga hedersomnämnanden som du tycker förtjänar en nominering?

– Jag kan tycka att Sergio Ramos, exempelvis, skulle kunna vara med. Kanske Luis Suarez också.

Får du avslöja vem som får din röst redan nu?

– Nej, det får jag inte.

Kan det vara svårt att skilja på vem man vill ska vinna och vem man faktiskt tycker ska vinna?

– Ja, det kan det väl vara. Det är klart att jag gärna hade röstat på Totti, Iniesta och Aubameyang varje år annars, haha. Men det kan bli fel att bli för känslomässig. Buffon har kanske inte gjort sin bästa säsong men många har nog tagit med erfarenhet och ålder det här året. Och det kan jag tycka är rimligt, men det får inte gå överstyr.

Vem tror du ligger bäst till att ta hem priset?

– Det är klart att det är mycket titlar som styr, och Ronaldo har vunnit Champions League och det har ju inte varit något stort mästerskap i år. Så det är ett ganska hett stalltips. Det är många som älskar Messi och Buffon också, men jag skulle gissa att Ronaldo ligger bäst till.

Vem tror du vinner damkategorin?

– Lieke Martens lär ligga bra till efter EM-guldet.

Ingen målvakt har någonsin vunnit priset. Kan Buffon bli den som bryter trenden?

– Det är väl om juryn drabbas av någon kollektiv nostalgi. Det brukar ju inte vara några försvarsspelare med heller så det ska väl till något sånt. Det brukar vara tufft för de som inte spelar på en offensiv position.

Hur är det för egen del att få närvara vid den här tillställningen i Monaco?

– Det som är kul är att man efteråt får komma klubbchefer, tränare och andra nära. Man får vara med på en presskonferens med vinnaren av priset i en liten exklusiv skara. Sånt är ju roligt när man nu för tiden sällan får komma spelare särskilt nära. Det är en jävligt hög koncentration av fotbollslegendarer på en ganska liten yta.

Du är ensam svensk representant i juryn som utser årets manliga spelare i Europa. Ett hedersuppdrag?

– Jo, absolut. Det är jätteroligt. Priset i sig har stigit i aktning de senaste tre åren och är en viktig utmanare till Ballon d’Or. Det är en jättegrej att få representera ett helt lands yrkeskår. Så man får välja noga.

Till sist – vad önskar du dig mest av allt just nu?

– Då önskar jag mig tre poäng.

Fotnot: Vinnaren offentliggörs i kväll i samband med lottningen av CL-gruppspelet med start 18.00
