måndag 21 augusti 2017
Bandylegendar aktuell för spel i fotbollsettan
STEFAN HOLM

Andreas Bergwall, som har fem SM-guld och sju VM-guld på meritlistan, gjorde sitt första träningspass med VSK redan i juni. Då ringdes han in av klubbchefen Michael Campese för att ersätta Alexander Lundin, som missade en träning på grund av ett krånglande tåg.

Det var, skulle det visa sig, ingen engångsföreteelse. Så sent som i går fick Bergwall ett sms från managern Johan Mjällby och under onsdagen tränade han på nytt.

– Han är riktigt, riktigt bra på linjen och oerhört stark i kroppen. Han hade kunnat ha en karriär som fotbollsmålvakt. Det är inget snack om det, säger Michael Campese.

VSK fotboll har nu registrerat Andreas Bergwall som spelare för att inte hamna i samma situation som hösten 2016. Då var samtliga målvakter skadade samtidigt, så i årets sista matcher tvingades lagkaptenen Boris Ljevar ta plats mellan stolparna.

– Vi hade maximal otur och saknade uppbackning. Det blev väldigt oprofessionellt, men hamnar vi i samma läge igen har vi Bergwall, en rutinerad herre och duktig fotbollsmålvakt, säger Michael Campese.

Andreas Bergwall, bandy-Sveriges mesta landslagsman, har ett förflutet som fotbollsmålvakt i Dingtuna Gif och Tillberga IK.

Tio år senare har han tagit upp fotbollen i Västerås SK, som parkerar på fjärde plats i division 1 Norra.

– Jag har gjort sju-åtta pass. Om någon av de andra målvakterna (Alexander Lundin eller Daniel Svensson) blir sjuk eller skadad har de inget bakom, och då blir det ett avtal. Jag har inga tankar på spel, men det är jäkligt kul att se hur de arbetar i en annan sport, om jag kan ta med mig något till bandyn. Jag har även varit i kontakt med AIK:s målvaktstränare (Thomas Thudin) och ska åka dit och kika, säger Andreas Bergwall.

Har du något att lära av fotbollen?

– Ja, de får ju jobba så pass mycket större och jobbar mer framåt, mot motståndarna. Fotbollen är lite väl statisk när det gäller målvaktsjobbet. Det är väldigt mycket pinnar och koner i träningen. De tappar lite av matchmomentet, så det går att utveckla deras jobb också.

Du, det är vansinnigt stora bollar i fotboll...

– Ja, och vansinnigt stora mål. Bedömer man att en boll ska gå utanför i bandy så går den utanför. Där kommer inte bollen tillbaka tre meter på slutet, som i fotboll. ”Den bollen går inte i mål, så den kan jag släppa. Jo, det gjorde den visst.”

Hur är det att ha Johan Mjällby som tränare?

– Det är lite häftigt och lite annorlunda. Jag har alltid gillat AIK som fotbollslag. Hemma har jag en tröja där det står Johan Mjällby, det gamla kärnkraftverket. Jag köpte den när han kom tillbaka till AIK (2006). Då trodde man inte att Johan Mjällby skulle sms:a och fråga om jag vill komma och träna. Han besitter en hel del kunskap och är rak.

Trots att Andreas Bergwall har tagit upp fotbollen missar han inga försäsongspass med Västerås bandylag.

– De flesta tror att jag är skadad, men jag tycker bara att det är kul, säger han.
