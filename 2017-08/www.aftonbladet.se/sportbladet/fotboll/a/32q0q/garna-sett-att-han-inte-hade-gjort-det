”Gärna sett att han inte hade gjort det”
JOHAN FLINCK

På spelarhotellet i Sofia slog sig Janne Andersson ner i en konferenslokal för att hålla sin första presskonferens under höstens VM-kvalsamlingar.

Andersson berättade han inte kände någon press, att gamla kvalframgångar i östeuropa inte hade någon som helst betydelse, att han inte hade något önskeresultat mellan Frankrike och Nederländerna och att han inte tänkte göra några större förändringar i startelvan inför matchen mot Bulgarien på torsdag (på söndag väntar sedan Vitryssland borta).

Då var det intressantare att lyssna på vad Andersson hade att säga om två spelare som inte är på plats, som nobbar blågult.

För sedan Andersson tog ut truppen har Östersunds kvalhjälte Saman Ghoddos, som var med på januariturnén i vintras, valt att spela för Iran.

Vad känner du inför det, Janne?

– Tråkigt! Som alltid när spelare som varit med i vår verksamhet och väljer ett annat land. Rent egoistiskt är det tråkigt att inte ha möjlighet att välja bland alla spelare. Men jag har respekt för hans resonemang och hur han känner kring sina rötter.

– Men jag kan inte gå ut och lova spelare att jag ska ta ut dem i framtiden. Jag hade gärna sett att han inte hade gjort det (gått över till Iran). Jag tycker att han har varit bra och han hade kanske varit en spelare för oss så småningom.

En annan spelare som inte är här är förstås Zlatan Ibrahimovic, som tackade för sig efter EM i fjol.

Men sedan Andersson tog ut truppen har Zlatan förlängt med Manchester United och uppenbarligen kommit långt i sin rehab – nio månader före VM.

Hur tog förbundskaptenen emot det beskedet?

– Kul för Zlatan själv, att han kommit så långt i rehaben. Det är jäkla bra gjort! Jag känner inte honom men han är känd för sin disciplin och att vara en träningsmänniska så han har säkert skött det exemplariskt.

– Men det ändrar inget i mitt förhållningssätt till Zlatan. Vi har pratats vid och han har varit tydlig mot mig vad som gäller. Det beslutet respekterar jag, förhåller mig till det och sen jobbar jag vidare med de spelare som sagt att de vill vara med. Det ändrar ingenting på det sättet, mer än att det är bra gjort och så får vi se när han är tillbaka på plan.
