Frändén: Uefa har ingen lösning på problemet
Johanna Frändén

FC Köpenhamns tränare Ståle Solbakken har själv bedömt sin trupp som ”ett Europa League-lag och knappt ens det”. Trots det hade FCK ett ben i Champions League-slutspelet inför sista kvalomgångens andra match i går.

Vi ropar gärna på överraskningar inom den internationella toppfotbollen, men när gårdagskvällens halvskräll kom var det danskarna som fick lämna scenen till förmån för azerbajdzjanska Qarabag FK. Laget har kvalificerat sig för Europa League tre gånger i rad, men aldrig varit med i fotbollseuropas finrum förrän nu.

Och när Uefa räknade in sina 32 gruppspelslag inför dagens lottning i Grimaldi Forum i Monte Carlo var många inom organisationen förmodligen nöjda: Publikstarka Manchester United är tillbaka, Chelsea likaså och i övrigt är det mesta som vanligt.

Förutom Qarabag FK, som leder fotbollsutvecklingen i ett Azerbajdzjan med enorma oljepengar i ryggen, bjuder årets upplaga av Champions League på få överraskningar och ännu färre debutanter.

Emil Forsbergs Red Bull Leipzig är ett glädjande nytillskott i turneringen för svensk landslagsfotboll, men klubbens nyrika aura och småkontroversiella ägarsituation brukar inte falla fotbollspuritaner på läppen.

Övriga 30 kombattanter har med något undantag och mer eller mindre hög frekvens återfunnits i Champions League de senaste åren. Bland de åtta, tio tippade topplagen har egentligen ingenting hänt sedan Paris Saint-Germain började prenumerera på en slutspelsplats för fem år sedan.

Inget tyder på att någon outsider ska slå sig in bland Barcelona, Bayern München, Juventus och de andra i vår heller. Financial Fairplay-modellen, med mål att stoppa klubbar från alltför aggressiva ekonomiska satsningar, har, i den mån den alls respekterats, snarare cementerat försprånget för de redan välgödda giganterna.

Det är den internationella toppfotbollens dilemma just nu; att den sedan länge är svårt förutsägbar till formen. Uefa har ett långsiktigt potentiellt problem här, som man lär skjuta framför sig så länge det bara går.

Men det ska för all del bli kul att klä upp sig och gå på gala i Monte Carlo, om inte annat för att se vilka offerlamm som hamnar i samma grupp som Real Madrid i kväll.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
