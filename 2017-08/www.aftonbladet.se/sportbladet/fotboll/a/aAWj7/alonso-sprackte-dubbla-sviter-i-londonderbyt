Alonso spräckte dubbla sviter i Londonderbyt
SIMON NORBERG

Tottenham Hotspur spelar numera sina hemmamatcher på Wembley Stadium eftersom White Hart Lane rivs och klubben väntar på en ny hemmaarena.

Under söndagen spelade laget sin historiska premiär på Wembley – i derbyt mot Londonrivalen Chelsea.

Efter att ha gått obesegrade på hemmaplan under hela fjolårssäsongen bröts sviten direkt i premiären på Wembley.

Marcos Alonso inledde målskyttet i den 24:e matchminuten med en vackert slagen frispark fram till 1–0.

– Jag har inte ens gjort ett sådant mål på träning, berättade Marcos Alonso i Viasat.

I den 87:e minuten blev spanjoren sedan stor matchvinnare när han sköt 2–1 bakom Hugo Lloris.

Däremellan hade Michy Batshuayi gjort självmål några minuter innan spanjorens avgörande.

– Jag är väldigt glad över segern. Det var mycket snack i veckan, men jag tyckte vi visade idag att vi kan gå ihop och jobba hårt för varandra, sa Alonso.

– Jag måste vara nöjd. Jag vill tacka varenda en av mina spelare. De visade en grym uppoffring, kämpaglöd, stort hjärta och fantastiskt vilja, sa tränaren Antonio Conte berömmande till The Independent.

Chelseas seger innebar samtidigt att Spurs-tränaren Mauricio Pochettino svit sprack.

Argentinaren hade fram till söndagens möte gått obesegrad i London-derbyn i Premier League-sammanhang på hemmaplan sedan han anlände till klubben 2014.

– Skillnaden i dag var att de var kliniska framför mål, två skott på mål och två mål. Vi dominerade matchen och skapade de bästa möjligheterna. Vi hade lite otur, sa Pochettino till Sky Sports.

På 13 matcher stoltserade argentinaren med ett facit på nio vinster och fyra kryss.



✓ Se fler höjdpunkter på viasatsport.se och matcherna live eller 48 timmar i efterhand på viaplay.se
