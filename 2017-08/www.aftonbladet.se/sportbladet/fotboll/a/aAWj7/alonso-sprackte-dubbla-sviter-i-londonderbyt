söndag 20 augusti 2017
Alonso spräckte dubbla sviter i Londonderbyt
SIMON NORBERG

Tottenham Hotspur spelar numera sina hemmamatcher på Wembley Stadium eftersom White Hart Lane rivs och klubben väntar på en ny hemmaarena.

Under söndagen spelade laget sin historiska premiär på Wembley – i derbyt mot Londonrivalen Chelsea.

Efter att ha gått obesegrade på hemmaplan under hela fjolårssäsongen bröts sviten direkt i premiären på Wembley.

Marcos Alonso blev stor matchvinnare när han först slog in 1–0 på frispark i den första halvleken för att i den 87:e minuten sedan göra 2–1 bakom Hugo Lloris.

Däremellan hade Michy Batshuayi gjort självmål några minuter innan spanjorens avgörande.

– Jag är väldigt glad över segern. Det var mycket snack i veckan, men jag tyckte vi visade idag att vi kan gå ihop och jobba hårt för varandra, sa Alonso i Viasat efteråt.

Chelseas seger innebar samtidigt att Spurs-tränaren Mauricio Pochettino svit sprack.

Argentinaren hade fram till söndagens möte gått obesegrad i London-derbyn i Premier League-sammanhang sedan han anlände till klubben 2014.

På 13 matcher stoltserade argentinaren med ett facit på nio vinster och fyra kryss.



✓ Se fler höjdpunkter på viasatsport.se och matcherna live eller 48 timmar i efterhand på viaplay.se
