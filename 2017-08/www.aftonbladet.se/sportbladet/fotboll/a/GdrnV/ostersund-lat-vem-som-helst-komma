Östersund: "Låt vem som helst komma"
TT

Östersund gjorde det till synes omöjliga möjligt när de slog ut Paok från Europa Leagues sista play off-match.

I dag klockan 13 ska Östersund lottas in i gruppspelet och då är klubben placerad i den lägsta seedningsgruppen, nummer fyra. Då kan klubben få besök av storspelare som Wayne Rooney, Mesut Özil, Mario Balotelli och Leonardo Bonucci.

Klubben kan lottas in i en grupp bestående av Milan, Everton – med bland andra just Wayne Rooney – och Köln. En på förhand väldigt tuff grupp. Klubben kan också få följande lag: Viktoria Plzeň, Austria Wien och Sheriff Tiraspol, ett på papperet lite enklare motstånd. Det kan också bli en grupp med nordiskt inslag av danska FC Köpenhamn och norska Rosenborg.

Mittbacken Tom Pettersson ser gärna en grupp med favoritlaget Arsenal, men för matchhjälten från den sista Paok-matchen – Saman Ghoddos – kvittar det vilka Östersund får möta. Han säger också att gruppspelet, oavsett motstånd, inte ska sätta stopp för Östersund frammarsch i turneringen.

– Vi kan vinna. De har vi visat mot storlagen här. Vi är väldigt svårslagna här hemma, säger han.

Ghoddos har också varit ryktenas man den senaste tiden och klubbar runtom i Europa har flockats kring den 23-åriga anfallaren. Nu – efter avancemanget – har han inga planer på att lämna.

– Jag är väldigt sugen på att stanna, jag trivs så bra med det här laget. Nu får jag spela Europa League i alla fall.

Firandet kom av sig lite för tvåmålsskytten som blev tvungen att avlägga 90 minuter efter matchen för dopningskontroll.

– De andra fick fira utan mig direkt efteråt. Jag frågade om jag inte kunde få gå in och fira men det fick jag inte. Detta är det största ögonblicket i min fotbollskarriär.
