Nouri: ”Det här var den bästa drogen”
FREDRIK JÖNSSON

Brwa Nouris tid i Östersund har varit en enda lång framgångssaga sedan han anslöt från Dalkurd 2014.

Med viktiga straffmål mot Galatasaray och Fola Esch och rakt igenom högpresterande insatser på mittfältet har lagkaptenen nu varit högst bidragande till att Östersund tagit sig till gruppspelet i Europa League.

Något som nu står klart efter att Paok besegrats med 2–0 på Jämtkraft Arena.

– Från första sekund gör vi det jävligt bra. Totala motsatsen till hur det var där borta, säger han och syftar på 3–1-förlusten i Grekland förra veckan.

Annat var det för nio år sedan då han fick sparken från AIK efter en uppmärksammad knarkrazzia.

Efter polisens tillslag sattes Nouri i ett kontrollprogram men tvingades lämna Stockholmsklubben då han inte lyckades sluta med drogerna.

– Jag kommer ihåg en svenska cupen-match vi hade. Jag tror vi mötte Hudiksvall, vi vann med 4–0 på Råsunda. Jag hade knarkat den dagen till och med, sa Brwa Nouri i en öppenhjärtlig intervju med FotbollDirekt i februari förra året.

När 30-åringen ska beskriva sina känslor efter bragden mot Paok använder han just sitt tidigare missbruk som måttstock.

– Som alla vet har jag tagit droger, men det här var den bästa drogen någonsin, säger han.

Och fortsätter:

– Det är en eufori. Det är tårar. Det är gåshud. Det är rysningar. Jag fryser, jag är varm.

Det bästa du har varit med om?

– Det här är det bästa jag har varit med om någonsin.

Europa League börjar om tre veckor. En höst väntar där ett flertal storklubbar kan behöva åka upp till inte alltid fullt så gästvänliga Jämtkraft Arena.

– Vi bara fortsätter på den här resan och blir bara bättre och bättre. Man vill bara ha mer och mer och mer. Det här är ett kvitto att vi kan mäta oss med de här. Att få chansen att spela mot sånt här motstånd varje vecka, varje torsdag.

– Nu får vi chansen att möta Arsenal, Milan och allt vad de där jävlarna heter, säger Nouri.
