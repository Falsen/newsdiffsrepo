Mourinho: ”Då får Nilsson Lindelöf chansen”
FILIP DUREFELT

Manchester United har inlett Premier League-säsongen strålande med tre raka vinster och 10–0 i målskillnad, och toppar tabellen.

Men Victor Nilsson Lindelöf har fått se sitt lags fina start från sidan. I två av matcherna har svensken inte ens varit med i truppen och i den tredje blev han kvar på bänken hela matchen.

Men Nilsson Lindelöfs chans kommer enligt José Mourinho. Portugisen hintar om en möjlig start för honom i Champions League-mötet med Basel den 12 september.

– Jag måste säga att Victor förbättras varje dag. Så, som ni vet är (Phil) Jones och Eric (Bailly) avstängda mot Basel. Så då spelar vi Victor och Chris Smalling och det blir inga problem alls. Truppen är bra och mentaliteten hos spelarna är väldigt bra också, säger Mourinho på en presskonferens.
