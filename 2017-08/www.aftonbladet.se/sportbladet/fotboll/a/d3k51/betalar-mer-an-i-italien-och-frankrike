”Betalar mer än i Italien och Frankrike”
JOHAN FLINCK

Pontus Jansson har gjort succé i Leeds.

Sebastian Larsson bytte i somras till Hull.

Niclas Eliasson tog samtidigt steget till Bristol.

Pawel Cibicki är på god väg till Leeds.

The Championship, den engelska andraligan, blir en allt vanligare klubbadress för svenska spelare.

Ett bra val, tycker Martin Olsson, som spelat sammanlagt 2,5 säsonger i Championship och åkt upp och ner från Premier League flera gånger genom åren.

Medan han själv numera spelar i Swansea i Premier League har han kvar sin tvillingbror Marcus i andraligans Derby.

– Kvaliteten är inte lika hög som i Premier League. Men tänker du lite mer och inte bara springer så är ligan ganska lätt, säger Martin.

Och det är rätt bra pengar?

– Pengarna är bra. Det är nästan Premier League-standard. Vissa lag betalar jävligt bra. De betalar mycket mer än i Italien och Frankrike. Det är därför många spelare går dit också.

Men han predikar lite tålamod också.

– Det tog lite tid för brorsan att komma in i den engelska fotbollen, säger landslagsbacken.
