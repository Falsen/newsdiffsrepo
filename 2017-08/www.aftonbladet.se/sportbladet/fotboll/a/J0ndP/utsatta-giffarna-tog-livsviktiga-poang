Utsatta Giffarna tog livsviktiga poäng
MATTIAS KARLSSON

Gif Sundsvall lyckades ta tre blytunga poäng i bottenstriden.

Giffarna har gått förbi Jönköpings Södra i allsvenskans tabell och kravlat sig upp ovanför kvalstrecket.

I den 60:e minuten utvisades nyckelspelaren David Batanero efter två gula kort, i den 70:e minuten tog Örebro ledningen med 1–0 genom Nahir Besara.

På fyra minuter lyckades sedan Giffarna vända matchen – Linus Hallenius kvitterade i den 79:e minuten, och inhopparen Peter Wilson gjorde segermålet i den 83:e minuten.

Båda hemmamålen föregicks av tunnlar på bortaförsvarare.

– Det var riktigt skönt. Vi behövde det här som lag, och jag som person, säger matchvinnaren Peter Wilson.

– Nu ska vi fortsätta så här. Det här betydde mycket, vi ska hänga kvar.

Matchens två första mål var mycket spektakulära, både Besara och Hallenius skickade upp riktiga vänsterkanoner i krysset.

Wilson pricksköt 2–1 i bortre hörnet efter att Hallenius nickat fram bollen.

Biesara ligger delad tvåa i allsvenskans skytteliga med åtta mål – Hallenius gjorde sitt femte mål för säsongen, och Wilson sitt tredje.

Sundsvall-uppväxte 28-åringen Linus Hallenius kom tillbaka till Gif Sundsvall från Helsingborg den här säsongen, och 20-årige Peter Wilson är fostrad i klubben.

Hallenius följde upp sin inblandning i de båda målen med att offra och täcka skott i slutminuterna.

– Målen kändes viktiga både för Hallenius och Wilson. Hallenius har haft en tuff tid bakom sig innan han kom hit, och han växer och växer här – Wilson har inte fått så mycket speltid som han har förväntat sig, men han har kämpat på, säger Giffarnas tränare Joel Cedergren.

I slutet av matchen fick hemmalaget stående ovationer av publiken på Idrottsparken.

– Det var roligt att få bjuda dem på en seger, det är de inte bortskämda med. I morgon fortsätter vi jobba med att bli ännu bättre, vi har inte varit tillräckligt bra hittills, säger Cedergren.

Gif Sundsvall var det spelförande laget med kontroll på händelserna större delen av matchen, även med tio spelare på plan, och radade upp målchanser med statistiken 15–5 i avslut.

Alexander Axén gjorde sin sista match som huvudtränare i ÖSK och en av allsvenskans största tränarprofiler tackade för sig, den här sejouren i hemstadens paradklubb blev fem år lång – nu tar assisterande tränaren Axel Kjäll över enligt överenskommelserna som gjordes tidigare i veckan.

– Vi går runt som idioter, det här var jättejobbigt. Nu ska jag sätta mig längst bak i bussen hem och grina, säger ”Alec”.

När Nahir Besara gjorde ledningsmålet sprang han direkt bort till Axén vid sidlinjen och gav honom en stor kram.

Efter matchen gick ”Alec” bort med tunga men bestämda steg till den tillresta ÖSK-klacken på ena kortsidan.

– Jag sa åt dem att det är viktigt att de stöttar Axel nu. Och så tackade jag för det fantastiska stödet de här åren.

Giffarna ryckte också undan från lagen på nedflyttningsplats, Halmstad på 15:e plats är nu sex poäng efter i tabellen.

Gif Sundsvall lever.
