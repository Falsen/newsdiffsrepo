Wendt snuvad på hjälterollen efter sen kvittering
FILIP DUREFELT

Oscar Wendt är inte känd som någon stor målskytt, vilket inte är särskilt konstigt då han allt som oftast huserar på vänsterbacksplatsen.

Men nu har han öppnat målkontot för den här säsongen, och det redan i den andra matchen.

Borta mot Augsburg stod svensken för 2–1-målet efter en halvtimme. Efter att Augsburgs målvakt Marwin Hitz lämnat retur rakt ut i banan höll sig Wendt framme och nickade in 2–1 till Mönchengladbach.

Det var annars Augsburg som fick en drömstart på matchen. Redan i den första matchminuten satte den förre HIF-spelaren Alfred Finnbogason 1–0.

Det dröjde dock bara sex minuter innan Borussia Mönchengladbach kvitterade Denis Zakaria.

Oscar Wendts mål såg sedan länge ut att bli avgörande, men svensken blev snuvad på hjälterollen. För i den 89:e minuten kvitterade Augsburg genom Sergio Cordova, och lagen delade på poängen.

Mönchengladbach har tagit fyra poäng på två matcher och är trea i en haltande tabell.

▪▪▪

Regerande mästarlaget Bayern München vann planenligt borta mot Werder Bremen, men det satt långt inne.

Först i den 72:a minuten satte Robert Lewandowski 1–0, och bara tre minuter senare dubblade polacken ledningen för Bayern som vann med 2–0. Ludwig Augustinsson spelade hela matchen för Werder Bremen.

Bayern har i och med segern full pott efter två matcher. Leder ligan gör dock Borussia Dortmund, på bättre målskillnad efter 2–0 hemma mot Hertha Berlin. Alexander Isak, 17, satt på bänken hela matchen för Dortmund.,
