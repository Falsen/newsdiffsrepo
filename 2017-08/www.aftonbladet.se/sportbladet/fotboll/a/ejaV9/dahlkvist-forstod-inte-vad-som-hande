Dahlkvist: ”Förstod inte vad som hände”
SIMON SJÖSTRAND

Pia Sundhage har klivit åt sidan och Peter Gerhardsson tagit över som förbundskapten för det svenska damlandslaget i fotboll.

På måndagen presenterade han sin första VM-kvaltrupp mot Kroatien.

Veteraner som Hedvig Lindahl, 34, Nilla Fischer, 33, och Caroline Seger, 32, finns alla med – medan Lotta Schelin, 33, Lisa Dahlkvist, 30, och Olivia Schough, 26, saknas.

– Lisa finns där men vi bedömer att de här fyra är bättre alternativ. Ett tufft beslut, sa Gerhardsson på presskonferensen.

Dahlkvist säger att petningen kom som en blixt från klar himmel.

– Klart jag är besviken. Jag ser mig som en landslagsspelare och räknade med att jag skulle komma med. Det är tungt, säger 30-åringen, som blev straffhjälte mot Brasilien i OS i fjol, till Sportbladet.

Vad sa Gerhardsson till dig?

– Att jag inte har presterat lika bra som man skulle vilja, och att andra spelare är i bättre form. Det är bara att köpa det, säger Dahlkvist, som fick beskedet under måndagsförmiddagen – bara timmar innan truppen presenterades.

– Jag fick lite tid att smälta det. Jag förstår att de sitter och funderar fram och tillbaka in i det sista. Sen vet jag inte exakt vad han saknar hos mig, det är svårt att säga nu när vi bara har haft ett kortare samtal.

Vad tänkte du när ni la på luren?

– Jag förstod knappt vad som hade hänt. Jag var väldigt oförberedd. Jag får försöka vända besvikelsen till revansch, jag ska bevisa att jag tillhör landslaget.

Du håller inte med om att du inte platsar?

– Jag tycker att jag är tillräckligt bra för att vara med. EM kändes bra, jag hade en bra känsla, men... ja, fotbollen är så här. Alla ser olika på det. Han vill kanske ha ett visst system där man kanske inte passar in.

Dahlkvist debuterade i landslaget 2008 och har sedan dess etablerat sig som en viktig mittfältskugge, med 134 landskamper spelade.

En del av petningen menar hon kan grunda sig i att hon spelar i krisande Örebro, som ligger sist i damallsvenskan.

– Vi krigar för att överleva och då är det svårt att tänka på sig själv. Men det måste jag kanske börja göra, och se till min egen utveckling. Man tänker mycket på lagets bästa och då är det vissa delar man inte får ut av sig själv. Hade jag satt mig i en annan miljö hade det varit mycket lättare att prestera för egen del. Men det finns inte utrymme för det.

Det har inte varit relevant att byta till en bättre klubb?

– Jo, absolut att man funderar kring det, men jag har inte velat lämna för att vi ligger så himla dåligt till.

Du har ett stort klubbhjärta?

– Jag är en lagspelare och kommer alltid att vara. Jag vill inte att vi ramlar ur allsvenskan.
