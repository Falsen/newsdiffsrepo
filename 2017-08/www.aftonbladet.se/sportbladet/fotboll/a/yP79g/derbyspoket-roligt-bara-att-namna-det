”Derbyspöket, roligt bara att nämna det”
PER BOHMAN

Efter att ha avfärdat Östersund med 3–0 riktades AIK-blickarna snabbt mot onsdagens cupmatch – men framför allt söndagens Stockholmsderby mot Djurgården.

Derbyna är förstås alltid heta tillställningar, men den här gången är det första gången på länge som både AIK och Djurgården – mot slutet av säsongen – dess­utom utmanar varandra i den allsvenska toppstriden.

Rivalerna är tvåa och tre i tabellen och det skiljer ­bara en poäng mellan Djurgården och AIK. Daniel Sundgren, målskytt mot Östersund, ser förstås fram emot fajten.

– Det är klart att det är den roligaste matchen för året. Sen är det en extra krydda att båda lagen ligger där ­uppe i tabellen. Det ska bli extremt kul att mötas, säger högerbacken.

Vilka är favoriter?

– Det är ganska jämnt måste jag säga. Båda lagen har fördelar och nackdelar. Vi har några väldigt viktiga gubbar borta men har också slagit Östersund med 3–0 på bortaplan. Djurgårdens fördel är att de är inne i en fin form, men så har de ju det här derbyspöket.

Derbyspöket, ja. Djurgården har ju inte vunnit ett ­sådant sedan den 19 september 2011. Drygt sex år av lidande för de luttrade fansen, alltså.

Hur mycket betyder det?

– Egentligen vet jag inte hur mycket det påverkar. Det är bara kul att nämna det. Det är roligt att de inte vunnit på så länge.

Simon Bank skriver i dagens Sportbladet att ”Djurgården just nu är Sveriges bästa lag”. ­Köper du det?

– Nej, det gör jag inte. Malmö är bäst. Tabellen ljuger aldrig. Leder man serien med 10-11 poäng så är man för tillfället det bästa laget. Men vi i AIK kommer aldrig ge upp så länge det finns en matematisk chans att ta guldet.
