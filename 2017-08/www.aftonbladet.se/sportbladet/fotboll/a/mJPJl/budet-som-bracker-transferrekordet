Budet som bräcker transferrekordet
PATRIK BRENNING

Saman Ghoddos är stekhet just nu. Succén i Östersund har väckt intresse både från andra klubblag som landslag.

På onsdagen kommenterade Sveriges förbundskapten Janne Andersson Irans intresse för 23-åringen.

– Han är inte jättelångt ifrån att komma med här men det är samtidigt svårt att lova spelare att de kommer att komma med. Därför kan jag inte heller säga: ”Om du inte väljer Iran så kommer vi att ta ut dig sen”. Det är upp till spelaren själv att bestämma och känna vad som passar dem bäst, sa Andersson.

Men vilket landslag han ska spela för är inte det enda beslut Ghoddos kommer behöva ta den närmaste tiden.

Östersunds framgångar i Europa har väckt intresse för Ghoddos internationellt. Italiensk media har tidigare skrivit om intresse från italienska Chievo och Östersunds ordförande Daniel Kindberg bekräftar för FotbollDirekt intresse och/eller bud från klubbar i Italien, England, Nederländerna, Frankrike, Belgien och Schweiz.

Men enligt Sportbladets uppgifter är ännu fler än de fem bud Kindberg bekräftar att vänta.

Efter Östersunds möte med grekiska Paok i kvalet till Europa League på torsdag väntas en kroatisk klubb agera med ett bud som bräcker Östersunds gällande transferrekord från försäljningen av Modou Barrow till engelska Swansea 2014. Den affären inbringade omkring 20 miljoner kronor.

– Just nu är tankarna bara på att vi ska vinna och gå vidare, där är allt fokus. Rykten får Daniel Kindberg och min agent ta hand om, det är deras jobb. Mitt jobb är på planen, allt utanför handlar om business och det får de ta hand om, säger Ghoddos till Sportbladet om alla rykten och fortsätter:

– Men så klart, man blir väldigt glad när man hör dessa ryktena. Man lägger en press på sig själv att bevisa något och man vill att det ska ryktas om bättre lag, man vill hela tiden ha mer och mer – det blir en bra press för mig själv.

Skulle ÖFK missa avancemang är en försäljning att vänta.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
