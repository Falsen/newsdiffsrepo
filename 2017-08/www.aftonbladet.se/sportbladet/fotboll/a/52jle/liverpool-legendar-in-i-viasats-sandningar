Liverpool-legendar in i Viasats sändningar
JONATAN ANDERSSON

Jamie Carragher, 39, är en erfaren man både på och utanför fotbollsplanen. Förutom den legendarstatus han erhållit som Liverpoolspelare har han de senaste åren även figurerat som hyllad expert i Sky Sports sändningar från Premier League.

Nu kommer även den svenska publiken få ta del av expertisen.

– MTG:s långa erfarenhet och kunnande i att bevaka internationell fotboll på högsta nivå, kombinerat med min egen entusiasm och erfarenhet gör detta till ett perfekt partnerskap, säger Carragher i ett pressmeddelande.

Carragher ingick bland annat i den Liverpool-trupp som stod för den otroliga matchen mot Milan i Champions League-finalen i Istanbul 2005. Då vände man ett 0–3-underläge i halvtid till seger efter straffar.

– Jamie Carragher är en av Europas populäraste experter. Hans direkta och öppna sätt att diskutera fotboll engagerar verkligen, och det ska bli kul att han nu fortsätter i samma anda som Champions League-expert i vårt gäng, säger MTG:s sportchef Per Nunstedt.
