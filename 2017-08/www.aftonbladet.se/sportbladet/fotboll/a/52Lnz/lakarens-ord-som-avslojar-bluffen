Läkarens ord som avslöjar bluffen...?
ANDREAS KÄCK

Philippe Coutinho har omgärdats av flyttrykten hela sommaren och det hela gick så långt att brassen lämnade in en transferbegäran i hopp om att tvinga fram en övergång till Barcelona.

Den nekades dock av Liverpool.

Så, varför spelar inte Coutinho?

Enligt Jürgen Klopp beror det på en skada.

25-åringen ska ha känt av smärtor i ryggen efter Audi Cup-matchen mot Bayern München den 1 augusti och har sedan dess varit utanför truppen, och så sent som i förra veckan sa Klopp att han dessutom har drabbats av ”ett virus i kroppen”.

Men är det verkligen hela sanningen?

Frågan ställs nu av Liverpool-supportrar sedan Philippe Coutinho blivit uttagen i Brasiliens VM-kvaltrupp och dessutom plötsligt fått klartecken att spela mot Ecuador natten till fredag.

– Ur ett medicinskt perspektiv är Philippe i perfekt skick för att spela, säger Brasiliens landslagsläkare Rodrigo Lasmar.

Jürgen Klopp förväntade sig att Coutinho skulle tas ut i Brasiliens trupp, men trodde inte att han skulle kunna spela.

– Om han åker dit så kan han träna, men jag tror inte han kan spela. Men det är upp till dem (Brasiliens landslag) att avgöra. Deras förbund får ta sina egna beslut. Är vi alltid nöjda med sådana här saker? Nej, inte alltid. Ibland kommer spelare tillbaka från skadebekymmer, sen åker de och spelar en eller två matcher med landslaget. Det är inte direkt ett nytt fenomen, sa Klopp häromdagen enligt engelska medier.
