”På samma nivå nu som senast när jag var med  i landslaget...”
MICHAEL WAGNER

I dag presenterar förbundskaptenen Janne Andersson spelartruppen inför VM-kvalmatcherna borta mot Bulgarien och Vitryssland.

John Guidetti är borta på grund av skada och det innebär sannolikt att debutanten och målskytten mot Norge, Samuel Armenteros, Heracles, på nytt får chansen i Blågult.

I farozonen finns eventuellt Oscar Hiljemark som har en komplicerad situation i sitt klubblag, Genoa, som vill låna ut svensken som fått mindre med speltid under försäsongen. Även Sam Larsson har varit utan träningsmatcher med Heerenveen, men är nu klar för Feyenoord.

Samtidigt har det funnits återkommande skadeoro kring Albin Ekdal.

Det vimlar inte av alterna­tiv, men i USA rankas den ­tidigare IFK Göteborgs­spelaren Gustav Svensson mycket högt för sina insatser hos MLS-ledande Seattle.

– Det går väldigt bra för laget och för mig. Att det går bra för laget är väl det ­bästa betyget jag kan få – jag ­spelar ju bara för laget, säger Svensson till Sportbladet.

I en stor intervju med Sportbladet i början av sommaren erbjöd sig Svensson att skicka pengar till förbundskaptenen Janne Andersson för att han ­skulle ta ett flyg över till USA för att se svensken spela.

Har du skickat pengarna?

– Han har en öppen biljett som väntar på honom på Landvetter, säger Svensson med ett skratt.

– Vi har inte pratat och jag vet att det är svårt att följa våra matcher på grund av tidsskillnaden (minus nio timmar), men det finns många scoutingprogram som de använder för att ­hålla koll på oss spelare.

Svensson spelade mot Danmark i EM-kvalplay­offet hösten 2015 och var med på januariturneringen i början av 2016.

Hur är du formmässigt jämfört med då?

– Väldigt mycket på ­samma nivå. Fysiskt är jag lika stark. Jag syntes mer i Blåvitt för jag hade en mer framträdande roll. I Seattle är jag mer en av flera bra spelare i laget. Jag ser inte heller en eventuell tids­omställning som något problem, säger Gustav Svensson.

En nystart av karriären har även Simon Gustafson, 22, fått sedan han lånats ut från Feyenoord till Roda i Holland. Den tidigare Häckenspelaren står på två gjorda mål efter två omgångar av Eredivisie som också inneburit två gånger 90 minuter i speltid för den spelbegåvade svensken.
