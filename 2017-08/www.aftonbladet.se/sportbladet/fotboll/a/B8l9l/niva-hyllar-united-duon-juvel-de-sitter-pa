Niva hyllar United-duon: ”Juvel de sitter på”
FRIDA FAGERLUND

Romelu Lukaku gjorde mål som vanligt, Paul Pogba likaså. Efter Manchester Uniteds kross mot Swansea (4–0) kan det vara enkelt att fokusera på dessa spelare.

Sportbladets expert Erik Niva påpekar att det finns andra som inte får glömmas bort. Efter segern lyfte han fram nyförvärvet från förra säsongen, Henrich Mchitarjan, som nu verkar ha hittat rätt i United.

– Vi kommer prata mycket om Lukaku framöver så jag passar på att säga några ord om Mchitarjan, säger Niva och fortsätter:

– Så bra han är just nu, så många målgivande öppna passningar som han slår och vad skickligt de har lyckats matcha in honom.

Slutresultatet spikades av inhopparen Anthony Martial. Transferrykten florerar ständigt kring fransmannen som många har antagit inte faller José Mourinho speciellt väl i smaken.

Ett påstående som Erik Niva inte håller med om.

– United vet bättre än några andra vilken juvel de sitter på, José Mourinho är många saker men sannerligen inte dum, säger han.

Niva drar paralleller till Mchitarjan som förra säsongen inte hade en given plats inledningsvis.

– Det innebar inte att han aldrig skulle komma in i laget, säger han.

– Bara för att Martial startade på bänken nu så betyder det inte att målet inte noteras. Han kommer få sina starter och kommer sannerligen göra nytta och poäng.

Även om Swansea var ett något ihåligt motstånd under lördagen tror Erik Niva att Manchester United kommer bli riktigt farligt den här säsongen.

– När de får vittring och när de får ytor att springa på och gräs att vinna då ser det här laget riktigt starkt, tungt och svårstoppat ut.
