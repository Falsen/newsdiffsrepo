Ghoddos kan välja Iran: ”Kan inte lova”
MARTIN TOLÉN

Under januariturnén i Abu Dahbi fick Östersundsstjärnan Saman Ghoddos chansen i Janne Anderssons landslag.

Men sedan dess har kontakten med den svenska landslagsledningen uteblivit och 23-åringen hotar i stället med att byta till Irans landslag.

– Det är en ära att bo här och samma sak att få representera Sverige, som i januariturnén. Samtidigt är mina föräldrar från Iran. Jag har persiskt blod i min kropp. Jag älskar Iran också. Den stora skillnaden nu är att landslagsledningen från Iran verkligen visar att de vill ha mig. Det finns stort förtroende för mig, de vill verkligen spela mig, sa Ghoddos till Expressen.

Och när Janne Andersson presenterade sin svenska landslagstrupp till VM-kvalmötena med Bulgarien och Vitryssland saknades Ghoddos namn, föga oväntat, återigen.

Och efteråt gav förbundskaptenen svar på ÖFK-anfallarens möjliga landslagsbyte.

– Han är inte jättelångt ifrån att komma med här. Men det är samtidigt svårt att lova spelare att de kommer att komma med. Därför kan jag inte heller säga: ”Om du inte väljer Iran så kommer vi att ta ut dig sen”. Det är upp till spelaren själv att bestämma och känna vad som passar dem bäst, säger Andersson.
