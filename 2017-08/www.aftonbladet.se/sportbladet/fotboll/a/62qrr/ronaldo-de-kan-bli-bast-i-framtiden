Ronaldo: De kan bli bäst i framtiden
JOHANNA FRÄNDÉN

Det var stjärnspäckat och varmt i Grimaldi Forum när säsongens grupper i Champions League skulle lottas. Efter lottningen, som genomfördes med hjälp av Francesco Totti och Andrij Sjevtjenko vid skålarna.

Därefter tilldelades Cristiano Ronaldo, Real Madrid, priset Uefa Player of the year, som röstas fram av 80 tränare och 55 journalister i Europa, en från varje land inom Uefa och där Sportbladet har Sveriges röst.

På damsidan fick Lieke Martens, som just lämnat Rosengård för Barcelona, ta emot utmärkelsen efter att ha fört Nederländerna till EM-guld på hemmaplan i somras.

– För fem månader sedan drömde vi om att vinna EM, vi hade många bra motståndare framför oss, sen hände allt. Det här är en stor ära och lycka, säger Martens på presskonferensen efteråt.

Cristiano Ronaldo var uppenbart imponerad av sin kollega och utbrast:

– Jag har vunnit priset förut, men det är första gången hon vinner trofén, låt oss applådera henne!

På frågan om det är orättvist att offensiva spelare nästan alltid vinner de individuella priserna inom fotbollen säger Ronaldo:

– Jag vet inte om orättvist är rätt ord, men visst… Det är ofta det som publiken villl se.

Vad vill du se när du går på fotboll? Mål, eller hur? Vi måste underhålla, det är vad vi försöker göra. Jag måste försvara min position också, så fortsätt att rösta på mig! säger Ronaldo med ett brett leende och en passning till juryn.

Real Madrid blev första lag att vinna Champions League två år i rad när man slog Juventus i våras. Och Ronaldo tror att vi kommer att få se ”de gamla vanliga” i slutspelet även i år.

– Det är alltid samma lag på förhand, varje år, även om jag hoppas att det kan ändras. För mig kommer det inte några överraskningar i år, kanske i semifinalen, men inte i finalen. Jag tror att det blir samma som vanligt, Real, Bayern…

Ni är en av världens bästa generationer, du och Leo Messi, vilka tror du kan bli kommande års stjärnor?

– Bra fråga. Det finns några som har potential. Som sagt, de senaste tio åren har det varit jag och Messi, Messi och jag. Men vi har Asensio, Neymar, Mbappé…Dembele, Rashford, några till.

I höst ska Portugal kvalificera sig till den enda stora turnering Cristiano Ronaldo aldrig vunnit: VM.

– För två år sedan pratade vi om Portugal som ett halvbra landslag, efter Tyskland, Spanien och de andra. Och sen vann vi EM. Nu måste vi hålla fötterna på jorden och vara ödmjuka. Vi är inte kvalificerade ännu för VM, vi får ta det steg för steg. Mitt mål sedan jag började i landslaget är att vinna något med dem. Nu har jag gjort det. Så nu: Fötterna på jorden, kvalificera sig först och sen fortsätta drömma, säger Ronaldo.

Lieke Martens dröm gick i uppfyllelse för bara några veckor sedan, och därefter har livet inte varit detsamma.

– Jag vet inte om jag kommer bli så känd, jag bara njuter, men det är klart, nu kommer nya förväntningar på mig. Turneringar handlar om ögonblick och det här var vårt ögonblick, säger Martens.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
