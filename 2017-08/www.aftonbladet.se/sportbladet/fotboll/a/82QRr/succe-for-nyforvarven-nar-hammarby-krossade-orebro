måndag 21 augusti 2017
Succé för nyförvärven när Hammarby krossade Örebro
PELLE STRANDMAN

Tre raka matcher utan seger med en poäng av nio möjliga.

Men borta mot Örebro fick Hammarby segerjubla för första gången på nästan en månad.

Stockholmarna hade en bekväm resa på Behrn Arena och fick en smakstart efter att Björn Paulsen pricknickat in ledningsmålet från Arnor Smarasons hörna redan efter åtta minuter.

Ledningen stod sig första halvleken ut och trevligare för Hammarby skulle det bli i andra.

Nyförvärven Muamer Tankovic och Svendsen gjorda båda sin första match från start i allsvenskan – och båda tackade tränare Jakob Michelsen för förtroendet på bästa sätt.

I den 56:e minuten hamnade bollen hos Tankovic som i en snabb omställning spelade ut bollen till höger mot Svendsen. Den norske anfallaren fick en fri yta att skjuta på och var säker i avslutet när han tryckte in 0–2 med högerskon.

Men Svendsen var inte färdig där. Bara drygt tio minuter senare spelade han fram inbytte Pa Dibba, som därmed gjorde comeback efter sin utvisning mot J-Södra i slutet av juli.

Anfallaren kom fri från vänster och stänkte in slutresultatet till 0–3.

– En väldigt skön lagseger, säger Sander Svendsen till C More efter slutsignalen.

Den förre Molde-spelaren understyrker att han inte direkt ångrar flytten till Hammarby.

– Vi trivs bara bättre och bättre för varje dag som går så det känns väldigt optimistiskt.

Resultatet innebär Hammarbys första bortaseger mot Örebro på hela 13 år. Senast segern i Närke kom i maj 2004.
