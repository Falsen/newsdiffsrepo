”Klart att det är bästa resultaten för oss”
FREDRIK JÖNSSON

Under den pågående landslagssamlingen spelar Sverige två VM-kvalmatcher, för motståndet står Bulgarien och Vitryssland.

På torsdag kväll väntar det bulgariska landslaget i Sofia. Samtidigt som Blågult kämpar för att få med sig tre poäng från arenan Vassil Levski möts Sveriges två största utmanare om VM-biljetterna: Frankrike och Holland.

Självklart har flera av de svenska landslagsspelarna funderat över ett eventuellt drömresultat i det toppmötet.

– Det ska man inte sticka under stolen med. Det beror ju lite på hur det går i våra matcher. Skulle vi ta sex poäng skulle inte ett kryss smaka fel. Tar vi fyra poäng är det inte fel om Frankrike slår Holland, så vi har en andraplats i gruppen, säger Mikael Lustig och fortsätter:

– Det ska mycket till om vi ska vinna gruppen, då måste vi nog vinna resterande matcher. En andraplats hade smakat gott.

Efter sex kvalmatcher toppar Sverige grupp A på 13 poäng, tvåan Frankrike har lika många poäng som Blågult. På tredjeplats finns Holland med tio poäng. Det återstår fyra kvalmatcher, alltså tolv poäng att spela om.

Skulle Sverige ta full pott mot Bulgarien och Vitryssland - som de svenska spelarna självklart hoppas på - skulle ett oavgjort resultat mellan Frankrike och Holland innebära att det svenska landslaget är minst två poäng före fransmännen och minst fem poäng före Holland.

– Ett kryss vore bra. Vinner vi samtidigt så leder vi gruppen med två poäng och det hade varit superbra, säger Ola Toivonen.

– Jag fokusera på vårt. Jag tror Frankrike vinner. Men vi vinner de här två matcherna har vi ett jäkla bra läge, säger Albin Ekdal.

Vinner Frankrike är nog Holland avsågat tills ni ska möta dem?

– Det kan vara bra så länge de inte vinner med för många mål.

Marcus Berg hoppas dock inte på en fransk vinst mot Holland. Anfallaren anser att det bästa är om det holländska landslaget går segrande ur den striden.

– Holland är ju bakom oss så på det sättet är det bättre om Holland vinner för då har vi tre poängs försprång på båda om vi själva vinner. Det är klart att det är de bästa resultaten för oss, säger Berg.

Alla gruppvinnare går direkt till VM. De åtta bästa tvåorna får spela playoff.
