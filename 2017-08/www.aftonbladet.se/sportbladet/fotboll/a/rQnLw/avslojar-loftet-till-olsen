Avslöjar: Löftet till Olsen
JOHAN FLINCK

FC Köpenhamn är skakat.

Efter att tagit dubbeln i Danmark två år i rad och varit när att gå till åttondelsfinal i Champions League förra säsongen tog sig den danska storklubben ”bara” till Europa League i höst och parkerar på blott en sjundeplats i ligan efter att förlorat med 3–0 mot Nordsjälland i söndags.

– Vi är i den svåraste situationen vi varit i sedan 2013/14, säger Ståle Solbakken till danska BT.

En förklaring till ”krisen” är att FCK sålt flera nyckelspelare till större ligor.

Men svenske landslagsmålvakten Robin Olsen är kvar – trots bud i somras.

– Det var en del klubbar som hörde av sig, bra klubbar från bra ligor. Men där gäller det att respektera klubben också. Vi hade sålt en del spelare innan jag hade blivit kontaktad och då få du respektera det, säger Olsen som spelat i FCK i 1,5 år.

Olsen har tidigare berättat att det fanns konkreta bud från både Premier League och Bundesliga.

– Klart att det var tufft att köpa. Du har en chans att komma till en av världens bästa ligor, om inte den bästa...klart att det är tufft. Det ska jag inte sticka under stolen med. Men samtidigt gäller det att fortsätta spela bra för chansen kanske kommer i nästa fönster eller till sommaren. Då gäller det att vara i så bra form som möjligt.

FCK:s manager Ståle Solbakken förklarar för Sportbladet.

– Ska vi hävda oss internationellt så måste vi ha kontinuitet i det vi gör. Därför har vi i FCK börjat arbeta med karriärplaner. Robin skulle kunna gå till väldigt många klubbar nu. Men jag har satt ned foten och sagt att han inte har gjort sina tjänsteår här, två-tre år. Då ingår vi även ett avtal med spelaren: Robin vet att han kan gå om ett år, säger Solbakken.

Olsen har kontrakt till sommaren 2019.

Men det finns ett löfte om att du ska få gå nästa sommar, Robin?

– Ja, till nästa sommar. Jag kan gilla strategin. Spelaren vet att man har ett år kvar eller ett halvår kvar och kan förbereda sig för en flytt. Men samtidigt måste du prestera på topp och köra det sista för klubben. Jag tycker att det är helt okej med den strategin, säger Olsen.
