Trots målvaktstavla – Djurgården vann mot HBK
FRIDA FAGERLUND

Det var målvakterna som stod i fokus när Djurgården tog sin elfte vinst den här säsongen i mötet med Halmstads BK på Tele2 Arena.

Isak Pettersson storspelade stundtals i HBK-målet och stod för flera kvalificerade räddningar matchen igenom. Därför kändes det nog extra surt när Gustav Engvall tog emot en passning i straffområdet efter en halvtimmes spel och målvakten tvingades ut för att täcka.

Djurgårdaren petade bollen åt sidan, fick kontakt med Pettersson och sekunder senare blåste domaren Kristoffer Karlsson straff.

– Det är kontakt så det var helt enligt regelboken. Jag tycker att det är straff, säger Engvall.

Magnus Eriksson förvaltade den väl till 1–0 och går därmed upp i ensam skytteligaledning med nio gjorda mål.

– Jag ser inte straffsituationen. Men jag tycker att vi kunde ha gjort både två och tre mål. Det är lite surt, det här som händer i slutet, säger Eriksson i paus till C More.

Med bara minuter kvar av den första halvleken stod nämligen Andreas Isakssons vikarie Tommi Vaiho för en jättetavla.

Djurgårdaren stoppade visserligen Gabriel Gudmundssons skott men tappade därefter in den i eget mål och bjöd in HBK i matchen igen.

– Han tappar ju in den, så ja... Så är det ibland i fotboll, säger Gudmundsson.

– Men vi kan inte vara nöjda med första halvlek, vi har inget bollinnehav överhuvudtaget.

Isak Pettersson visade även i den andra halvleken att han är att räkna med. Målvakten stod bland annat för ett fint dubbelingripande efter en frisparksvariant från Djurgården, men kunde till slut inte stå emot längre.

Gustav Engvall vände bort sin försvarare i straffområdet och slog in sitt åttonde mål bakom HBK-målvakten.

Med fyra minuter kvar lämnade planen haltandes och syntes därefter med tejpad fot.

– Nu hoppas vi att vi vinner ett derby nästa helg så klart, säger Engvall.

Djurgården går därmed upp på en andra plats i tabellen, en poäng före AIK. Malmö är fortfarande i ledning med tio poängs marginal, trots tappet mot jumbon AFC Eskilstuna under lördagen.
