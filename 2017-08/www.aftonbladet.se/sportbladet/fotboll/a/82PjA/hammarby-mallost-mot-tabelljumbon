Hammarby mållöst mot tabelljumbon
SIMON SJÖSTRAND

Efter 3–0-segern borta mot Örebro senast fick Hammarby ny fart i jakten på topplagen.

På söndagen gick man för en ny trepoängare. Och med tusentals tillresta supportrar i ryggen borta mot jumbon AFC Eskilstuna såg ”Bajen” till att både oddsen och inramningen talade för en ny grönvit seger.

Då fick Hammarby nöja sig med 0–0.

Och det var ingen publikfriare till match som utspelade sig på Tunavallen.

Jakob Michelsens manskap var snäppet bättre i en chansfattig första halvlek, där AFC:s Omar Eddahri hade en boll i nät efter tio minuter men vinkades av för offside och där Jiloan Hamad annars hade halvlekens vassaste läge 20 minuter senare.

Mittfältaren sprang sig fri i straffområdet, fick en fin boll från Sander Svendsen från högerkanten men sköt rakt på en stabil Alireza Haghighi i hemmamålet.

– Jag fick en bra boll och försökte lägga den till vänster, men lyckades inte komma runt bollen, tyvärr, sa Hamad i C more i paus.

– Vi hade ganska bra kontroll och var nära flera gånger. Och stödet är fantastiskt, jag tror att det är 7 000 Hammarby-supportrar här. Det är bara att köra på, fortsatte han.

Men särskilt mycket åka av blev det inte.

Hammarby fortsatte att äga boll men målchanserna lyste med sin frånvaro och 4–0-segern från första mötet med AFC i våras kändes långt borta.

I stället räddade Johan Wiland sitt lag från att kamma noll när han svarade för en svettig räddning på ett vasst avslut från Eddahri i slutminuterna.

– Vi klarade inte att skapa tillräckligt vassa chanser. Men sådan är fotbollen. Vi fick en poäng och ska ta många fler i höst. Det är bara att fortsätta, vi är på gång. Chanserna kommer. Det ser positivt ut, säger ”Bajen”-anfallaren Sander Svendsen i C More.

Poängen innebär att Hammarby klättrar förbi Östersund på åttondeplatsen, men med en match mer spelad.

Härnäst för ”Bajen” väntar derby hemma mot AIK den 10 september.

– Det ska bli skoj, jag ser fram emot det. Då ska vi vara hundra procent, säger Sander Svendsen.
