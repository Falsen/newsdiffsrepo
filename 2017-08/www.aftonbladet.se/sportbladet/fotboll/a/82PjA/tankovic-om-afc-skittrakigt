Tankovic om AFC: ”Skittråkigt”
PER BOHMAN

Förra omgångens klang- och jubelföreställning mot Örebro (3–0) följdes upp med 0–0 borta mot AFC Eskilstuna. Hammarby hade ett stort antal fina lägen i den första halvleken, men å andra sidan var motståndarna nära att avgöra sent i matchen sedan Wiland monsterräddat Omar Eddahris fräcka yttersida.

Efter matchen var Hammarby-spelarna besvikna över lagets dåliga effektivitet framför mål. Men stjärnförvärvet Muamer Tankovic var mest irriterad på de i hans tycke spelförstörande motståndarna.

Varför blir det bara kryss?

– De ligger väldigt lågt och väntar på sina kontringsattacker. Jag tycker att vi skulle ha avgjort matchen i första halvlek för vi har ett par riktigt bra lägen, säger han och fortsätter:

– Sen i den andra halvleken sjunker vi in i deras tempo. De har lite mer kontroll på oss. Vi borde döda matchen men så blir det tyvärr inte. Det blir en så tråkig match när de bara ligger lågt och väntar och väntar.

Enligt Tankovic är det inte ett rätt och riktigt sätt att spela fotboll.

– Det är en torr plan, tio man bakom boll och så väntar de på kontringar. Det är jättefrustrerande. Jag tycker inte att det ska kunna vara så i professionell fotboll. Som i allsvenskan. Alla lagen borde verkligen försöka spela, men de försöker inte och ligger bara lågt och väntar.

Hur är planen?

– Planen är jättetorr. Det måste vara ett måste att man vattnar sin konstgräsplan. Det bör vara ett måste.

Är det medvetet?

– Det är klart det är medvetet. Tempot blir ju mycket lägre. Det gynnar dem som ligger lågt och försöker kontra. De rullar ju inte boll och försöker inte spela. De lägger långbollar. Men vi hanterar ett bra sätt i första halvlek och skapar lägen att döda matchen på.

De gör vad de kan för att hålla sig kvar?

– De gör allt för att hålla sig kvar. Jag är en spelare som gillar att spela fotboll. Jag vill spela, men när man kommer hit blir det bara skittråkigt. Men det var helt sjukt att spela inför våra fans. Det var som att spela på hemmaplan, säger Tankovic och syftar de många tusen grönvita som åkt till Eskilstuna för att heja fram Hammarby.

Omar Eddahri köper inte Tankovics snack om att planen skulle vara ”medvetet” torr.

– Nej, det stämmer inte. Mattan är väl torr för att den torkade. Det är en varm dag. Vi håller inte på med sånt. Det är löjligt. Vi vann matchen i matchen när det gäller chanser. Han får nog analysera om det där. Jag förstår om han är arg, men de får ta nya tag.
