söndag 20 augusti 2017
”En matchplan som bärgade oerhört välbehövliga poäng”
Mejla

Efter den försmädliga premiärförlusten hemma mot lilla Burnley var det ett pressat Chelsea som kom till Wembley.

Det har ju varit allt annat än harmoni i Chelesalägret under sommaren och en förlust på söndagen hade inneburit en tidig uppförsbacke. Men kanske allra mest att paralleller hade dragits med 2015, senast laget skulle försvara en titel, och därmed rubriker som andas kris.

Antonio Contes lag var stukat från start. Gary Cahill och Cesc Fàbregas var avstängda, Eden Hazard är fortfarande skadad och Pedro höll bara för en bänkplats. Goda råd var dyra, men då levererade Antonio Conte en matchplan som bärgade oerhört välbehövliga poäng.

Istället för att fortsätta det hyllade 3-4-3 från ifjol så ställde han upp med ett 5-3-2 med David Luiz på mittfältet med N’Golo Kanté och nye Tiémoué Bakayoko. Lågt försvar, extra täckning centralt och en taktik som andades riskminimering. Tottenham skulle inte få trilla ostört framför straffområdet.

Vi ska inte dra för stora växlar av genialiteten. Efter Marcos Alonsos vackra frisparksmål var Tottenham bra nog för att göra både ett och två mål under första halvlek. Spelmässigt var de stundtals överlägsna. Harry Kane sysselsatte bortaförsvaret på egen hand, han prickade bland annat stolpen, men fick inte dit bollen. Jag tycker varken Anthony Rüdiger eller Andreas Christensen såg så övertygande ut i trebackslinjen.

När David Luiz efteråt fick frågan i Sky Sports vad Antonio Conte hade gett för taktisk order, sa han:

– Spring.

Och Chelsea sprang. Som de sprang. Att N’Golo Kanté kan täcka av ytor i samma omfattning som en drönare vet vi, men här hade vi en hel backlinje, ett mittfält och ett tvåmannaanfall som jobbade tillsammans för att hålla Spurs i schack. I andra halvlek lyckades de dessutom betydligt bättre då Tottenhams hetaste chanser handlade om fasta situationer.

Tills en inhoppare höll på att förstöra festen.

Michy Batshuayi var iskall i premiären och såg inte ut att vara i närheten av att göra mål. Idag hittade han fel nät när han nickade in en Christian Eriksen-frispark i eget mål med knappt tio minuter kvar.

Det var inte alls orättvist sett till matchhändelserna, men det kändes hårt för ett Chelsea som kämpat så tappert för att freda sitt mål.

Ett oavgjort resultat hade varit godtagbart för Chelsea. En stark bortapoäng mot Tottenham, en matchplan som gav resultat och lite ”andrum”. Men det skulle bli än bättre.

Victor Wanyama tappade bollen i ett kritiskt läge på mittplan och det gav fritt läge för Marcos Alonso som tryckte in 2–1 under en lite passiv Hugo Lloris.

Ett nederlag idag hade betytt att Chelsea blivit den första regerande mästaren som förlorar första två omgångarna.

Nu fick Antonio Conte istället pumpa segernävarna i luften framför de tillresta fansen.

För första gången sedan 1899 spelade Tottenham en ligamatch utanför White Hart Lane. Vi bjöds på en del tomma stolar och en trumma kopplad till en mikrofon (den skulle tydligen skapa någon slags stämning).

Hur mycket betyder en flytt av hemmamatcher till en annan arena? Om detta har det dividerats till leda sedan det beslutades att Tottenhams matcher för säsongen 2017/18 skulle flyttas till nationalarenan.

Sett till lagets Champions League-spel förra säsongen finns det ett Wembley-spöke att skrämma bort.

Vi får avvakta och se, men visst är det en liten osäkerhetsfaktor för Spurs. Framför allt nu när laget började med en förlust. Hade man fått inleda med tre-fyra enkla hemmasegrar hade känslan från ifjol infunnit sig snabbt, nu kommer ”diskussionen” att dyka upp inför varje match på Wembley. Och ju mer snack, desto större risk att det sätter sig i huvudet på spelarna.

Burnley hemma i nästa omgång är en tacksam match för att ställa saker tillrätta. Fråga bara dagens motståndare Chelsea…

Harry Kane har vunnit skytteligan i Premier League de två senaste säsongerna. Men han har fortfarande inte gjort mål i augusti månad.

Traditionens makt kan ju som bekant spela ett spratt, men det är ändå en egendomlig statstik. Kane träffade stolpen i premiären mot Newcastle, nu prickade han stolpen mot Chelsea och lyckades nicka utanför från ett läge som han brukar borra in.

Spelmässigt finns det dock inget att oroa sig för för Tottenhamfansen. Harry Kane var ett ständigt orosmoment för Chelsea och hade med lite tur kunnat samla ihop till ett hattrick. Målen kommer. Augusti månad är ju trots allt slut snart.
