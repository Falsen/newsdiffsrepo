Forsberg: ”Han kommer att explodera”
FREDRIK JÖNSSON

Det har varit en hel del skriverier kring Naby Keita, 22, och Emil Forsberg, 25, den här sommaren. Liverpool har kämpat för att få loss Keita, men RB Leipzig har sagt nej.

Flera klubbar har uppvaktat Forsberg i sommar, men även där har den tyska klubben sagt nej.

Men nu är läget annorlunda. Liverpool har bekräftat att Keita är klar för klubben. Alla parter är överens, men flytten blir inte förrän nästa sommar.

– Det visste jag inte om. Väldigt roligt för honom, det är en fantastisk spelare. Han gjorde en fantastisk säsong förra året och kommer att explodera i Liverpool, säger Emil Forsberg om lagkamratens övergång.

– Förhoppningsvis motiverar det honom att göra en fantastisk säsong igen. Det är jättekul för honom, nu kan han fokusera helhjärtat på RB Leipzig den här säsongen.

Kan det påverka honom den här säsongen?

– Han är en lugn och fin grabb. Det kommer inte att påverka honom. Han är nog lycklig och glad att det är klart, nu kan han vara lugn och slappna av.

Öppnar det dörren för dig att lämna RB Leipzig nästa sommar?

– Det vet jag inte, det får klubben svara på. Men de väljer att sälja honom, så det ser jag inga problem att de skulle sälja mig också, haha.

– Nej. Jag lämnar allt sådant till min agent Hasan (Cetinkaya), det får han sköta. Jag har alltid haft en bra dialog med klubben och de vet vad jag vill. Just nu fokuserar jag på säsongen. Jag är beredd att ge allt för Leipzig och göra så bra som möjligt i Bundesliga och Champions League.
