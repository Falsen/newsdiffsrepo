Bekräftat: Keita klar för Liverpool
JONATAN ANDERSSON

RB Leipzig har varit lika hårda som tydliga under sommaren: Emil Forsbergs lagkamrat – mittfältsstjärnan Naby Keita – ska spela kvar i Tyskland kommande säsong.

Men nu har man alltså hittat en lösning med Liverpool. Engelsmännen värvar Keita, men först till nästa sommar.

– Jag kommer bli del av ett projekt som känns väldigt spännande. Att ha min framtid säkrad betyder att jag kan fokusera fullt på att hjälpa RB Leipzig att uppnå stora saker denna säsong. I väntan på att flytta till min nya klubb nästa sommar kommer jag vara en intresserad supporter på avstånd, säger Naby Keita till hemsidan.

Hur mycket Keita kommer kosta Liverpool beror på hur Leipzig presterar denna säsong, har tyska Bild tidigare rapporterat. Om tyskarna går till Champions League hamnar notan på 713 miljoner kronor, men skulle de missa Europaspel helt och hållet blir prissumman ”bara” 617 miljoner.

Keita ansluter till Liverpool den 1 juli 2018. Tills vidare lugnar han sina supportrar hemma i Leipzig, och säger att han inte kommer fokusera på något annat än RB kommande säsong.

– Mitt engagemang för RB Leipzig kommer vara lika stort under resten av min tid i klubben. Jag har givit allt varje gång jag dragit på matchtröjan och ska fortsätta ge allt tills domaren blåst av min sista match, avslutar Keita.
