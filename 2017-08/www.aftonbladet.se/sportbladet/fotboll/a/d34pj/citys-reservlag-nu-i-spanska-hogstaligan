Citys reservlag nu i spanska högstaligan
PATRIK BRENNING

Säg Girona och de flesta svenskar tänker kanske på en billig flygresa till Barcelona. Säg Girona FC och du får förmodligen på sin höjd en undrande blick till svar.

Fotbollsklubben från den lilla staden några mil norr om Barcelona har blivit mer omtalade som ett sorgebarn än en framgångssaga under de senaste av sin 87 år långa stolta historia. Så sent som 2012 stod klubben på ruinens brant när de reades ut till priset av en ynka euro innan en samling lokala företagare i februari 2015 tillsammans betalade av klubbens skulder på 22 miljoner kronor. Bakom initiativet stod en herre vid namn Pere Guardiola – bror till Manchester Citys tränare Pep Guardiola.

Efter övertagandet föll Girona i två raka playoff-kval till La Liga innan de förra säsongen, för första gången i klubbens historia, tog steget upp till den spanska högstaligan. Nu ska Girona FC ta nästa steg mot stjärnorna men de har valt en okonventionell väg dit. De har valt att sälja hela sin egen identitet.

Men för att förstå vad som egentligen hände i Spanien i onsdags måste vi först ta steget över till de brittiska öarna.

Redan 2007 slog Arsenals tränare Arsene Wenger larm om behovet av ett nytt system för reservspelarna till lagen i den engelska högstaligan Premier League. U21-serierna ansågs då sakna tillräcklig tävlingsnerv och hålla för låg kvalité för att ge rätt utveckling åt talangerna samtidigt som klubbarna förbjöds att anmäla egna reservlag i det ordinarie ligasystemet.

Sedan dess bedöms behovet av en tävlingsinriktad och kvalitativ miljö för talangerna snarare ha ökat än minskat men frågan har samtidigt blivit en av brittisk fotbolls mer infekterade.

I maj 2014 förvandlades fotbollstoppen Greg Dyke mer eller mindre till nationens fiende när han som ledare för en utredningskommission – vars syfte var att hitta vägar fram till elitfotbollen för fler hemmafostrade engelska spelare och därigenom stärka det engelska fotbollslandslagets konkurrenskraft – lade fram förslaget att introducera Premier League-klubbarnas reservlag i en ny engelsk fjärdedivision.

Förslaget välkomnades av den engelska förbundskaptenen Roy Hodgson samt av elitklubbar som Liverpool, Manchester City, Manchester United, Tottenham Hotspur och Stoke City men vållade kraftiga protester från såväl supportrar som lagen längre ner i seriepyramiden.

Systemet – där den nya fjärdedivisionen skulle bestå av tio klubbar från femtedivisionen Conference och tio reservlag utan möjlighet till avancemang uppåt tillhörande Premier League-klubbar – sågs som ett övergrepp på den sportsliga konkurrensen och ett utarmande av fotbollskulturen.

– Vi, precis som alla supportrar, vill se ett framgångsrikt landslag men inte till priset att hela ligasystemet hotas. Hela basen till vår sport är att den är rättvis och oberoende, rasade Conference-klubbarna i ett gemensamt uttalande.

Mer radikala förslag från kommissionen, som att Englands U21-landslag skulle spela i andradivisionen Championship eller att Premier League-klubbar skulle få köpa klubbar i Football League för att använda dem som farmarlag, vågade Dyke sedan inte ens presentera.

Efter att Greg Dyke tvingats löpa offentligt gatlopp tystnade diskussionerna om farmarlag till klubbarna i Premier League under en tid men våren 2016 fick den återigen fart. PL-klubbarna diskuterade då ett nytt förslag med en helt ny reservlagsserie kallad Premier League II där matcherna skulle spelas omedelbart efter – och på samma arena – som a-lagets seriematcher.

Fem spelare över 21 år skulle tillåtas i varje startelva och såväl sålda tv-rättigheter som prispengar på 32 miljoner kronor till vinnaren uppmuntra toppklubbarna i England att låta sina talanger spela i reservserien snarare än att låna ut dem utomlands. Förslaget fick dock inte det stöd som krävdes för att röstas igenom.

Samtidigt som diskussionerna om den bästa vägen framåt för engelsk fotboll har fortsatt att föras bakom stängda dörrar har de rikaste engelska klubbarna börjat agera på egen hand.

En genomgång i veckan visade att Chelsea tjänat 1,1 miljarder kronor på försäljningar av ”farmarspelare” bara under de senaste fem åren. Detta på 20 talanger som i snitt bara hade gjort sex ligamatcher var för a-laget och istället till större delen hållit till i andra föreningar – som samarbetsklubben Vitesse i Nederländerna.

Även Manchester City har en affärskompanjon i nederländska Eredivisie i NAC Breda, dit sex City-talanger kommer vara utlånade den kommande säsongen. Men i veckan tog klubben också steget mot en ännu aggressivare talangutvecklingsstrategi. I veckan tog de lågprisflyget till Girona.

På onsdagen tog Manchester Citys vd Ferran Soriano och vd:n för nystartade ”Girona Football Group” Pere Guardiola i hand med Girona FC:s president Delfí Geli om en överenskommelse med potential att förändra hur världsfotbollen fungerar. Affären innebär att den spanska La Liga-klubben säljs och att majoritetsägandet nu delas mellan City Football Group och Girona Football Group, med 44,3 procent av aktierna var.

– Vi är tillsammans övertygade om att klubben nu kommer få det stöd den behöver. Oavsett om det handlar om styrning, finanser eller ledarskap, sa Pere Guardiola i ett uttalande.

Klubben blir därmed den femte under Abu Dhabi-baserade City Football Groups ägande. Sedan Sheikh Mansour köpte Manchester City 2008 har klubben också investerat i amerikanska New York City FC, australiensiska Melbourne City, japanska Yokohama F Marinos och uruguayanska Atlético Torque. Skillnaden är att Citys intressen i Girona inte bara är finansiellt.

Redan i juli accelererades klubbarnas sportsliga utbyte när Gironas spelare höll sitt träningsläger på Citys lyxiga anläggning. Den 15 augusti spelade också Manchester City en träningsmatch mot det spanska laget – trots att Premier League då redan hade startat. Det här är säkerligen saker som gynnar Girona och deras spelare men vad tjänar då Manchester City på affären?

Redan den här säsongen kommer City-talangerna Douglas Luiz, Marlos Moreno, Aleix Garcia, Pablo Maffeo och Olarenwaju Kayode vara utlånade till Girona. De närmaste åren är ännu fler att vänta. För istället för att matcha sina talanger i den svaga U21-serien kan Manchester City nu låta sina största talanger spela inte bara seniorfotboll utan dessutom göra det i en av världens bästa ligor.

De som står på gränsen till Manchester Citys a-lag kommer nu dagligen att kunna mäta sina krafter med spelare som Leo Messi och Cristiano Ronaldo. En fullständigt unik situation som inte bara kommer utveckla spelarna utan även ge Citys ledning en gyllene chans att se vilka talanger som håller på den allra högsta internationella nivån utan att själva behöva chansa med dem i sitt eget a-lag. Anses de för dåliga för City kommer a-lagsfotbollen i La Liga ändå ha höjt deras värde avsevärt.

Citys bästa spelare kommer spela i Premier League, deras främsta talanger i La Liga och de som inte riktigt anses hålla för den nivån får stå på tillväxt i Eredivisie. Allt samtidigt som den engelska klubben behåller den finansiella, och även en stor del av den sportsliga, kontrollen.

Men det är inte okontroversiellt. Snarare tvärtom.

För vad händer med trovärdigheten för det spanska fotbollssystemet när reservlag till Premier League-klubbar – som hade ansetts hota hela den sportsliga rättvisan i det brittiska seriesystemet – istället hamnar i La Liga? Detta dessutom trots att de största spanska klubbarna, som Barcelona och Real Madrid, förbjuds att låta sina egna b-lag avancera högre upp än till den spanska andradivisionen.

Barcelona B får alltså inte spela i La Liga men Barcelona A kommer under säsongen att möta en klubb som i praktiken är Manchester Citys reservlag.

Sedan återstår Girona FC:s eget öde. I 87 långa år har klubben stretat på. De har överlevt världskrig och konkurshot. Upplevt sportsliga kollapser och osannolika avancemang. I 87 långa år var de en fristående spansk fotbollsklubb i skuggan av sin mäktiga granne i Barcelona några mil bort. Nu är de ett reservlag till en engelsk ligaklubb ägd av en Abu Dhabi-baserad shejk.

Det går inte annat än undra hur de egna produkterna Alex Granell, Pere Pons och Eloi Amagat kommer reagera om de under säsongen blir förpassade till bänken av någon av talangerna från Manchester City. Hur skulle det känns om de tre spelarna – alla födda i Girona och som efter att tillsammans ha gjort över 400 matcher för klubben i somras äntligen fick se sin stads förening avancera till den spanska högstaligan – petas av en gästspelande brasse, en ung nigerian och en lovande colombian vars enda mål är att spela engelsk ligafotboll?

Hur skulle det kännas för spelarna? Hur skulle det kännas för Gironas invånare? Hur skulle det kännas för stadens unga pojkar som själva drömmer om att en vacker dag spela i den rödvita tröja?

Det kanske är lika bra att de börjar drömma om Manchester istället.
