ComHem/Boxer om TV-bråket: ”Oseriöst beteende”
SIMON NORBERG

Discovery Networks Sweden och ComHem/Boxer bråkar om ett nytt distributionsavtal.

Det nuvarande avtalet löper ut efter 31 augusti och gör att en stor del av det svenska folket kan bli blåsta på Sveriges VM-kval match mot Vitryssland på söndag om aktörerna inte kommer överens.

Under dagen släppte Discovery en pressrealease där de flaggade för detta.

Nu svarar ComHem/Boxer.

– Vår förhoppning är att komma överens och kunna visa kanalerna för våra tittare. Men som det ser ut nu vill Discovery Networks ha betalt för de kanaler som tittarna kollar mindre på och vi diskuterar hur mycket vi ska betala. Vårt fokus är att komma överens via förhandlingar och inte hota genom att lägga ut pressreleaser, säger Fredrik Hallstan, presschef på Comhem/Boxer.

För honom är detta ett mönster som setts förut.

– Det visar sig ovilliga att förhandla innan avtalstiden löper ut och det är intressant att det är femte gången de hotar att släcka en svensk teleoperatörs kanaler. I somras gjorde de likadant mot Telia och det verkar vara ett systematiskt sätt att pressa de svenska teleoperatörerna till att få ut så mycket pengar som möjligt.

Är du förvånad att de kommer med detta nu lagom till VM-kvalet?

– De använde samma sak med Telia när det var Sverige mot Frankrike. De försöker ta VM-kvalet från svenska tittarna. Hot om släcka ner kanaler för de svenska folket är uppenbarligen en medveten strategi, så nej jag är inte förvånad. Det visar lite att det är en del av en utpressning från dem.

Fredrik Hallstan reagerar också när han ser att Discoverys presschef Dan Panas anklagar ComHem/Boxer för att ha satt deadline till den 31 augusti – och menar att det är en sanning med modifikation.

– Vi föreslog förlängning till den 31 augusti för att vi skulle hinna komma överens och slippa hamna i den här situationen. Under den här tiden har vi sett väldigt lite av Discovery utan de har fokuserat på att bråka med Telenor och Telia, vilket vi tycker är ett mycket oseriöst beteende för att vara en global mediajätte,säger presschefen och tillägger.

– Vi har dessutom föreslagit Discovery en förlängning till efter fotbollsmatchen på söndag.
