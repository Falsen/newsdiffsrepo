Här är Roland Nilssons första U21-trupp
ERIK KARLSSON

Efter två raka EM-slutspel efterträds Håkan Ericson av Roland Nilsson på posten som U21-förbundskapten.

Målet: ett spel som mer liknar Janne Anderssons A-landslag.

–  U21 under Håkan hade många väldigt duktiga bollspelare; många innermittfältare i truppen. Man spelade med innermittfältare på yttrarna också. Nu blir det ett lite rakare spel, sa Roland Nilsson till Sportbladet inför uttagningen.

Håkan Ericson valde under sin tid att peta supertalangen Alexander Isak, vilket också förbundskaptenen i U19-landslaget, Claes Eriksson gjorde.

– Kommer han inte i gång i Dortmund kommer Svenska fotbollförbundet, oavsett vilket landslag det är, inte ha någon nytta av Isak, sa Eriksson i somras.

Men när Roland Nilsson presenterade sin trupp till EM-kvalmötet med Cypern fanns Isak med i laget.

– Det blir upp till Isak när han kommer att visa vad han kan. Och det får han göra även i Dortmund. Jag ser (speltiden) som en utmaning för Isak, säger Nilsson.

I truppen finns åtta spelare (Pontus Dahlberg, Linus Wahlqvist, Isak Ssewankambo, Filip Dagerstål, Franz Brorsson, Carlos Strandberg, Gustav Engvall, Joel Asoro) som var med i U21-truppen under EM i Polen i somras.
