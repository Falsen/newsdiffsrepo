Skadad i firandet – blir borta sju månader
ANDREAS LILLHANNUS

Hamburg gjorde det första målet i den nya Bundesliga-säsongen, då Nicolai Müller höll sig framme på ett överlångt inlägg och petade in 1–0 mot Augsburg.

Det resultatet stod sig matchen ut – men vinsten, och målet, blev dyrköpt.

När Müller gjorde 1–0 firade han vilt, och i ett glädjehopp vid den ena hörnflaggan landade mittfältaren illa.

29-åringen försökte spela vidare, men tvingades några minuter senare att bryta.

Nu står det klart att målfirandet kostar Albin Ekdals lagkamrat stora delar av säsongen.

Müllers korsband gick nämligen av och han blir borta från spel i cirka sju månader.

– Diagnosen kommer som en stor chock för oss. Det är ett hårt slag mot vår säsong och det är naturligtvis extremt tufft för Nicolai. Vi önskar honom en snabb rehabilitering och vi kommer stötta honom så mycket vi kan, säger Hamburgs sportchef Jens Todt till klubbens hemsida.

Müller gjorde förra säsongen 25 matcher för Hamburg, varav 22 från start. På dessa stod han för fem mål och sex assist.
