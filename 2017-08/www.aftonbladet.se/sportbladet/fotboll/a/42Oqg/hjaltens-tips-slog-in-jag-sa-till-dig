Hjältens tips slog in: ”Jag sa till dig”
FREDRIK JÖNSSON

Förlust i Grekland med 3–1 - utgångsläget var minst sagt tufft för Östersunds FK. I 70 minuter på Jämtkraft Arena såg det inte ut att bli någon biljett till Europa League. Men då klev Saman Ghoddos fram.

Han styrde först in 1–0 och sju minuter senare sköt han Östersunds FK till Europa. En historisk vinst och ett skönt miljonregn för klubben som endast har spelat en och en halv säsong i allsvenskan.

Matchhjälten Saman Ghoddos fick fira i några minuter i omklädningsrummet, sedan blev han sittandes i en dopningskontroll i 90 minuter.

Men med ett stort leende kom han till slut ut i den mixade zonen.

– Det enda jag tänkte på var att jag måste kissa. Det var faktiskt jobbigare än matchen. Många säger hjälte, hjälte - men det var en fantastisk insats av laget. Jag har bara tur som gör två mål, säger han.

Det är en otrolig bedrift av Östersunds FK att nå spel i Europa, det var inte många som trodde på det när de först lottades mot Galatasaray och sedan ställdes mot grekiska Paok i sista kvalrundan.

Men Ghoddos är inte förvånad över att ÖFK nådde avancemang, han har aldrig tvivlat. När Sportbladet träffade 23-åringen inför matchen var han helt säker på avancemang.

– Jag är hundra procent säker på att vi går vidare, det är det enda som finns i mitt huvud. Vi vinner med 2–0, sa han.

Efter vinsten mot Paok påminde han gärna om sitt tips.

– Det är lite svårt att beskriva va jag känner nu. Jag har inga ord faktiskt...

Inga?

– Jag sa ju till dig att vi skulle vinna med 2–0. Det är det enda jag kan säga. Jag sa det, hela laget trodde på det. Inte mer än så.

– Du sa att du blev chockad när jag sa att det var hundra procent säkert att vi går vidare. Jag sa 2–0 också.

Spelarna i Paok var irriterade efter Ghoddos första mål. De ansåg att han stod offside när han styrde in bollen på Curtis Edwards skott.

– Jag tyckte att det kändes som offside. Men jag kan inte stanna upp för att jag tror att det är offside. Sen har någon visat att jag var onside ändå. Tur. Och bra domare, säger han med ett leende.

– Jag sa till honom (Curtis Edwards), ”tack för passningen”, haha. Jag var faktiskt redo för att gå på returen. Men så får han felträff och så går den mot mig.

Vad kände du när du sköt in 2–0?

– Att jag vill göra fler mål, jag ville bara jaga mer.

Och när domaren blåste av?

– Det bara stannar till, allt gick så långsamt. Ska jag skrika? Ska jag dansa? Så jag bara chillade lite och satt med Brwa.

– Han sa till mig ”förstår du vad vi har gjort nu?”. Jag förstår fortfarande inte vad vi har gjort.

I slutsekunderna fick Paok frispark strax utanför straffområdet. Bollen lyftes in och målvakten Aly Keita gjorde en avgörande räddning innan domaren blåste av.

– Det är Keita som är hjälten, han räddar oss. Jag har sett situationen, det är en fantastisk räddning, det är han som är hjälten.

Det har varit många rykten kring Saman Ghoddos och enligt uppgifter till Sportbladet talade mycket för en affär om Östersunds FK skulle misslyckas med att nå Europa League.

Men Ghoddos har inga tankar på att flytta från Östersund. Han vill stanna.

– Jag är väldigt sugen, jag trivs så bra här i Östersund. Jag vill bara spela Europa League. Har inga tankar på att flytta någonstans.

Är det största ögonblicket i fotbollskarriären?

– Ja!

Största ögonblicket i livet?

– Ja...jag tror det.
