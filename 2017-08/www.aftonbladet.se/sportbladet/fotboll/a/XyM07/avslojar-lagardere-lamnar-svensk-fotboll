Avslöjar: Lagardère lämnar svensk fotboll
PER BOHMAN

Lagardère stormade in i allsvenskan med höga ambitioner: det franska multinationella arena- och sporträttighetsföretaget skulle styra upp marknadssidan hos de svenska föreningarna och få in större intäkter och mer välrenommerade sponsorer till klubbarna. Men få nappade på förslaget och till slut var det bara Helsingborg, AIK, Örebro, Halmstad, Sirius och svenska fotbollförbundet (för driften av Friends Arena) som valde att samarbete med Lagardère.

Sportbladet kunde i vintras avslöja att Lagardères intåg i Sverige knappast blivit någon succé – föreningarna var missnöjda – och särskilt illa var det i AIK där konflikter och tvister blivit vardagsmat. Där försökte Lagardère aktivt lägga sig i svensk föreningsdemokrati och påverka processen om vilken styrelse som skulle styra AIK.Sedan dess har det inte blivit bättre. I april lämnade Lagardère driften av Friends Arena och i dag kom det fram att Örebro valt att avsluta sitt samarbete med företaget.

– Modellen har inte fungerat. De skulle öka vår sponsorförsäljning och dessutom komma in med en säljmetodik för att utveckla vår lokala marknad, men också den nationell och internationella. Men när vi utvärderar efter två års samarbete så ser vi att Örebro inte ökar i försäljningen utan tappar snarare. Då hade vi en möjlighet att dra oss ur, säger Örebros vd Simon Åström till Sportbladet.

Och det bara början, erfar Sportbladet. Enligt våra källor i Lagardère väljer nu huvudkontoret i Tyskland, som tröttnat på miljonförlusterna, att sätta ner foten och helt avsluta det påbörjade arbetet med svensk fotboll. Företaget kommer helt enkelt inte jobba vidare med marknadssidan i de allsvenska klubbarna vilket också företagets svenska personal ska ha informerats om.

Sportbladet har haft kontakt med Martin Håkansson, vd för Lagardère i Sverige, som bekräftar uppgifterna:

”Lagardere Sports kommer fortsättningsvis fokusera verksamheten i Sverige kring tennis och golf. När vi inte kunde hitta de gemensamma ekonomiska förutsättningarna för fortsatt drift av Friends Arena ritades kartan om för vår business i Sverige”, skriver Håkansson i ett sms och utvecklar:

”Detta gör att det inte finns tillräcklig kritisk massa för oss att fortsätta satsa på klubbrättigheter på den svenska marknaden utan hedrar de avtal vi har och diskuterar nu med de klubbarna för att hitta den rätta lösningen för de rättigheter vi förvaltar.”
