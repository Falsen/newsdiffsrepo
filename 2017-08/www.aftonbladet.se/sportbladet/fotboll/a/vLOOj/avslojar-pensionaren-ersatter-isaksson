Avslöjar: ”Pensionären” ersätter Isaksson
PER BOHMAN

Andreas Isaksson har haft olika typer av skadeproblem den senaste tiden. Han fick avbryta matchen mot IFK Norrköping på grund av en skada. För ett par dagar sedan kom nästa smäll. Isaksson drabbades av nackspärr och har inte kunnat träna ordentligt in för matchen mot Halmstads BK.

Sportbladet kan berätta att ”Isak” missar fajten – och att Tommi Vaiho ersätter i kassen. Problemet var rollen som andremålvakt. Oscar Jonsson är skadad liksom talangen Samuel Larsson. Därför fick Djurgården tänka utanför boxen, enligt Sportbladets uppgifter.

Kenneth Höie, 37, pensionerade sig efter förra säsongen för att bli bilhandlare. Han är dock fortfarande registrerad som Djurgårdens spelare och kan därför hoppa in på bänken mot Halmstad. Hemmalaget ligger på delad andraplats i den allsvenska tabellen och har sålt drygt 15 000 biljetter inför matchen mot HBK som startar 15.00.
