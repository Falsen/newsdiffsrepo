söndag 20 augusti 2017
Norrköping knep segern mot Sirius
FRIDA FAGERLUND

Sirius har gjort en strålande säsong överlag, men gick bet när IFK Norrköping kom på besök under söndagen.

Det var nykomlingens andra raka hemmaförlust.

– Det är vår första halvtimme som inte är bra, vi gör en godkänd andra, säger tränaren Kim Bergstrand.

Målet kom efter dryga halvtimmens spel. Sebastian Andersson rundade kvickt Joshua Wicks som var ute och flaxade och rullade in sitt åttonde mål den här säsongen.

Sirius kom inte upp i nivå och hade svårt att skapa direkta lägen.

– Vi gör det uselt, men de gör det samtidigt bra, sa Niklas Busch Thor i halvtid till C More.

– Emellanåt har vi lägen men vi tappar bollen så fort vi har vunnit den och då är det jobbigt att spela fotboll.

I den andra halvleken spelade Sirius upp sig något, men chanserna var fortsatt få.

David Mitov Nilsson höll tätt i målet och Norrköping tog sin första allsvenska bortavinst sedan den 21 maj mot Malmö.

– Det var kanske inte vår bästa match men vi höll nollan och tog tre poäng, säger Gudmundur Thorarinsson.
