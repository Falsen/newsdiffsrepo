Norrköping knep segern mot Sirius
FRIDA FAGERLUND

Sirius har gjort en stark debutsäsong i allsvenskan så här långt. Nykomlingen hade inför mötet med IFK Norrköping skrapat ihop 33 poäng, och är därmed en del av den täta toppstriden bakom Malmö FF.

Under söndagen hade man chansen att återta tredjeplatsen – men det såg Norrköping till att sätta stopp för.

– Fruktansvärt skönt, det är en riktigt skön känsla när det är tätt och man ändå får med sig tre poäng, säger David Mitov Nilsson.

Målvakten hade en del att göra, i alla fall i den andra halvleken. Målskyttet inledde Peking redan efter en halvtimmes spel genom Sebastian Andersson.

Anfallaren rundade kvickt Joshua Wicks, som kom ut helt galet, och rullade därefter in matchens enda mål.

En skön seger för Norrköping, som förlorade senast hemma mot Djurgården (0–1).

– Djurgården var ett steg i rätt riktning, och i dag spelar vi som ett lag, alla gör jobbet. Det är ett steg framåt, säger Mitov Nilsson.

– Sen är Sirius ett bra lag, starka trots att de är nykomlingar. Så det är tre tunga poäng för oss.

Vad är det som gör att ni vinner?

– Vi löser det jäkligt bra, vi tar duellerna. I dag räcker det till tre poäng.

Malmö har fortsatt grepp om förstaplatsen, trots den oväntade förlusten mot jumbon AFC Eskilstuna.

Bakom skåningarna är det desto öppnare, mellan åttan Östersund och tvåan Djurgården skiljer det endast sju poäng.

– Under Malmö är det hur tätt som helst, jättetjat, säger David Mitov Nilsson.

– Det är viktigt att ta tre poäng mot lagen i toppen. Nu finns det inga lätta matcher längre.

Är det något man går runt och tänker på?

– Inte alls, nu kommer vi att njuta av den här segern och sen är det fullt fokus på nästa match.

Norrköping tar i nästa omgång emot just Östersund hemma på Östgötaporten.

– Det är också ett skickligt lag, så det gäller att göra en bra prestation. Sen får vi se hur tabellen ser ut efter 30 spelade omgångar, säger Mitov Nilsson.
