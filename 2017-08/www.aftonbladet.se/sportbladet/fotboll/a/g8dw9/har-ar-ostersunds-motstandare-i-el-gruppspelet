Här är Östersunds motståndare i EL-gruppspelet
ANDREAS LILLHANNUS

Efter att sensationellt ha vänt 1–3 i första mötet till seger med 2–0 hemma mot grekiska PAOK är Östersund klart för gruppspel i Europa League.

– Det här var den bästa drogen någonsin. Det är eufori. Det är tårar. Det är gåshud. Det här är det bästa jag har varit med om någonsin, sa lagkaptenen Brwa Nouri.

Avancemanget innebar inte bara ett ekonomiskt tillskott på omkring 25 miljoner kronor, utan även chansen att få besök av några av Europas storklubbar.

Nu står det klart vilka ÖFK kommer få möta.

Athletic Bilbao (Spanien), Hertha Berlin (Tyskland) och Zorja (Ukraina) kommer alla att gästa Jämtkraft Arena i höst.

– Jag älskar spansk fotboll, så det ska bli kul att möta Bilbao. Jag har sett dem mycket. Vi var på träningsläger i Spanien innan säsongen och såg dem mot ”Barca”, säger ÖFK-keepern Aly Keita.

Ni scoutade dem på plats redan då?

– (Skratt) Ja, precis. Nä, men det ska bli häftigt. En utmaning som vi ser fram emot. Och tysk fotboll är ju väldigt bra. Berlin är ett storlag.

Ukrainska Zorja?

– Där har jag mindre koll.

Tröjfärg?

– (Skratt) Ingen aning. Jag har aldrig sett dem.

Då litar ni på att Graham Potter (tränaren) matar er med info?

– Ja, han är magikern (skratt), så han löser det. Han visar oss klipp på allt så vi är väl förberedda. Vi har en grym känsla och går in med attityden att vi ska gå vidare. Målet är att vinna varje match. Vi kan slå vilket lag som helst.

ÖFK-kaptenen Brwa Nouri, som deltog i Sportbladets livesändning:

– Man är tävlingsmänniska och vill vinna, och det är ambitionen, att vinna matcher. Det här är enda gången på året som man hoppas på tråkigt väder, när man möter lag från sydligare städer, säger Nouri.

Ordförande Daniel Kindberg var Östersunds representant på plats under lottningen i Monaco.

– Det var jättespännande, otroligt kul verkligen. Vi känner att vi kan vara med och tävla, säger Kindberg till Sportbladet.

Hur ser ni er själva i gruppen? Favoriter? Underdogs?

– Vi tänker inte i de banorna. Vi spelar för att vinna matcher och då spelar det ingen roll vilka som står på andra sidan. Sen ska vi göra allt vi kan, och förbereda oss så väl vi kan. Men med tanke på våra erfarenheter i Europa så tror jag inte spelbolagen har lägst odds på odds, haha.

Kindberg kan dock medge att han är nöjd med lottningen.

– Det är en jättebra grupp, det känns verkligen som att vi kan tävla där och vi ska ta oss an det hela med stor entusiasm.

Varje seger i gruppspelet ger cirka 3,4 miljoner kronor, medan ett kryss ger cirka 1,1 miljoner.

Sedan tidigare har ÖFK spelat in omkring sex miljoner kronor i kvalspelet exklusive biljettintäkter.

⁠ Finalen spelas i Lyon den 16 maj 2018.
