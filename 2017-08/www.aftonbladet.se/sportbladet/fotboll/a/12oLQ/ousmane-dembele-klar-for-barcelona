Ousmane Dembélé klar för Barcelona
ERIK KARLSSON

Ända sedan det stod klart att Barcelona sålde Neymar till PSG har storklubben trappat upp jakten på en ersättare.

I fokus har funnits Liverpools Philippe Coutinho och Borussia Dortmund Ousmane Dembélé. Men båda klubbarna har varit minst sagt motvilliga att sälja.

Dembélé har själv försökt bråka sig bort och stängdes av från spel av Dortmund. Men nu har Barcelonas plånbok till slut lyckats övertyga den tyska toppklubben.

På sin hemsida bekräftar Barcelona att man värvat den franske 20-åringen för prick en miljard kronor plus bonusar som kan sträcka sig hela vägen till 40 procent av affärens värde, det vill säga 400 miljoner kronor ytterligare.  Därmed är 20-åringen tidernas näst dyraste övergången genom tiderna efter Neymar.

Kontraktet sträcker sig till 2022 och Dembélé får också en utköpsklausul på knappt fyra miljarder.

Enligt pressmeddelandet anländer fransmannen till Barcelona på söndagen och på måndag kommer han genomgå den obligatoriska läkarundersökningen.

Affären innebär ett jätteklipp för Borussia Dortmund som köpte 20-åringen från Rennes för 145 miljoner kronor för bara ett år sedan. Den franska klubben jublar också hela vägen till banken då de har en vidareförsäljningsklausul som innebär att Rennes har rätt till cirka 250 miljoner kronor.

Ousmane Dembélé har gjort fem A-landskamper för Frankrike och gjorde tio mål och 20 assist på  49 matcher under sin tid i Borussia Dortmund.
