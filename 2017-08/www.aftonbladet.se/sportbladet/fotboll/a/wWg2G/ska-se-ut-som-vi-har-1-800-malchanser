”Ska se ut som vi har 1 800 målchanser”
FREDRIK JÖNSSON

Två straffmål har det blivit för Brwa Nouri i Europa League-kvalet. Det första gjorde han mot Galatasaray borta och det betydde mycket då hemmalaget hamnade i en jobbig sits efter att Östersund vunnit på svensk mark med 2–0.

Det andra straffmålet kom förra veckan när han tryckte in 1–0 borta mot Paok. Men efter det blev det jobbigt för Östersund, som till slut förlorade med 1–3.

I morgon är det dags för returmötet.

– Spänd förväntan, vi har längtat efter den här matchen sen förra torsdagen. Det är förmodligen den största matchen som har spelats på Jämtkraft Arena. Det känns väldigt kul och spännande, säger Brwa Nouri.

Matchen i Grekland glömmer han dock gärna.

– Det var inte kul. Men vi mötte ett fantastiskt bra lag. Vi mötte ett lag som vi inte möter varje vecka i allsvenskan. De vet hur det är att vara på den här nivån, de har gjort det här förut. Spelare för spelare, merit för merit, cv för cv har vi inget att säga till om egentligen. Däremot tycker jag vi stod upp väldigt bra i första halvlek. Sen tycker jag väl inte att man ska skylla på yttre faktorer, men att hantera planens dignitet, publiken och värmen är saker och ting du ska ta i beaktande. Däremot tror jag att vi kan visa mer av oss själva i morgon i de här västanvindarna som finns här i Östersund.

Klockan 19.00 är det avspark för returmötet på Jämtkraft Arena. Det blir ÖFK:s tolfte match på drygt fem veckor. Den 13 juli spelade laget hemma mot Galatasaray och i morgon kan man efter hårt matchande i Sverige och Europa nå Europa League.

– Det är klart att det tar ut sin rätt och sådär. Men med tanke på digniteten på den här matchen så bortser man från det, man försöker att inte känna efter så mycket. Sedan har vi en ganska bred trupp och har roterat ganska friskt och alla har fått känna på det, vi har fått dela på privilegiet. Jag skulle inte säga att jag känner mig sliten. Den här typen av match gör som att man blir väldigt mycket på tårna.

– Vi försöker äta bra och sen återhämta oss så bra som möjligt. Avslappning är individuellt hur man gör. Man har lärt sig med åren. Det är blodigt allvar, men det är ändå bara fotboll någonstans.

Vad skulle Europa League betyda för dig?

– Min största framgång som fotbollsspelare. Det är något varje fotbollsspelare vill, att få spela ett gruppspel i Europa League. Det är det du drömmer om som barn. Du kan tänka dig, är det något man drömmer om som barn och få chansen att göra det imorgon så betyder det hela världen för dig, egentligen.

Som det ser ut i nuläget kommer ingen svensk tv-kanal sända Östersunds möte med Paok. Däremot kommer ÖFK själva sända matchen.

Brwa Nouri anser att en tv-kanal borde sända kvalrysaren.

– Jag vet inte detaljerna kring det. Jag var halvt irriterad senast när matchen inte visades på en stor svensk kanal, det kändes konstigt. Det känns som vi borde vara med på någon svensk tv-kanal för att få visa det svenska folket. Men med tanke på att de kanske inte bryr sig, så behöver inte vi bry oss om frågan heller. Vi vill gå vidare, oavsett om vi har noll fans eller en miljon fans.

– Om jag inte hade spelat fotboll i Östersund hade jag velat kolla på Östersund i den här typen av matcher med tanke på vad vi står för, vad vi är för klubb och hur vi spelar fotboll. Det är min personliga åsikt.

Du hade velat känna att ni spelade mer för hela Sverige?

– Jag önskar att det vore så. Men matchen visas inte ens på en tv-kanal, det är väl på grund av vår bristande attraktionskraft och den situationen vi är i. Däremot har jag hört från folk utanför Östersund att de hoppas att vi går vidare för svensk fotbolls skull. Den stora bilden är att vi spelar för oss själva och för den här staden. För oss är det tillräckligt.

Brwa Nouri är stolt och nöjd med det laget har åstadkommit. Men lagkapten vill ha mer.

– Att få vara med om dels den här utvecklingen som jag har fått under Graham i Östersund, och sedan gå upp från superettan och sätta avtryck med en fotbollsklubb i allsvenskan. Och sen fortsätta göra det bra i allsvenskan och få komma ut i Europa och få spela de matcherna som vi har gjort mot de motståndarna är något jag alltid kommer att bära med mig.

– Jag är nöjd och stolt, men det slutar inte där. Man blir girig och vill alltid ha mer när man har fått smaka på vad det innebär att spela sådan typer av matcher varje vecka. Det är en fantastisk erfarenhet och en fantastisk möjlighet för oss att vara med om det här. Vi känner inte oss rädda och vi kommer inte be om ursäkt för något - vi ska göra allt i vår makt för att fortsätta få spela den här typen av matcher.

Hur vill du att det ser ut i morgon?

– Jag vill att det ska se ut som att vi har 1 800 målchanser och 99 procent i possession, haha. Det är vad jag vill.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
