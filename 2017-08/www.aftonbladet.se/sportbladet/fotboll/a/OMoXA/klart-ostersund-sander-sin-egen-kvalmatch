Klart: Östersund sänder sin egen kvalmatch
ERIK KARLSSON

Östersund har gjort en osannolik resa i Europa League-kvalet. Men efter 1–3-förlust borta mot grekiska Paok krävs det en bragdmatch på hemmaplan för att fullborda kvalet.

En match som inget svenskt tv-bolag eller mediehus har velat köpa av klubben (som i kvalet äger rättigheterna).

– Jag kan bara konstatera att kanaler som sänder svensk television inte tycker att vi är attraktiva. Det är inte svårare än så. Det är marknaden som styr och är man inte tillräckligt attraktiv så är det ingen som sänder. Det är bara att acceptera, sa Daniel Kindberg till Sportbladet igår.

Men precis som i hemmamötet med Fola Esch väljer nu klubben att sända matchen själva. Det beslutet togs på ett möte under onsdagen.

– Vi tar kostnaden själva för produktionen. Detta för att visa vår uppskattning mot alla våra fans i Jämtland och övriga Sverige som inte har möjlighet att åka till oss och se matchen på Jämtkraft arena, säger Daniel Kindberg.

Matchen spelas på torsdag, klockan 19.00.
