Victor Nilsson Lindelöf på läktaren när United höll nollan
ERIK KARLSSON

Victor Nilsson Lindelöf har det fortsatt tufft i sitt jobb att övertyga José Mourinho om att han ska vara en del i det Manchester United som öppnat Premier League med två gånger 4–0-segrar.

I första mötet med West Ham fick han se matchen från läktaren, i andra omgången blev det bänken och när Leicester kom på besök var det återigen läktardags för landslagsbacken.

Från start i mittlåset spelade, precis som tidigare Eric Bailly och Phil Jones med Chris Smalling som bänkalternativ.

Och de spelade bra.

I en ganska lättarbetad match höll Manchester United nollan för tredje raka matchen. När Manchester Evening News satte betyg på United-spelarna var det två spelare i startelvan som fick en åtta – de båda mittbackarna.

I en tidigare intervju med Viasat kommenterade Nilsson Lindelöf kritiken mot hans försäsong och konkurrensen i laget så här:

– Vad du än gör så kommer det alltid finnas folk som ger dig kritik. Vad ska jag göra? Det är inte som att jag lägger mig ned och börjar gråta över det. De får säga och skriva vad de vill, det rör mig inte.
