Succé för Eliasson – målskytt mot PL-laget
FREDRIK JÖNSSON

För två veckor sedan blev Niclas Eliasson klar för Bristol City. Han lämnade IFK Norrköping som fick 20 miljoner kronor av Championship-klubben.

Han fick hoppa in i ligapremiären, men han lyckades inte rädda någon poäng mot Birmingham på 25 minuter. Sedan blev det bänken mot Brentford och Millwall.

I kväll fick han chansen från start i ligacupen mot Watford. Eliasson, som tog hand om både hörnor och frispark för Bristol City under matchen, blev målskytt i första matchen från start.

I den 93:e minuten tryckte han in 3–1 på Vicarage Road. Watford hann dock reducera till 2–3 innan matchen var över, så Eliassons fullträff blev avgörande.

Bristol City är därmed klart för den tredje rundan av ligacupen.
