söndag 20 augusti 2017
Målexplosion när United tog andra raka
FRIDA FAGERLUND

Victor Nilsson Lindelöf lämnades utanför truppen i Manchester Uniteds premiär mot West Ham på Old Trafford.

I den andra omgången mot Swansea fanns svensken i alla fall med på bänken, och fick se sina lagkamrater briljera ute på planen.

Det blev till slut en ny seger för José Mourinhos mannar, även om det tog lite tid innan det rann i väg ordentligt.

– Fanns ingen anledning att stänga dörren, bara låta hästarna löpa fritt, summerar tränaren efter matchen för BBC.

Både Swansea och United träffade ribban under de tio inledande minuterna. Därefter tog bortalaget över en del och det kändes inte helt orättvist när Eric Bailly tryckte in 1–0 efter att Paul Pogba nickat en hörna i ribban.

Det såg länge ut som att det resultatet skulle stå sig – men sista tio var det, liksom mot West Ham, proppen ur för United.

I den 80:e minuten sköt först Romelu Lukaku in 2–0. Det var nyförvärvets tredje Premier League-mål på två matcher den här säsongen. Säsongen 1907/1908, då United senast inledde med två 4–0-segrar, lyckades George Wall också näta två matcher i rad.

Endast två minuter efter Lukakus mål gjorde Pogba detsamma och ökade på till 3–0. Spiken i kistan stod landsmannen Anthony Martial för när han efter en fin soloprestation överlistade Lukasz Fabianski med ett skott inne i boxen till 4–0.

– Martial jobbar hårt, han har mycket självförtroende. Att det pratas så mycket franska på planen är en stor hjälp för honom och kan få upp honom till den nivån som vi vet att han kan nå, säger Mourinho.

En flygande start för Manchester United och Mourinho den här säsongen, som just nu toppar tabellen.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
