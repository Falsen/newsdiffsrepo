måndag 21 augusti 2017
Svettig Berg-debut – i 40 graders värme
MICHAEL WAGNER

Den uttalade målgöraren Marcus  Berg inledde sin första tävlingsmatch med att spela fram sina nya  lagkamrater i Al Ain till bra lägen.

Svensken nickade fram  anfallskollegan Douglas till ett bra läge, och strax efter till  ytterligare ett, utan att brassen fick till avsluten.

Drygt halvvägs in i den första  halvleken, i den tryckande 40-gradiga ökenkvällsvärmen, hittade  underbarnet Omar Abdulrahman svensken men Berg fick bollen för långt  ifrån sig.

Bästa läget fick den svenske  landslagsanfallaren i slutet av första halvlek (man hade ett cooling  break efter 30 minuter) när det var Douglas tur att hitta Berg, men  31-åringens skott täcktes av en Al Hilalförsvarare.

Berg, som lämnade  Panathinaikos i början av sommaren, och hans nya lag Al Ain, tog över  allt mer i den andra halvleken mot den saudiske ärkerivalen Al Hilal.  Närmast var Abdulrahman när han skruvade en frispark via Al  Hilal-målvakten Almuaioufs händer i ribban.

Spelet inför i det närmaste utsålda läktarna på Hazza  bin Zayed-stadion, 23 000 åskådare, i Al Ain var hårt och fysiskt. Al  Ain:s andre brasse, Caio, snurrade friskt på sin vänsterkant men fick  vid flera tillfällen inte in bollen i straffområdet där Marcus Berg och  landsmannen Douglas fanns i bra lägen.

En våldsam satsning av Al Ains Mognad Salem gav försvararen hans andra gula kort av australiske domaren Peter Green.

Med  en man mindre på plan valde Al Ains kroatiske tränare Zoran Mamic att  plocka av en helt genomblöt av svett Marcus Berg och sätta in  försvararen Ismail Ahmed i 70:e minuten.

Gästande  Al Hilal tog över bollinnehavet med en man mer. Douglas var nära ett  segermål. Då gjorde saudiernas bäste, målvakten Abdullah Almuaiouf ännu  en högklassig räddning.

I slutskedet pressade Al Hilal på rejält, bollen dansade på Al Hilals mållinje flera gånger men 0-0 stod sig tiden ut och det är ändå fördel för Al Hilal mot Bergs Al Ain när kvartsfinalreturen spelas i Riyadh 11 september.
