tisdag 22 augusti 2017
Svettig Berg-debut – i 40 graders värme
MICHAEL WAGNER

Det var utsålt på Hazza bin Zayed-stadion, 23 000 åskådare, i Al Ain när storlaget från Förenade Arabemiraten ställdes mot ärkerivalen, saudiska Al Hilal i asiatiska Champions League.

När spelarna ”värmde upp” inför matchen visade termometern på 41 grader, trots att solen gått ned över ökenstaden Al Ain.

Marcus Berg inledde trots detta med typiska djupledslöpningar gång på gång när spelgeniet och lagkamraten Omar Abdulrahman fick bollen.

Storstjärnan hittade nyförvärvet från Panathinaikos riktigt bra vid ett tillfälle men då fick Berg bollen för långt i från sig.

I enlighet med Fifas regler när matcher spelas i över 32 graders värme togs ett så kallat cooling break efter 30 minuters spel.

Då visade jumbotronen inne på den nybyggda arenan 39 grader.

– Värst är det med återhämtningen efter en maxlöpning. Då vet man inte var man ska ta vägen, säger Marcus Berg. Det svartnar för ögonen.

– Under själva matchen är man snustorr i munnen och halsen och man kippar efter andan. Jag skulle vilja spela och ha med en vattenflaska ute på planen.

Bästa läget fick den svenske landslagsanfallaren i slutet av första halvlek när anfallskollegan, brassen Douglas, hittade Berg men hans skott täcktes av en Al Hilalförsvarare.

Bergs lag Al Ain, tog över allt mer i den andra halvleken. Närmast var Omar Abdulrahman när han skruvade en frispark via Al Hilal-målvakten Almuaioufs händer i ribban.

En våldsam satsning av Al Ains Mohnad Salem gav försvararen hans andra gula kort av australiske domaren Peter Green.

Med en man mindre på plan valde Al Ains kroatiske tränare Zoran Mamic att plocka av Marcus Berg, då givetvis helt genomblöt av svett, i 70:e minuten och sätta in försvararen Ismail Ahmed.

– Jag förstår bytet. Det var viktigt att vi höll nollan när vi var en man mindre så på sätt får vi vara nöjda med resultatet, säger Marcus Berg om 0-0-matchen.

Returen spelas i saudiska Riyadh 11 september när det fortfarande kan vara extrema temperaturer på den arabiska halvön.

– Förhoppningvis vänjer sig kroppen mer och mer. Det här var sjukt jobbigt. Jag har spelat när det varit varmt tidigare, men då brukar åtminstone vinden svalka. Här blev det bara varmare då…

Hur tycker du kemin är med dina medspelare?

– Den är på rätt väg. Omar Abdulrahman är en fantastisk spelare, Douglas och Caio håller riktigt hög klass också. Med sådana medspelare kommer det bli bra. De behöver lära sig hur jag tar mina löpningar och jag när de slår sina passningar. Det kommer bli bättre lite längre fram, säger Berg.
