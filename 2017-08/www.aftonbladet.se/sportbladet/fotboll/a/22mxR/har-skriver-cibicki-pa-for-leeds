Här skriver Cibicki på för Leeds
LINN NORDSTRÖM

I helgen kunde Sportbladet avslöja att Leeds lagt ett bud på cirka 15 miljoner kronor för Malmö FF:s Pawel Cibicki. En summa som till slut landade kring 20 miljoner kronor för de allsvenska serieledarna.

För nu kan Sportbladet nämligen berätta att affären har gått i lås. Den 23-årige anfallaren har åkt till England och skrev under onsdagen på för Leeds. Kontraktet ligger på fyra år och Cibicki lämnar omedelbart sin moderklubb.

Nu blir han lagkamrat med en gammal kompis från Malmö FF, publikfavoriten på Leeds arena Elland Road: Pontus Jansson. Den klassiska engelska klubben parkerar för tillfället på en tredjeplats i Championship i sin hårdsatsande jakt på en Premier League-plats.

Leeds sålde nyligen anfallsstjärnan Chris Wood till Burnley och svensken värvas in som ett av danske tränaren Thomas Christiansens forwardsalternativ.

Cibicki dominerade stort för Malmö FF under den allsvenska våren. Sedan sommaren och framåt har formen dalat något och anfallaren är noterad för 5 mål på 18 allsvenska starter för de allsvenska serieledarna.
