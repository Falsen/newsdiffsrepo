Svennis: ”Jag hoppas Rooney ändrar sig”
PELLE STRANDMAN

För 14 år sedan debuterade en 17-årig Wayne Rooney för ”Three Lions”.

Mannen som 2003 slussade in supertalangen, som senare skulle bli en av engelsk fotbolls största genom tiderna, var ingen mindre än Sven-Göran Eriksson.

Den i dag arbetslöse 69-årige tränaren uttrycker nu besvikelse över nyheten om att det är färdigspelat i det engelska landslaget för Wayne Rooney.

– Om jag vore manager skulle jag försöka övertala honom att stanna fram till fotbolls-VM, säger ”Svennis” till Sky Sports och tillägger:

– Men om jag känner Rooney rätt så kommer han inte ändra sig.

Rooney är både Manchester Uniteds och Englands främste målgörare genom tiderna, men har på senare år visat upp en dalande form.

31-åringen har återvänt till sin barndomsklubb Everton och inte varit uttagen i Gareth Southgates landslagstrupper i år.

Svennis hävdar dock att Rooney, vars comeback i ”The Toffees” hittills varit en succé, fortfarande har mycket kvar att ge.

– Jag hoppas han ändrar sig och kommer tillbaka till VM. Jag tror att England fortfarande behöver honom.

Sven-Göran Eriksson tog över som förbundskapten i det engelska landslaget 2001 och avgick efter VM i Tyskland 2006.

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
