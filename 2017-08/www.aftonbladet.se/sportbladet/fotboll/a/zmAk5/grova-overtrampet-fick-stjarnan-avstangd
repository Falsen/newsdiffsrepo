Grova övertrampet fick stjärnan avstängd
MARTIN TOLÉN

Manchester United säkrade i våras Europa League-titeln mot Ajax på Friends Arena efter en 2–0-seger.

Men mitt i glädjeyran – där Zlatan Ibrahimovic kastade kryckorna – gjorde försvarsduon Phil Jones och Daley Blind bort sig.

Mitt under Uniteds firande kallade Uefa in duon för en dopningskontroll.

Både Blind och Jones svarade då för en verbal attack och Uefa hävdade att duon visade ”en ovilja att samarbeta och bristande respekt” och straffade Blind och Jones med böter respektive två matchers avstängning.

Nu framgår det dock lite mer detaljerat vad Jones gjorde.

I en rapport som släppts av Uefa-delegaten Luka Zajc, som Manchester Evening News tagit del av, beskriver han händelsen som fick Jones avstängd i efterhand.

”Phil Jones var rejält upprörd över att han skulle dopningstestas. Han ville lämna kontrollrummet för att fira, men jag sa åt honom att man måste lämna ett test först. Då sa han åt mig att jag var en fullständig idiot som gjorde det här och att jag hade ett jävla skitjobb och frågade hur jag kunde vara så jävla dum i huvudet som hade ett sådant skitjobb”, skriver Uefa-delegaten.

Och trots upprepade försök att lugna mittbacken fortsatte förolämpningarna.

”Han fortsatte säga att det var ett skitjobb och efter att jag bad honom lugna sig ville han inte prata något mer med mig. Även om en spelare är förbannad eller upprörd så måste han respektera oss som har hand om dopningskontrollerna. Det är det minsta man kan begära av en professionell idrottsman”, skriver Zajc.

Phil Jones har redan avtjänat en av de två matcherna i avstängning och kan vara tillbaka i Manchester Uniteds andra gruppspelsmatch i Champions League.
