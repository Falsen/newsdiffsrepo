Thern avslöjar Bulgariens brister
JOHAN FLINCK

Hemma på Friends hade Sverige mer eller mindre lekstuga med Bulgarien förra hösten och vann med 3–0.

Men här på nationalarenan Vasilj Levski har bulgarerna varit starka. Man har fem raka vinster och besegrade senast Nederländerna med 2–0. De som vann här senast var Norge för två år sedan.

Men den svenske spionen Jonas Thern verkar inte särskilt orolig, även om han, precis som alla spioner, försöker varna för att det alltid är svårt att komma till de forna öststaterna och hämta hem trepoängare (men just det är Sverige faktiskt väldigt bra på).

– De brister de hade då har blivit lite bättre men de finns forfarande. Vi har ett bra utgångsläge. De har nog väldigt stor respekt för oss efter matchern på Friends, säger Thern.

Han menar att Bulgarien har blivit mer kompakta bakåt sedan förra matchen mot Sverige, då dagens förbundskapten just hade tagit över, och att man nu varierar uppspelen mer och slår lite längre bollar i stället för att bara bygga upp anfallen med kortpassningsspel.

– De har slagit mer långt för att minimera de fel som de ofta gjort och tappat boll på egen planhalva, som de släppt in lite mål på. De är inte lika utdragna längre när de tappar boll.

Blågult ska utnyttja bulgarernas markeringsförsvar.

– De spelar nästan man-man runt eget straffområde. Backarna följer sina spelare långt upp i planen och utåt sidorna .Kan man dra med dem i löpningar för att skapa ytor åt andra så skapar det möjligheter där, säger Thern.

Det är också ett, på papperet, försvagat Bulgarien jämfört med tidigare.

– Delev, som gjorde båda målen mot Nederländerna, är skadad. Där fick de ett djupledshot som de inte haft tidigare. Ingen är så snabb som honom. Tonev, vänsteryttern är borta och Djakov, deras ankare på mitten och lagkapten som satt i gång spelet, är avstängd.

När Sverige har varit här i Sofia och spelat tidigare har det ofta varit hätsk stämning. Men nu har bulgarerna övergett sitt landslag.

– Det har varit väldigt glest när jag har varit här. Det kändes som det var vi scouter och inte så många fler. Det blir nog inte mycket folk i morgon heller eftersom de förlorade senast mot Vitryssland.

Vad betyder det att de tappar det trycket?

– Det tror jag gör en del. Jag har spelat här själv och då var det rätt jobbigt med grejer som flög in så fort man närmade sig läktarna. Det tror jag inte vi får uppleva i morgon, säger Thern.
