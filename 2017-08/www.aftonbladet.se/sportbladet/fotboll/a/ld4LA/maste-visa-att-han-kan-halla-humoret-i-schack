”Måste visa att han kan hålla humöret i schack”
FRIDA FAGERLUND

Gårdagens möte mellan Malmö FF och IFK Göteborg (2–2) var ett händelserikt sådant. Känslorna flödade bland spelarna nere på planen, inte minst hos MFF:s Carlos Strandberg.

På stopptid gav nyförvärvet motståndaren David Boo Wiklander en lavett i offensivt straffområde.

Efter en domarkonferens stannade det vid ett gult kort, ett beslut som bland annat ifrågasattes av C Mores expert Anders Andersson.

– De kan inte ha sett slaget i ansiktet för då ska det vara rött, sa Andersson.

Carlos Strandberg kommenterade incidenten kort efter matchen, som han beskrev med orden ”det blev som det blev”.

Det är inte första gången som det svämmar över för 21-åringen, som är uttagen i Roland Nilssons första U21-trupp.

Den nye förbundskaptenen säger att det är viktigt att Strandberg försöker tygla sitt humör.

– Det är väl ingenting som är bra, att det händer. Det är något som vi kommer lyfta, onödiga gula kort håller vi oss borta från. Vi måste försöka hålla oss till regler och bestämmelser, säger Nilsson, som inte vill spekulera i om det rent av skulle vara utvisning:

– Jag ifrågasätter aldrig domarens beslut, det är de som får bestämma.

Den nya U21-kullen spelar EM-kvalmöte med Cypern i Falkenberg den 5 september. Under samlingen kommer situationen med Strandberg att hanteras.

– Först och främst får vi prata om det. Sen är det upp till Carlos att visa att han klarar av att hålla temperamentet i schack under matcher, säger Roland Nilsson.

– Det är något som han kommer behöva fortsätta jobba med under en längre period, det finns alltid spelare som kommer reta upp honom.

Du menar att det är något som motståndarna utnyttjar?

– Så är det, finns det spelare som har ett hett temperament så försöker alltid motståndarna få dessa ur balans.

Roland Nilsson ser fram emot att träffa den nya gruppen spelare och påbörja resan.

– Det är det som man har väntat på, man vill bara ha dem till sig så att man kan börja arbeta med dem, säger Nilsson.
