Uppgifter: Bilic kan sparkas av West Ham
FILIP DUREFELT

West Ham har fått en allt annat än bra start i Premier League.

Lördagens förlust med 3–0 borta mot Newcastle var det tredje nederlaget på tre matcher, och efteråt hade tränaren Slaven Bilic inga ursäkter.

– Det är väldigt nedslående och väldigt frustrerande, sättet vi spelade på. De var snabbare, bättre i possessionsspelet, bättre på andra bollen och de straffade våra misstag. Det var helt enkelt inte bra nog, säger kroaten.

Nu kan Bilic, som tog över West Ham för två år sedan, behöva se sig om efter ett nytt jobb inom kort. Sky Sports skriver under lördagskvällen hur ägarna David Sullivan och David Gold överväger att sparka Bilic efter den svaga starten.

En källa hos West Ham ska enligt Sky Sports ha sagt att klubbstyrelsen är väldigt bekymrad över vad de såg mot Newcastle.

Ett beslut huruvida kroaten fortfarande är tränare för West Ham efter landslagsuppehållet ska tas inom de närmsta dagarna. Ägarduon Sullivan och Gold är intresserade av att locka över just Newcastles tränare, Rafael Benitez, vars framtid i klubben är osäker.

Benitez ska ha en utköpsklausul på över 5 miljoner pund, vilket motsvarar drygt 50 miljoner kronor.
