19-årig talang glänser i miljardbygget Milan
ERIK KARLSSON

Milan hårdsatsar med nya kinesiska ägare. Under sommarfönstret har spelare som bland andra Leonardo Bonucci, André Silva och Hakan Calhanoglu plockats in till en totalkostnad på cirka 1,7 miljarder.

Men ibland lönar det sig att vända blickarna till den egna akademin. I den har nämligen Patrick Cutrone spelar sedan åtta års ålder.

När han nu har fått chansen i A-laget har han tagit den – med eftertryck. Det började med mål i Europa League-kvalet mot Craiova. Nästa chans från start kom mot Crotone i Serie A-premiären där han också nätade. I veckan spelade han Europa League-kval igen och gjorde matchens enda mål mot Shkendija.

Gamle storskytten Vincenzo Montella insåg att han inte gärna kunde göra annat än att starta Cutrone i kvällens möte mot Cagliari.

Efter tio minuter var han påpassligt framme och stötte in 1–0. Fjärde målet på fem matcher från start och andra målet på lika många Serie A-matcher.

Cagliari kvitterade genom Joao Pedro men Milan avgick med segern sedan Suso satt 2–1 i 70:e minuten.

Därmed är Milan ett av fem lag med full pott efter två omgångar.

▪▪▪

I övrigt från kvällen kan vi notera att Marco Borriello var med och hjälpte nykomlingen SPAL till seger mot Udinese. Det var den tolfte Serie A-klubben Borriello nätat för i sin långa karriär. Ett tangerat ligarekord som han nu har tillsammans med Nicola Amoruso.

⁠ Se fler höjdpunkter på viasatsport.se och matcherna i sin helhet på Viaplay.
