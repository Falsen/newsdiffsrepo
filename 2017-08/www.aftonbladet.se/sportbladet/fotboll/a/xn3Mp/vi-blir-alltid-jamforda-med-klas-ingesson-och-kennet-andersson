”Vi blir alltid jämförda med Klas Ingesson och Kennet Andersson”
MICHAEL WAGNER

När Serie A kör i gång i veckoslutet är det mesta som vanligt de senaste åren.

Juventus är stora favoriter att ta hem sjunde scudetton i följd och de svenska spelarna får med stor sannolikhet finna sig i att fajtas med sina lag på nedre halvan.

– Vi har ändå stark tro på oss själva. När jag kom hit för två år sedan skulle vi klara oss kvar. Förra året förbättrade vi positionen lite till och nu siktar vi mot övre halvan. Inom ett par år vill vi vara med och slåss om Europaplatserna, säger Emil Krafth.

Vilken är din egen målsättning?

– Att bli helt, helt ordinarie i Bologna. Jag gjorde drygt 25 matcher senaste säsongen i ligan och av dem var tio inhopp. Nu vill jag spela från start, i stort sett hela tiden. Då får jag även fler chanser att göra mer poäng, komma till avslut, slå assist.

– Jag betraktar förra säsongen som min första här eftersom jag var skadad när jag kom hit och inte spelade så mycket första året, säger högerbacken.

Under senaste året har Krafth också blivit förbundskaptenen Janne Anderssons val bakom givne Mikael Lustig till höger i landslagets backlinje.

Krafth har vikarierat när Celticförsvararen varit skadad.

– Janne har pratat med mig efter varje samling och peppat mig. Micke (Lustig) har varit bra länge och har förstatjing på platsen, men jag känner att jag är där och nafsar honom i hälarna, säger Krafth.

Vem vill du helst lyckas att stoppa i Serie A den här säsongen?

– Dries Mertens (Napoli). Vi hade bra dueller mot varandra, men jag åkte på ett rött kort som blev lite omdiskuterat. När man möter Juve, Napoli, Roma, Milan så blir det en nivå upp och det är verkligen utvecklande.

Vem blir den mest framgångsrike svensken kommande säsong?

– Jag hoppas det blir jag! Äsch, jag vill att det ska gå bra för alla svenskar. Vi känner varandra väl flera av oss. Jag har Filip (Helander) i samma lag och min tjej och jag umgås med Oscar Hiljemark och hans tjej. När de bor i Genoa brukar vi ses halvvägs, typ i Florens, och gå ut tillsammans.

Krafth, Hiljemark, Helander och Rohdén representerar en generation svenska spelare i Serie A på väg uppåt.

Men de spelar inte i lika stora italienska klubbar eller har riktigt samma status som svenskarna i Serie A för 20 år sedan när stjärnglansen var stor hos Jonas Thern, Stefan Schwarz, Kennet Andersson, Klas Ingesson, Martin Dahlin och Jesper Blomqivst.

Vad är bäst i vardagslivet i Italien?

– Det klassiska: klimatet och maten. Det är suveränt. Sedan finns ju den här passionen för fotbollen. Ute på stan vill folk alltid ha foton eller autografer. Så fort de ser att det är Filip (Helander) eller jag så får vi också höra om när Klas Ingesson och Kennet Andersson spelade i Bologna. Men det är bara kul. Det är en bra morot för oss, säger Emil Krafth.
