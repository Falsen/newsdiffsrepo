”Det var farsartat – fullständigt bisarrt”
MARTIN TOLÉN

Engelska ligacupen har arrangerats i det engelska fotbollssystemet sedan 1960/1961.

Fjolårets final vann Manchester United efter att Zlatan Ibrahimovic avgjort med två mål i 3–2-segern mot Southampton.

– Jag kom för att vinna och jag vinner. Jag måste fortsätta, för desto mer jag vinner, ju nöjdare blir jag. Desto äldre man blir, desto mer uppskattar man att vinna. Allt handlar om att vinna och samla troféer. Vart jag än har varit så har jag vunnit, sa svensken till Sky Sports efteråt.

Men när lottningen genomfördes i år var intresset inte lika stort.

Anledningen? Den genomfördes klockan 04.15 (engelsk tid).

”En fullständig bisarr tid att ha en lottning och själva proceduren var farsartad”, skriver Daily Mirror.

Bakgrunden är att ligacupen i år bytt namn till Carabao Cup och för att öka intresset i Asien hölls lottningen i Peking.

”Den skrämmande tidiga starten blev även försenad och drog inte igång förrän 04.40 vilket innebar att supportrarna fick sitt och följa liveflöden då lottningen inte ens tv-sändes”, skriver Daily Mail om den kritiserade lottningen.

Inte heller de inledande lottningsprocedurerna har varit smärtfria.

I den första omgången visade grafiken att Charlton skulle spela två matcher och i den andra omgången blandade förre landslagsspelaren John Salako ihop hemma- och bortalagen.

Och efter den massiva kritiken har English Football League (EFL), som arrangerar turneringen, svarat de besvikna supportrarna.

”Vi förstår att alla inte gillade tiden för lottningen, men det handlar om att ge turneringen maximala exponeringsmöjligheter i England, Kina och sydost-Asien”, skriver EFL i ett uttalande.

Bland lottningarna kan nämnas att Victor Nilsson Lindelöfs Manchester United ställs mot Championship-laget Burton medan Liverpool får möta Premier League-segrarna från 2015/2016, Leicester.
