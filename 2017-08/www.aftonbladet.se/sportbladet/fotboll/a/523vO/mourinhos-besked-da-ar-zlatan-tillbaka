Mourinhos besked: Då är Zlatan tillbaka
ERIK KARLSSON

När Zlatan Ibrahimovic skrev på för ett nytt år med Manchester United i torsdags började genast spekulationerna om när han skulle kunna vara tillbaka i spel.

I brittisk press nämndes först en tänkbar comeback i slutet av oktober mot Tottenham.

Själv sade Ibrahimovic:

– Det finns de som, utan att känna till mig och min skada, har pratat om ett år eller nio månader. Men jag tar det dag för dag. Och när den dagen kommer så kommer jag vara mer än redo. Jag ska inte vara 50 procent, eller 80 procent. Det ska inte finnas några ursäkter. Jag vill ha samma press och förväntningar på mig som vanligt.

När sedan José Mourinho tog med Zlatan i Uniteds CL-trupp gjorde han det med brasklappen att han inte kommer spela i gruppspelet – som tar slut sjätte december.

Nu specificerar Mourinho sig ytterligare. Efter 2–0-segern mot Leicester säger han:

– Han kommer att vara tillbaka till januari. När marknaden öppnar och folk börjar spendera pengar kommer vi inte göra det. I stället får vi tillbaka en spelare som var en nyckelperson för oss förra säsongen. Han kommer ge oss extra kvalitet under den andra halvan av säsongen.
