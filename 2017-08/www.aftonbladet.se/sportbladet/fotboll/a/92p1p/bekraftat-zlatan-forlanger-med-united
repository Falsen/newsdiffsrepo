Bekräftat: Zlatan förlänger med United
ERIK KARLSSON

När Zlatan Ibrahimovic skadade knät i april stod det klart att optionsåret med Manchester United inte skulle utnyttjas.

I stället blev Ibrahimovic kontraktslös i juni och sedan dess har spekulationerna varit många kring i vilken klubb han ska återuppta karriären. De senaste veckorna har allt fler tecken pekat på att det blir en fortsättning i Manchester United och i dag blev alltså beslutet officiellt. United skriver ett ettårskontrakt med svensken som i fortsättningen kommer spela med nummer tio på ryggen.

– Utmaningar är inget nytt, jag har mött dem och övervunnit dem i hela mitt liv. De sa att det var över, att jag var slut, att jag inte kunde komma tillbaka och att jag saknade hunger. Men nej, det är jag som bestämmer när det är slut. Att ge upp var aldrig ett alternativ. , säger Zlatan i ett videoklipp på Uniteds Twitterkonto.

Någon tidsplan för när comebacken kan bli av är inte satt, uppgifter till The Sun har i dagarna talat om en rekordtidig comeback mot Tottenham redan i slutet av oktober. I en intervju med ESPN pratar Zlatan om just det.

– Det finns de som, utan att känna till mig och min skada, har pratat om ett år eller nio månader. Men jag tar det dag för dag. Och när den dagen kommer så kommer jag vara mer än redo. Jag ska inte vara 50 procent, eller 80 procent. Det ska inte finnas några ursäkter. Jag vill ha samma press och förväntningar på mig som vanligt, säger han.

Aftonbladet Plus GUIDE: Se Zlatan på plats – så får du perfekta besöket på Old Trafford

Och trots att Jose Mourinho har fått se nyförvärvet Romelu Lukaku göra tre mål på de första två matcherna är United-tränaren överlycklig över att se svensken i truppen igen.

– Vi är överlyckliga över att Zlatan är på gång tillbaka och vi är lika glada över att ha hans driv och erfarenhet tillbaka i laget. Efter sitt bidrag förra säsongen förtjänar han vårt förtroende och vi kommer invänta hans comeback med tålamod. Jag hyser ingen tvekan om att han komma bli viktig under den andra halvan av säsongen, säger Jose Mourinho.

Det har spekulerats friskt i en rejäl lönesänkning för Zlatan Ibrahimovic som i fjol uppges ha tjänat 3,8 miljoner kronor i veckan. Till ESPN ger han ett minst sagt luddigt svar angående löneanspråket för i år.

– Alla är nöjda och jag är jättenöjda (med att förlänga). Glädje går inte att sätta något pris på så det här året spelar jag gratis – precis som förra året, säger Zlatan.

Enligt Daily Star handlar det snarare om 1,3 miljoner i veckan än gratis.
