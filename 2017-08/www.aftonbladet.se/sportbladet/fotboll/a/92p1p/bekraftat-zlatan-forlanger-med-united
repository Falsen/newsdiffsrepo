Bekräftat: Zlatan förlänger med United
ERIK KARLSSON

När Zlatan Ibrahimovic skadade knät i april stod det klart att optionsåret med Manchester United inte skulle utnyttjas.

I stället blev Ibrahimovic kontraktslös i juni och sedan dess har spekulationerna varit många kring i vilken klubb han ska återuppta karriären. De senaste veckorna har allt fler tecken pekat på att det blir en fortsättning i Manchester United och i dag blev alltså beslutet officiellt. United skriver ett ettårskontrakt med svensken som i fortsättningen kommer spela med nummer tio på ryggen.

– Utmaningar är inget nytt, jag har mött dem och övervunnit dem i hela mitt liv. De sa att det var över, att jag var slut, att jag inte kunde komma tillbaka och att jag saknade hunger. Men nej, det är jag som bestämmer när det är slut. Att ge upp var aldrig ett alternativ. , säger Zlatan i ett videoklipp på Uniteds Twitterkonto.

Någon tidsplan för när comebacken kan bli av är inte satt, uppgifter till The Sun har i dagarna talat om en rekordtidig comeback mot Tottenham redan i slutet av oktober.

– Jag längtar efter att få ge mig ut på Old Traffords gräsmatta igen, men jag vet också att jag måste låta det ta sin tid så jag är redo. Jag har jobbat hårt och kommer att fortsätta att göra det för att se till att jag är i bästa möjliga form när jag gör comeback.

Aftonbladet Plus GUIDE: Se Zlatan på plats – så får du perfekta besöket på Old Trafford

Och trots att Jose Mourinho har fått se nyförvärvet Romelu Lukaku göra tre mål på de första två matcherna är United-tränaren överlycklig över att se svensken i truppen igen.

– Vi är överlyckliga över att Zlatan är på gång tillbaka och vi är lika glada över att ha hans driv och erfarenhet tillbaka i laget. Efter sitt bidrag förra säsongen förtjänar han vårt förtroende och vi kommer invänta hans comeback med tålamod. Jag hyser ingen tvekan om att han komma bli viktig under den andra halvan av säsongen, säger Jose Mourinho.

Under fjolårets säsong gjorde Zlatan 28 mål på 46 framträdanden för den nuvarande Premier League-ettan.
