Asensios dubbel gav ”bara” kryss för Real
FILIP DUREFELT

Regerande mästarna Real Madrid öppnade säsongen förra helgen med en enkel 3–0-seger borta mot Deportivo.

I den sena söndagsmatchen i La Ligas andra omgång var det så dags för premiärmatchen hemma på Santiago Bernabéu.

Där bjöds på publiken på en svängig match, och ett Real Madrid som ett tag såg ut att kamma hem noll poäng.

För efter Marco Asensios ledningsmål efter tio minuter kvitterade Carlos Soler kort därpå, och i den 77:e minuten satte Valencias nyförvärv Geoffrey Kondogbia 2–1 för bortalaget.

Fransmannen, som lånades in från Inter för inte ens en vecka sedan, var just då på väg att bli stor hjälte i sin debut.

Men Real Madrid och Marco Asensio tänkte inte förlora inför sina hemmasupportrar. I den 83:e minuten placerade den 21-årige talangen in en frispark med sin känsliga vänsterfot, och överlistade Neto i Valencias mål som stod på fel fot.

De båda målen var Asensios två första ligamål för Real Madrid, i hans tolfte start.

Både Real Madrid och Valencia hade sedan lägen att avgöra, men den sista skärpan saknades. Den största målsumparen var Reals Karim Benzema som fick chans på chans, men antingen träffade stolpen (två gånger) eller helt enkelt inte hade siktet inställt.

I och med krysset har Real Madrid fyra poäng efter två matcher och är med det ligafemma. Real Sociedad toppar tabellen.

⁠ Se fler höjdpunkter på viasatsport.se och matcherna i sin helhet på Viaplay.
