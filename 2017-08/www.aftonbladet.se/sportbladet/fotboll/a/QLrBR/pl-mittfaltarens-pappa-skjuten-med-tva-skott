PL-mittfältarens pappa skjuten med två skott
FILIP DUREFELT

Muhamed Besic har haft ett par tunga år sedan han skrev på för Everton 2014. Den defensiva mittfältaren har haft otur med skador och har bara spelat 36 ligamatcher för ”The Toffees”.

I förra helgens 1–1-match mot Manchester City spelade Besic de sista minuterna, men nu väntas han inte finnas med i truppen till söndagens match mot Chelsea.

Besic har i stället fått andra saker att tänka på. Under lördagen sköts nämligen hans pappa med två skott i staden Falesici i nordöstra Bosnien, skriver lokala medier.

Meho Besic ska ha fått skottskador i ena handen och benet, och fördes efter attacken direkt till sjukhuset där han fortfarande vårdas.

Varför pappan attackerades är i nuläget oklart, men han ska ha allvarliga problem med både alkohol och spelande. Lokala medier skriver också att Meho Besic länge varit osams med en granne, och att skottlossningen skedde på baksidan av Besic hem.

Muhamed Besic har rest till Bosnien, varifrån hans föräldrar kommer, för att finnas vid sin pappas sida.
