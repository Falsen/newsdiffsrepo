Polisens (!) hån – mot Arsenalstjärnan
MARTIN TOLÉN

Arsenal åkte på en tung 1–0-förlust borta mot Stoke i lördags.

Alexandre Lacazette hade en kvitteringsboll inne, men målet dömdes – enligt Lacazette och Arsène Wenger – helt felaktigt bort för offside.

– Vi hade oflyt. Vi gjorde ett mål som blev bortdömt för offside när det var inte offside, säger tränaren. Det är alltid en otrolig besvikelse att förlora matcher som man borde vinna, sa Wenger efteråt.

Och även på sociala medier visade Arsenalsupportarna upp sin besvikelse.

Flera av dem twittrade till polisen i Stoke-on-Trent om att ”det skett ett rån på Bet365 Stadium (tidigare Britannia Stadium)”.

Då hade Stokepolisen lika roligt tillbaka – på Mesut Özils bekostnad.

”Ursäkta att vi är sena med svaret. Men vi har varit upptagna med att leta efter en försvunnen person med efternamnet Özil. Har du sett honom?”, skriver Stokepolisen på Twitter.

Özil hade en tung kväll i lördags och fick även skarp kritik av de brittiska fotbollsexperterna efteråt.

– Han (Özil) gör mig frustrerad. Vi har sett vad han kan bidra med när han har dagen och lust att kämpa åt bägge hållen. Nu är jag orolig över hans agerande och kroppsspråk. På bortaplan är han en belastning. När Arsenal tappar bollen hjälper han inte sina lagkamrater överhuvudtaget. Han måste ta sitt ansvar, sa bland annat Steven Gerrard.



✓ Se fler höjdpunkter på viasatsport.se och matcherna live eller 48 timmar i efterhand på viaplay.se
