Matchen utreds för matchfixning
FREDRIK JÖNSSON

I söndags kväll vann Dalkurd mot Norrby med 3–0 i superettan. Från början var matchen spelbar hos Svenska Spel, men sedan stoppades spel på matchen.

– Vi vet inte ännu helt säkert. Vi stoppade den för spel en timme innan match. Då såg vi avvikelse i vårt eget spel och framför allt hos andra bolag, i Europa och Asien. Det är svårt att veta varför odds föll så fort, säger Per Carlander, chef för spelsäkerhet hos Svenska Spel.

Vilka odds var det som föll?

– Det var på flera mål i matchen och även seger för Dalkurd.

Svenska Spel går igenom sina egna transaktioner och gör en rapport. Man väntar även in rapporter från GLMS (The Global Lottery Monitoring System) och Svenska Fotbollförbundet.

– Vi har inte betalt ut några vinster på den ännu, vi vill invänta rapporter. Standard är att vi håller på insatsen till vi är klara med utredningen. Om vi misstänker att matchen är manipulerad så har vi möjlighet att betala tillbaka alla insatser. Vi måste säkerställa situationen innan vi gör något. Sedan betalar vi tillbaka insatserna eller så ger vi ut vinster.

– Normalt sett brukar vi får rapporter dagen efteråt, men den här gången dröjer det till imorgon.

Svenska Spel erbjuder spel ner till division 2 i Sverige. Enligt Per Carlander har de tio liknande fall per år.

– Vid vissa tillfällen är det svårare att ta beslut. Det här fallet är ett sådant, vi måste ha in mer information innan vi tar beslut.
