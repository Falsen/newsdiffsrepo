söndag 20 augusti 2017
Bank: Djurgården just nu Sveriges bästa lag
Mejla

Konstig sport, fotboll.

I våras spelade Djurgården sömngångarfotboll och fick med sig tre gratispoäng från Örjans Vall efter en sen, feldömd straff. Senast Dif spelade hemmamatch körde de över Malmö FF, men förlorade på ett självmål i slutsekunderna.

Den här gången sken solen över södra Stockholm, Halmstads BK kom hit med en storstädad spelartrupp och en 4-4-2-uppställning som skulle möta Djurgårdens offensiv med att ställa sig högt och låsa tidigt.

Det brydde väl sig inte Djurgården om.

Deras stora problem inför matchen var att ens hitta någon som ägde ett par målvaktshandskar – till slut satt pensionären Kenneth Höie på bänken – men som det såg ut hade de kunnat klara sig utan målvakter (vi får anledning att återkomma till det).

Utmaningen för dem var att flytta på HBK:s sex offensiva spelare, röra runt och ordna räknefel för att kunna spela sig fram. Om de gjorde det? Som de gjorde det.

En ögonblicksbild: i en sekvens efter en dryg halvtimme stod Kevin Walker i högerbacksposition, Kim Källström var vänsterback och Magnus Eriksson defensiv innermittfältare.

Hela havet stormade, på ett väldigt bra sätt. För er som älskar Marcelo Bielsa (=livet) var det rotaciones, positionsbyten åt alla håll.

Eriksson och Orthman El Kabir forsade in från kanterna, Gustav Engvall var överallt, Kim Källström fick carte blanche att röra sig över hela planens bredd och skicka missiler framåt.

HBK hann bara räkna till ett och två innan en blårandig kom in i avslutsläge med bollen, och vore det inte för att Isak Pettersson är en stor, liten målvakt hade matchen varit död och begraven före paus. Jag räknade till sex riktigt bra Dif-chanser innan Halmstad hade sitt första skott på mål (vi får anledning att återkomma till det också).

Djurgårdens fotboll, med rörelser och motrörelser, rotation och snabba fötter, är faktiskt bättre än något annat i allsvenskan här och nu.

1–0, en Engvall-fixad straff som Magnus Eriksson skickade in, följde alla sorters prognoser.

1–1 fanns inte i manus.

HBK hade ju sina ambitioner, de var tvungna att spela sig fram eftersom de inte vann något i luften, och gjorde det modigt genom Marcus Mathisen då och då. Men de hotade inte alls på den där ytan bakom Kim Källström som motståndarlag brukar leta efter. De fick inte luft, de tappade lokalsinnet och så fort som de andats ut kom en ny blå våg in över dem.

Och så, precis före paus, tog Gabriel Gudmundsson, 18, emot ett långt uppspel, vandrade framåt mot en passiv backlinje och funderade lite på nästa steg.

Bill Shankly: ”Om du inte vet var du ska göra av bollen, skicka in den i mål så kan vi diskutera alternativen efteråt”.

Niklas grabb skickade iväg ett skott på vinst och förlust, reservmålvakten Tommi Vaiho fumlade in bollen i mål. 1–1, det var så tyst på Tele2 att man kunde höra Bosse Anderssons snedlugg falla.

Om inga andra verkar kunna stoppa Djurgården för närvarande så verkar de i alla fall göra ganska avancerade försök att göra det på egen hand.

Det jäkliga mot Malmö FF senast var att de aldrig fick en andra chans, att matchen var slut när de skickade in 0–1 i eget mål. Den här gången hade de en hel halvlek på sig att ordna upp saken.

Dif var inte riktigt lika sprudlande i andra halvlek, HBK sjönk hemåt en bit och stängde till de mest uppenbara motorvägarna framåt, men det var aldrig något snack om vilka som bestämde på just den här skolgården.

När Djurgården fick de där gratispoängen i Halmstad i våras var de elva spelare som inte fungerade ihop, som spelade felvänd fotboll i låg fart. Det här är något annat, och spelet som räckte för att mörbulta MFF räckte förstås också till att brotta ner HBK till slut.

Gustav Engvall plockade ner ett Eriksson-inlägg på bröstet, dundrade in 2–1 i nättaket, det hade gått en dryg timme och det var väl det.

Djurgården har ingen stomme som är byggd för långsiktighet (Isaksson, Källström och Jonas Olsson lär inte hänga i fram till 2022, om man säger så), men här hemma på konstgräset har de i augusti visat upp en fotboll som river sönder motståndarförsvar som silkespapper.

Hur mycket kan det där självmålet mot Malmö ha kostat Djurgården egentligen? Det är kanske en fråga som skaver, men på läktarna runt mig njuter de ändå av sin fotboll för närvarande.

Djurgården är riktigt bra nu, Djurgården kan bli riktigt bra nästa vår. Och kors i all sin dar: Djurgården ser faktiskt ut att ha en riktigt bra chans att vinna ett derby innan den här veckan är över.
