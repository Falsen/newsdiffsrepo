”Finns planer på en tränarroll efteråt”
MARTIN TOLÉN

Uppgifterna har varit flera den senaste tiden.

Respekterade Manchester United-kännaren Andy Mitten avslöjade redan i helgen att Zlatan Ibrahimovic skulle bli en Manchester United-spelare igen under den här veckan.

Och i tisdags läckte Adidas officiella hemsida ut bilder på den nya Ibrahimovic-tröjan med nummer tio.

Och under torsdagen blev det officiellt.

Zlatan Ibrahimovic har skrivit på ett nytt ettårskontrakt med Manchester United och får tröja nummer tio.

– Jag är tillbaka för att avsluta det jag har påbörjat. Det har varit min och klubbens intention hela tiden att jag ska stanna, säger Zlatan till klubbens hemsida.

Reaktionerna i England låter inte vänta på sig.

Tabloiden The Sun uppger att svensken gjorde klart med det nya avtalet i Monaco där Manchester Uniteds representanter befinner sig för att följa torsdagens Champions League-lottning.

”Zlatan presenterade sig själv på... Zlatan-vis”, skriver The Telegraph och syftar till svenskens inlägg på sociala medier.

I och med att 35-åringen värvas och skrivs in i truppen redan nu finns det även möjlighet för spel redan i höst – vilket inte hade varit fallet om Ibra plockats tillbaka i januari.

”Zlatan räknar med spel innan nyår”, skriver Daily Mail.

Brittiska Independent skriver även att det finns planer på en tränarroll för svensken i klubben när karriären är över.

”Zlatan är en av de mest färgstarka karaktärerna i fotbollsvärlden”, skriver tidningen.

✓ Se fler höjdpunkter på viasatsport.se och matcherna i sin helhet på Viaplay.
