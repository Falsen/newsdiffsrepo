Så startar Sverige mot Bulgarien
JOHAN FLINCK

Redan under med den öppna träningen i går kunde vi konstatera att Sverige av allt att döma ställer upp med samma startelva som mot Frankrike senast.

Enligt Sportbladets uppgifter från dagens stängda träning på matcharenan bekräftades denna elvan.

Det betyder att Martin Olsson, som var Sveriges bäste utespelare i EM, får fortsätta på bänken till förmån för Ludwig Augustinsson.

– Jag blev lite överraskad, sa Olsson i går om petningen senast.

– Men jag får ta det. Jag förstår Janne, att han inte vill ändra ett vinnande lag men jag kände mig bra i landslaget innan dess också. Jag känner att jag har spelat bra i ligan och jag känner mig stark men Janne sa till mig att han inte ville ändra på ett vinnande lag eftersom jag inte hade varit med på några samlingar. Vi har haft ett bra samtal.

När tog ni det snacket?

– Det tog vi förra samlingen.

Vad är det Ludwig Augustinsson har som inte du har?

– Jag tänker inte på vad han har och inte utan känner mig ganska säker på mig själv. Spelar jag så som jag har gjort borde jag såklart vara på planen. Men "Ludde" har varit med när de vunnit matcher och då vill man inte ändra ett vinnande lag.

✓ Bulgarien-Sverige spelas torsdag 20.45 och sänds i Kanal 5.
