Fredrik Jönsson: Det tog Östersund vidare
Fredrik Jönsson

Full fart från start, inledningsvis kändes det som 80-20 i bollinnehav. Östersunds FK personifierat. Fart och fläkt, bollen i rullning - ut på kanterna och in i boxen. Trots att det inte gav utdelning så fortsatte man tro. Ingen frustration, inget gnäll. Man malde på likt ett storlag som mötte en underdog. Till slut fick man betalt.

Inte en seger i allsvenskan på fem matcher. Slitna kroppar, slitna mentalt. Inför kvalreturen mot Paok pratade spelarna om att de hade förlorat sin identitet. Därför höll truppen ett möte och slog näven i bordet. Efter avancemanget till Europa League betonade Saman Ghoddos att mötet hade varit viktigt.

Enligt förbundskapten Janne Andersson är han inte redo för landslaget. Men europeiska klubbar vill ha honom och Östersunds FK vet hur mycket han är värd. I andra halvlek klev guldklimpen fram och visade varför. Två mål från honom och biljetten till Europa League var klar. Det förvånar mig oerhört om han är kvar i allsvenskan när säsongen drar igång 2018.

De har tillräckligt mycket respekt för att inte sväva iväg och gå bort sig. Graham Potter är för klok, och det märks på spelarna. Men respektlösheten gör att de vågar spela sitt spel, tro på sina idéer och visa att ett bollskickligt svenskt lag kan nå Europa.

I den mixade zonen sa folk med lokal anknytning till Östersund att  de gärna ser ett "derby" mellan Östersund och Rosenborg. Jag håller inte  med, jag vill se Arsenal eller Milan. Jag skulle gärna se Arsene Wenger  (i en för stor jacka) göra presskonferens i Jämtkraft Arena.

Spelarna,  som har ratats av andra klubbar och känt att de har hittat rätt i ÖFK,  menar att det är en dröm att få spela Europa League. Inte så konstigt.  Men annars vill jag inte se några konstigheter i klubben. Jag vill att  klubben fortsätter på samma inslagna väg. Trots miljoner, trots  Europa-spel hoppas jag att ÖFK fortsätter att ha den härliga mixen som  finns i truppen. Inga storvärvningar, utan behåll samma tänk.
