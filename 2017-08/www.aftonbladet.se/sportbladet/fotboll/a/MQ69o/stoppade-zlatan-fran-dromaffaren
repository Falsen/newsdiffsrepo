”Stoppade Zlatan från drömaffären”
PATRIK BRENNING

Zlatan Ibrahimovic har spelat för några av fotbollsvärldens allra största klubbar men spansk press har genom åren envisats med att svensken upprepade gånger jobbat intensivt för att försöka addera ytterligare en tröja till sin smått osannolika samling: Real Madrids. Enligt uppgift ska också presidenten Florentino Perez flera gånger öppnat dörren för Zlatan.

Första gången var 2010 när Ibrahimovic själv var desperat över att få lämna FC Barcelona efter bråket med tränaren Pep Guardiola. Svenskens egen önskan om ny klubbadress var då glasklar – något som bekräftades av Mino Raiola i en intervju med Marca i februari 2015.

– Zlatan ville spela för Real Madrid när han skulle lämna Barcelona. Det hade varit det ideala steget. Den perfekta hämnden på Guardiola. Men de på Bernabeu vågade inte, och hade ingen plan. Rosell (den dåvarande Barça-presidenten) ringde till mig och sa att Florentino, som är hans vän, inte skulle acceptera en övergång. Jag sa: ”Okej, men det är den enda klubben vi vill gå till”. Rosell blev galen. De frågade var Zlatan ville gå. Han svarade Real Madrid.

Enligt andra uppgifter var det Barcelona som vägrade sälja till sin ärkerival.

Zlatan fortsatte istället karriären i italienska Milan innan han 2012 flyttade vidare till franska PSG. Sommaren 2016 löpte sedan kontraktet med den franska klubben ut varpå Zlatan återigen stod i kontakt med Real Madrid.

– Zlatan är en fantastisk fotbollsspelare men Real Madrid behöver unga spelare. Med all respekt för Ibrahimovic tycker jag inte att tajmingen är rätt. Skulle han komma till Real Madrid vore det som komplement-spelare, han skulle inte vara lika viktig som han varit i PSG, sa Real-legendaren Guti då om en eventuell affär.

Av någon anledning drog Real Madrid också i nödbromsen – något de även gjorde under den här sommaren när Zlatan (nu återigen utan kontrakt) en tredje gång var aktuell för ”Los Blancos”. Varför har fram tills nu varit oklart men i helgen publicerade Diario Gol vad de påstår är sanningen.

Reals president Florentino Perez ska återigen ha varit positiv till en värvning av svensken då det skulle förstärka Reals lag kortsiktigt och dessutom ge klubben möjlighet att värva Monacos underbarn Kylian Mbappé men låta talangen stå på tillväxt i den franska ligan ytterligare en säsong. Men det blev ändå nej – efter att superstjärnan Cristiano Ronaldo lagt sig i.

Enligt Diario Gol ska Ronaldo personligen ha stoppat Reals planer på att värva såväl Zlatan Ibrahimovic som Kylian Mbappé och Eden Hazard under sommaren.

Enligt uppgifterna bad Ronaldo Real-presidenten Florentino Perez att inte riskera dynamiken i omklädningsrummet när klubben nu är inne i en så bra period. Han ansåg också att Hazard skulle störa Iscos samt Marco Asensios utveckling och att Ibrahimovics ego samt stjärnstatus kunde hota Ronaldos egen ställning.

Zlatan förlängde istället sitt kontrakt med Manchester United, Hazard ser ut att stanna i Chelsea och Kylian Mbappé är mycket nära en övergång till PSG.
