Balotelli utbuad – av egna fansen
LINUS NORBERG

Napoli hade redan ena benet i Champions League-gruppspelet efter 2–0-segern i det första kvalmötet mot Nice i bagaget.

Efter en mållös första halvlek i returen punkterade italienarna definitivt spänningen när José Callejón satte gästernas ledningsmål i den 48:e minuten.

Nice var ett slaget lag och med kvarten kvar byttes Mario Balotelli ut efter en synnerligen blek insats.

Så blek att han möttes av burop och visslingar när han vandrade ut mot avbytarbänken.

Innan domaren blåste av mötet hade Lorenzo Insigne fastställt slutresultatet 2–0 till Napoli och efteråt, på presskonferensen, vägrade hemmatränaren att kommentera Balotellis prestation.

– Jag vill inte prata om hans insats, säger Lucien Favre.

Däremot stöttas den italienske stjärnan av lagkamraten Dante, tidigare Bayern München-backen.

– Publiken var besviken på honom, men det är inte bara Marios fel. Vi måste kritisera oss själva, vi kan bättre, men borde inte leta massa fel. Han (Balotelli) är vår spelare, vi stöttar honom, säger Dante till beIN Sports.

Sedan Balotelli anslöt till Nice har han svarat för 15 mål på 23 matcher.

▪▪▪

Även Mikael Lustigs Celtic är vidare till Champions League-gruppspelet. Det blev förvisso en oväntad förlust, 3–4, i returen borta mot FC Astana.

Men avancemanget det var i princip klart redan på förhand eftersom Celtic vann första mötet med hela 5–0.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
