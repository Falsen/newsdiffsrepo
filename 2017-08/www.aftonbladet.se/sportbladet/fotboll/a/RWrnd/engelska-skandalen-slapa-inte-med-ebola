Engelska skandalen: ’Släpa inte med ebola’
MARTIN TOLÉN

Det engelska fotbollslandslaget på damsidan gjorde succé i sommarens EM.

Laget gick obesegrade genom gruppspelet fram till semifinalen där man föll mot värdnationen och EM-segraren Nederländerna.

Nu skakas dock det engelska landslaget av en stor skandal.

Eniolo Aluko, till vardags lagkamrat med Hedvig Lindahl i Chelsea och framröstad till bästa engelska damfotbollsspelare 2015, petades innan EM på grund av ”dåligt uppförande”.

Men nu avslöjar Aluko, med rötterna i Nigeria, att hon rasisthånats av förbundskaptenen Mark Sampson under flera års tid.

Bland annat ska Sampson ha gett sig på Alukos familj.

– Vi var på hotellet, alla var spända inför en stor match (mot Tyskland reds. anm). På väggen hängde det en lista över familj och vänner som skulle komma för att se matchen och som en händelse stod jag bredvid Mark. Då frågade han mig om någon från min familj skulle komma och jag sa: ”Ja, de kommer över från Nigeria”. Mark svarade: ”Åh, Nigeria? Se till att dem inte släpar med sig ebola hit”, säger Aluko i en intervju med The Guardian.

30-åriga Aluko berättar att ytterligare en engelsk damfotbollsspelare hånats för sin bakgrund av förbundskaptenen.

När Aluko sedan gick vidare med ärendet till engelska fotbollsförbundet (FA) kom det ingen utredning – i stället tystades hon ned.

Aluko erbjöds 80 000 pund (motsvarande 840 000 svenska kronor) för sin tystnad och försvann sedan från landslaget.

– Jag tror inte att det är en tillfällighet. Jag tror att det var bestraffning från deras sida, säger Aluko.

Förbundskaptenen Mark Sampson har valt att inte kommentera anklagelserna, men säger till The Telegraph att ”han förstår att en intern utredning är inledd”.
