Neymars kritik: Barça förtjänar något bättre
MARTIN TOLÉN

I somras blev brasilianske anfallsstjärnan Neymar, 25, världens dyraste fotbollsspelare genom tiderna när han såldes för 2,2 miljarder kronor från FC Barcelona till Paris Saint-Germain.

– Den största utmaningen, och det som motiverade mig mest, är att hjälpa PSG att erövra de titlar som deras fans vill ha, sa Neymar då.

Men det kanske fanns fler skäl till att brassen lämnade Barcelona.

Efter PSG:s 6–2-seger mot Toulouse i går gick Neymar till attack – mot Barcelonas klubbledning med presidenten Josep Bartomeu i spetsen.

– Det finns ingenting jag vill säga till Barcelonas klubbledning. För mig ... Eller det finns faktiskt en sak jag vill säga till dem: Jag är besviken på dem. Det är människor som inte borde vara där överhuvudtaget, säger Neymar enligt ESPN och fortsätter:

– Jag spenderade fyra år där och var väldigt lycklig – men inte med klubbledningen. Enligt mig så borde inte de styra Barcelona. Barça förtjänar något mycket bättre och alla vet om det.

Och enligt Neymar är missnöjet utbrett där i stort sett hela Barcelonatruppen är missnöjda med den nuvarande situationen.

– Att se mina gamla lagkamrater ledsna gör även mig ledsen eftersom jag fortfarande har många vänner där. Jag hoppas att det blir bättre för Barça, att de kommer tillbaka till det lag det en gång var och kan mäta sig mot de andra topplagen, säger Neymar.

✓ Se fler höjdpunkter på viasatsport.se och matcherna live eller 48 timmar i efterhand på viaplay.se
