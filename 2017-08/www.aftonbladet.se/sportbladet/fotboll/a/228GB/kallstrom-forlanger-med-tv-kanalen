Källström förlänger med tv-kanalen
MARTIN TOLÉN

Förra sommaren avslöjade Kim Källström i sitt ”Sommarprat” att han skulle in som tv-expert i Discovery Networks Sweden.

Men till nästa kvalspel löper rättigheten ut och Källström tvekade om sin framtid.

– Jag skrev ett avtal med Discovery för att göra de här tio kvalmatcherna. Det är ju inte så att det är över några veckor utan det är ett avtal som sträcker sig över två år. Det hinner hända mycket fram till att det här kvalet är över. Jag fokuserar bara på att göra det här, sen får vi se vad som händer i livet, sa han i oktober 2016.

Men nu står det klart att det blir en fortsättning.

Källström och Discovery Networks Sweden har förlängt kontraktet fram till och med 2020.

– Kim är kunnig, tydlig och väldigt ambitiös. Han har gjort supersuccé som expert och blivit en tittarfavorit. Vi ser verkligen fram emot att bygga vidare på vårt samarbete och utveckla expertrollen ännu mer tillsammans med Kim, säger Emir Osmanbegovic, sportchef på Eurosport och Discovery Networks Sweden, i ett pressmeddelande.

Och 34-årige Källström är nöjd över det nya avtalet.

– Det har känts helt rätt med Eurosport från första början och jag är taggad inför framtiden. Hela gänget som arbetar med sändningarna har varit väldigt hjälpsamma och jag har lärt mig otroligt mycket av alla. Det ska bli kul att fortsätta tre år till, säger Källström.
