”Helt sjukt – som att spela på hemmaplan”
PER BOHMAN

7 500 åskådare hade tagit sig till Tunavallen för mötet mellan AFC Eskilstuna och Hammarby. Men på läktarna var de brandgula färgerna i en klar minoritet. För upp emot 80 procent av publiken hejade tydligt på... bortalaget.

– Jag måste verkligen ta tillfället i akt att hylla våra supportrar. Det kändes som att spela på hemmaplan, säger tränaren Jakob Michelsen.

När han tittade sig omkring under matchen såg han bara två färger.

– Det var en grönvit arena och det var fantastiskt.

Jiloan Hamad hade förstås velat betala tillbaka med en seger.

– Supportrarna är fantastiska och tog över hela arenan. Det är vi tacksamma för. Synd bara att vi inte kunde ge dem tre poäng.

Lagkamraten Muamer Tankovic var en av de mest irriterade efter matchen, men när publiken kom på tal så syntes det bara glädje i hans ansikte.

– Det var helt sjukt att spela inför våra fans. Det var som att spela på hemmaplan.
