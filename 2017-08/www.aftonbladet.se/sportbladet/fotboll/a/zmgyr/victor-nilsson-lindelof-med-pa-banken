söndag 20 augusti 2017
Victor Nilsson Lindelöf med på bänken
ANDREAS LILLHANNUS

Victor Nilsson Lindelöf fick en hel del speltid under Manchester Uniteds försäsong.

Det var därför många ögonbryn som höjdes när svensken inte ens fick plats på bänken i ”The red devils” premiärmatch i Premier League.

Och från läktaren fick ”Vigge” se Uniteds försvarslinje sköta sig utmärkt och laget vann med hela 4–0, efter bland annat två mål av Romelu Lukaku.

När Manchester United på fredagen reste till Wales för lördagens bortamatch mot Swansea så fanns Victor Nilsson Lindelöf med som en av 20 spelare på flygplanet.

Något som senare bekräftades av ”VNL” själv, via sitt Instagram-konto.

Och nu kommer även nästa glädjebesked.

José Mourinho väljer en identisk elva som senast, med Eric Bailly och Phil Jones som mittlås, men Victor Nilsson Lindelöf finns denna gång med på bänken. Italienaren Matteo Darmian, på bänken i premiären, förpassas denna gång till läktaren.

I hemmalaget så finns Martin Olsson med från start, medan målvakten Kristoffer Nordfeldt finns på bänken.

Swansea-Manchester United startar 13:30.
