Så ska de stoppa miljardaffärerna
ANDREAS KÄCK

Förra sommaren blev Paul Pogba tidernas dyraste spelare när han köptes av Manchester United för 1,1 miljarder kronor.

Drygt ett år senare är rekordet slaget – med råge.

PSG betalade – med sina qatariska krafter i ryggen – hisnande 2,2 miljarder kronor för Neymar i en affär som La Ligas president Javier Tebas beskrev som ”ett solklart fall av finansiell dopning”.

Neymar-värvningen verkar heller inte hindra PSG från att sleva upp ett nytt miljardbelopp för Ligue 1-rivalen Monacos 18-årige jättetalang Kylian Mbappé.

Affären väntas gå i los via en luddig utlåning som i sin tur tillåter PSG att räkna in övergångssumman först nästa år, varpå man i så fall kringgår Financial Fair Play-reglerna.

Nu har Uefa fått nog.

Presidenten Aleksander Ceferin har redan lanserat idén om att införa ett lönetak liknande det som finns i amerikanska toppligor, och i en färsk intervju med tyska tidningen Kicker slår han fast att de skenande övergångssummorna står högst upp på Uefas dagordning.

– Jag hoppas att alla klubbar förstår vad FFP innebär. Om inte så måste vi utbilda dem. Och då pratar jag inte bara om PSG, utan om alla klubbar. Vi ser över situationen i detta nu. Tro mig, vi jobbar hårt på att hitta en lösning, säger Ceferin.

Han avslöjar bland annat att man redan kontaktat Europeiska kommissionen i hopp om att få igenom nya, striktare regler.

– Vi gör ett nytt försök vad gäller ett slags lönetak. Men det handlar inte bara om löner. Det handlar också om att sätta en begränsning för hur stora trupperna får vara och hur många som får vara utlånade. Normalt sett har du 22 spelare i din trupp, men vissa klubbar köper på sig spelare enbart i syfte att försvaga sina konkurrenter, och i Italien har vi en klubb med 103 kontrakterade spelare... Här kan vi agera utan Europeiska kommissionens hjälp, säger Ceferin.

Enligt Uefa-presidenten kan vi i framtiden få se stenhårda bestraffningar för de klubbar som bryter mot och/eller myglar med reglerna.

– Det finns en rad möjliga sanktioner, såsom uteslutning ur våra turneringar eller poängavdrag. Men vi är inte en byråkrati som är ute efter att döda klubbarna, vi måste ha en tydlig dialog med dem och instruera dem om vad som egentligen gäller.

Ceferin menar att Uefa i första hand måste ha regler som de själva tror på.

– Respekterar vi inte vårt eget regelverk så kan vi lika gärna packa väskan. Då är vi bara en tandlös tider, säger Aleksander Ceferin till Kicker.
