Örgryte sparkar Marcus Lantz
JONATAN ANDERSSON

Under gårdagen föll ÖIS tungt i svenska cupen mot Tvååkers IF – ett lag som till vardags håller till i division 3.

Direkt efter matchen rapporterade Göteborgs-Posten att förlusten var droppen som fick bägaren att rinna över.

– Skulle det komma andra besked kan jag inte göra så mycket åt det. Men från min egen sida kommer jag att köra på, sade Lantz till tidningen då.

Men nu står det alltså klart att det inte blir någon fortsättning. Lantz – som fått utstå protester från läktarhåll och på sociala medier under en längre tid – lämnar sitt uppdrag omedelbart.

– Vi hade ett lugnt och stilla samtal med Marcus. Båda parter är överens om att vi har kört fast i samarbetet. Vi har svårt att se hur vi kan fortsätta vårt samarbete utifrån hur förutsättningarna ser ut. Det är bättre och mer ärligt att avbryta samarbetet nu. Det är ett enat styrelsebeslut, säger ordföranden Joacim Nordh i ett uttalande.

Det är i nuläget oklart om Marcus Lantz slutar helt i klubben eller fortsätter i en annan roll.

Assisterande tränaren Sören Börjesson tar över rodret direkt och kommer leda laget mot Dalkurd på lördag. Under tiden börjar klubben leta efter en mer permanent lösning.
