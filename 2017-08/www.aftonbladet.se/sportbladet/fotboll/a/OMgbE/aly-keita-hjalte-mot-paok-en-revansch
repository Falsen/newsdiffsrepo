Aly Keita hjälte mot Paok: ”En revansch”
FREDRIK JÖNSSON

Östersund satte sig i en svår sits för en vecka sedan då man föll på bortalan med 3–1 mot Paok.

I matchens slutskede orsakade Aly Keita en straff efter att ha kommit fel ut på en hög boll.

Men i returen på Jämtkraft Arena spikade målvakten igen från start till mål. ÖFK vann med 2–0 och är därmed, sensationellt nog, vidare till gruppspelet i Europa League.

– Det här är det bästa som har hänt sedan mina barn föddes, säger han efteråt.

Men det var minst sagt nära att Paok fick till ett mål som hade förändrat allt när det grekiska laget i slutsekunderna fick en farlig frispark.

– Det var en skarv mot bortre. Jag tänkte bara att jag måste hinna dit och täppa till luckan. Jag fick rädda den, så det var skönt. Speciellt efter att jag gjorde ett misstag när vi spelade på bortaplan, säger Keita och konstaterar:

– Det var en revansch för mig själv. Jag tänkte bara ”den här får inte gå in”. Jag hoppar hellre in i stolpen än att den går in.

Målvaktens insats uppskattades enormt av lagkamraterna. Så till den milda grad att mittbacken Tom Pettersson blev lite väl närgången.

– Jag var så jävla glad att jag gick fram och kysste honom på munnen. Jag älskar honom, säger Pettersson.

Han tillägger:

– Det här är det största jag har varit med om i min karriär.

Hur firar ni det här?

– Jag vet inte vad grabbarna hittar på men jag tror att jag ska hem och lägga mig. Kanske ut och äta lite, men sen hem och sova, säger Aly Keita.
