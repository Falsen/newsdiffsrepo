Juventus vann trots mardrömsstarten – hattrick av Dybala
FILIP DUREFELT

Efter 3–0 i premiären mot Cagliari hade Juventus, med sex raka ligaguld, inga andra planer än att fortsätta på samma spår borta mot Genoa, som förra året kämpade för sin överlevnad.

Och visst vann Juventus, men det började allt annat än bra.

För redan efter sju minuter ledde Genoa med 2–0 mot ett närmast chockat Juventus.

Först samspelade Juve-duon Giorgio Chiellini och Miralem Pjanic olyckligt fram till ett självmål för den sistnämnda, efter endast 18 sekunder. Och bara minuter senare fick Genoa straff sedan domaren tagit hjälp av videogranskning.

Andrej Galabinov gjorde inget misstag från straffpunkten och satte 2–0 från elva meter.

Juventus fann sig dock ganska snabbt. I den 14:e minuten reducerade Paulo Dybala, och på tilläggstid i den första halvleken kvitterade han på straff.

Även den straffen dömdes efter att videodomarna bedömt situationen i efterhand. Båda straffarna var korrekta, och den så kallade VAR-tekniken får därmed lite upprättelse efter förra helgens fiaskohelg i både Serie A och Bundesliga.

Trots den fina starten kunde inte Genoa hålla undan. Efter en timmes spel tog Juventus ledningen genom Juan Cuadrado, och i den 92:a minuten fullbordade Dybala sitt hattrick när han gjorde 4–2.

Juventus leder Serie A efter sex poäng på två matcher.
