Juventus vann trots mardrömsstarten – hattrick av Dybala
FILIP DUREFELT

Efter 3–0 i premiären mot Cagliari hade Juventus, med sex raka ligaguld, inga andra planer än att fortsätta på samma spår borta mot Genoa, som förra året kämpade för sin överlevnad.

Och visst vann Juventus, men det började allt annat än bra.

För redan efter sju minuter ledde Genoa med 2–0 mot ett närmast chockat Juventus.

Först samspelade Juve-duon Giorgio Chiellini och Miralem Pjanic olyckligt fram till ett självmål för den sistnämnda, efter endast 18 sekunder. Och bara minuter senare satte Andrej Galabinov 2–0 från elva meter, sedan domaren tagit hjälp av videogranskning innan han pekade på straffpunkten.

Juventus fann sig dock ganska snabbt. I den 14:e minuten reducerade Paulo Dybala, och på tilläggstid i den första halvleken kvitterade han på straff.

Även den straffen dömdes efter att videodomarna bedömt situationen i efterhand. Båda straffarna kan diskuteras, och den så kallade VAR-tekniken får därmed fortsätta kämpa i motvind efter förra helgens fiaskohelg i både Serie A och Bundesliga.

Trots den fina starten kunde inte Genoa hålla undan. Efter en timmes spel tog Juventus ledningen genom Juan Cuadrado, och i den 92:a minuten fullbordade Dybala sitt hattrick när han gjorde 4–2.

– Jag är väldigt glad eftersom vi visste att det här var en svår match. Vi startade lite trögt och släppte in mål direkt, men gjorde det bra som lyckades vända matchen, säger Dybala till Mediaset Premium.

Efter ett mål i premiären mot Cagliari har nu Dybala gjort fyra mål på två matcher.

– Personligen är jag väldigt nöjd med vad jag presterar den här säsongen. Jag visste att det skulle vara en tuff utmaning att bära nummer 10 i Juventus, men än så länge ger den mig tur.

Juventus leder Serie A efter sex poäng på två matcher.
