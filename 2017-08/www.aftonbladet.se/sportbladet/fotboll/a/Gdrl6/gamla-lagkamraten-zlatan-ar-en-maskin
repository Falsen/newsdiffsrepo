Gamla lagkamraten: ’Zlatan är en maskin’
JOHANNA FRÄNDÉN

Zlatan Ibrahimovic och Manchester United offentliggjorde i dag att svensken blir kvar i klubben ännu en säsong. Det tidigare kontraktet tog slut i juni och eftersom Ibrahimovic är långtidsskadad har spekulationerna om framtiden varit många.

– Jag ska avsluta det jobb jag påbörjat säger Zlatan själv om den kommande säsongen i Manchester, men när han är spelklar igen är osäkert.

– Jag vill inte komma tillbaka och spela på åttio procent, utan jag ska vara helt återställd och inte ha några ursäkter när jag är tillbaka, säger Ibrahimovic till ESPN.

Under Champions League-lottningen i Monaco på torsdagen var flera före detta lagkamrater på plats.

– Det är intressant att han förlänger, jag hade inte hört det. Alla hoppas förstås det bästa för Zlatan och framför allt att han återhämtar sig från skadan, för det är ingen enkel skada att ta sig tillbaka från, säger Clarence Seedorf, som delade omklädningsrum med Ibrahimovic i Milan från 2010 till 2012.

Eric Abidal var en av de som stod Zlatan närmast under den turbulenta säsongen i Barcelona 2009-2010, och fransmannen tror inte att något kan sätta stopp för hans före detta lagkamrat.

– Manchester United kom nog fram till att de behöver honom, med hans egenskaper, den passion han har. Jag följer honom mest på Instagram nu och har sett hur han rehabiliterat sig, och tränat utan uppehåll. Han är en otrolig vinnartyp, utöver det vanliga, och en född ledare, säger Abidal till Sportbladet och fortsätter:

– Ni ska vara lyckliga över att ni har honom i Sverige, han når ju långt utanför fotbollen. Zlatan säger alltid exakt vad han tycker, sen kan man gilla det eller inte. Han är en maskin!

► Snabbaste vägen till största och bästa nyheterna – ladda hem Sportbladet app (iPhone)► Snabbaste vägen till största och bästa nyheterna – ladda hem Sportbladet app (Android)
