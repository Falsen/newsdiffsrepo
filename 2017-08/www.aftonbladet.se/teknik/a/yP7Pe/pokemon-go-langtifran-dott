Pokémon Go långtifrån dött
STEFAN HESSERUD PERSSON

Någon som minns Pokémon Go? Mobilspelet blev en global megasuccé förra sommaren och hade som mest nästan 400 miljoner spelare världen över.

Nyhetsflödet dominerades av historier om folk som bröt sig in i byggnader, körde mot rött ljus och sprang över tågspår i jakten på pokémons. Spelutgivaren Nintendo gnuggade händerna – aktien rusade med 100 procent under de två första veckorna efter lanseringen.

Under årets sommarmånader har det däremot varit nära nog knäpptyst kring spelet. Men det är fortfarande otroligt populärt visar det sig när man studerar siffrorna. Enligt Breakit, som hänvisar till appanalysbolaget App Annie, hade Pokémon Go totalt 65 miljoner användare i april.

Det innebär visserligen att fyra av fem lämnat sedan förra sommaren, men användarsiffran är fortfarande högre än för exempelvis World of Warcraft och Uber.

Och pengarna fortsätter att rulla in. Sedan starten har spelet genererat tio miljarder kronor genom köp inuti spelet. Cirka två miljarder har kommit under 2017. Det gör appen till den nionde mest inkomstbringande bland Iphone-användare i USA, och etta på samma lista i Sverige, skriver Breakit.
