Uppgifter: Galaxy Note 9 kan få alkomätare
CLARA ÖHRN

Samsungs nästa Galaxy Note kan få en inbyggd alkoholmätare i telefonens penna, ”S Pen”, skriver tidningen the Korea Times. Det koreanska företaget ska ha tagit patent på en funktion som mäter användarens alkoholhalt i utandningsluften.

Mobiljätten ansökte om patent på pennan till det amerikanska patent- och registreringsverket redan i juni 2016, men inte förrän i juli i år ska de ha fått igenom sin ansökan.

Pennan ska även kunna användas som mikrofon och enligt uppgifter kommer den kunna böjas i 90 grader och ha sensorer som mäter alkoholhalten när du pratar i telefonen.

Samsung lanserar sitt senaste flaggskepp Samsung Galaxy Note 8 den 23 augusti. Men att den nya telefonen skulle inkludera en alkoholmätare redan nu verkar otroligt. Förmodligen kommer det att dröja tills Samsung släpper nästa Note-telefon innan användarna får chansen att pröva den nya funktionen.
