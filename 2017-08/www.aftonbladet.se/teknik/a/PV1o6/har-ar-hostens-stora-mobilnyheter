Här är höstens stora mobilnyheter
CLARA ÖHRN

Det blir en rolig mobilhöst för den smartphone-galne. Iphones 10-årsjubileum och Samsungs revansch efter förra årets misslyckande har gjort förväntningarna skyhöga. Samsung Galaxy Note 7 började brinna och explodera, vilket gjorde att flygbolag och flygplatser över hela världen förbjöd telefonen. Till sist fick telefonerna återkallas helt och hållet.

Spekulationerna på hösten nyheter har inte låtit sig väntas på. Läckta bilder och mjukvara har gett en hint om vad som komma skall, men i vanlig ordning kan vi förvänta oss en hel del överraskningar.

– Apple är ju ett av världens mest hemlighetsfulla företag, säger Joel Oscarsson, chefredaktör på surfa.se.

De senaste tre åren har Iphone-telefonerna sett ungefär likadana ut, därför förväntar sig många en uppdaterad design. En kompakt telefon med stor skärm är att förvänta sig.

– Apple har ganska hårt tryck på sig att skapa en produkt med en ny design, säger Joel Oscarsson.

Men vad ska den nya telefonen heta? Det mest sannolika är att det blir en ny Iphone 8, men några hoppas på att namnet kommer att reflektera 10-årsjubileet. Några av förslagen är Iphone 10, X, Pro eller Edition.

– Jag tror att det kommer flera modeller på grund av kostnadsfrågan. Det blir svårt för apple att bara lansera en telefon som kostar 11 000 och inte ha några andra alternativ, säger Joel Oscarsson.

Den 23 augusti visas nya Samsung Galaxy Note 8 upp i New York för första gången och då är det dags för revansch. Läckta bilder på telefonen har spridit sig som en löpeld och bekräftar några av de rykten som florerar.

– Galaxy Note har alltid varit en tekniskt framdrivande produktserie så vi kan förvänta oss ganska mycket av nya Samsung, säger Joel Oscarsson.

– Jag hoppas att de har något ess i rockärmen. Galaxy Note och Galaxy S8 börjar bli så lika varandra så att de nu måste visa varför note-serien fortfarande finns, säger Joel Oscarsson.
