Den svenska högern kålsuper som Trump
Fredrik Virtanen

I veckan förstod plötsligt massa människor hur högerextrem Donald Trump faktiskt är.

Det var när han kålsöp.

USA:s president likställde ”alt-högern” – flera hundra nazister, Ku Klux Klan-figurer och andra högerextremister – med motdemonstranterna vid ”Förena högern”-demonstrationerna i Charlottesville förra helgen.

Trump till och med döpte dem till ”alt-vänstern” i sin ambition att jämställa dem med nazisterna som mördade Heather Heyer, 32, och skadade ett tjugotal andra.

Fascisterna med brinnande facklor skanderade ”Blod och jordl!”, ”Judar ska inte ersätta oss!” och ”White life matters!”. Andra sidan svarade med ”Black lives matters!” innan de mosades.

– Aggression på båda sidor, kommenterade Trump på en vansinnig presskonferens.

USA gick därmed i spinn, det liberala såväl som det konservativa. Även om få republikanska kongressledamöter, som senator John McCain, vågade säga mycket specifikt av rädsla för Trumps mobbarfasoner, hans nätsoldater och sina egna maktpositioner.

Inte ens Trump-lojala Fox News kunde hitta någon av rang för att försvara presidenten när han så tydligt råkade visa sitt fascistiska tryne mitt i världens hetaste nyhetshändelse och inte på ett litet valmöte i Wisconsin. Hans människosyn är annars lika väldokumenterad som sverigedemokratiska politikers rasism är i Sverige, men man måste ju bry sig för att bry sig, så att säga.

Här blev hans åsikter glasklara, bara vicepresident Mike Pence kunde låtsas som att det regnade.

Den roliga twittraren Elan Gale sammanfattade Trumps syn på Charlottesville-upploppen träffsäkert:

”Visst, cancern var aggressiv. Men kemoterapin var också mycket aggressiv. Det var aggression på båda sidor”.

Ungefär som ”tanten med handväskan” mot en nazistisk demonstration i Växjö 1985. Trump ser tydligt hennes skuld.

⁠

Även i Sverige var det för en gångs skull trevlig konsensus. Riksdagsman Ali Esbati (V) skrev träffsäkert:

”Oväntad, positiv bieffekt av Trumps vansinne: svenska etablissemangsståndpunkten att likställa nazister & antinazister ifrågasätts brett.”

Annars är kålsuparteorier ständigt närvarande i den svenska politiken.

Nazister i Almedalen eller på bokmässa blir en yttrandefrihetsfråga; Anna Kinberg-Batra (M) började i vintras kalla Sverigedemokraternas rötter för ”auktoritära”; vid varje antifascistisk demonstration liknande Charlottesville debatteras skuldbördan; det ständiga jämställandet av Vänsterpartiet med SD.

Men denna gång: inget kålsupande alls. Borgerliga opinionsbildare och politiker var alldeles tydliga med att Donald Trump är hin håle som relativiserar nazismen medan han lever och frodas i den nyfascistiska gräsrotsrörelsen på gator och internet.

Det borde vara hoppfullt för lilla Sveriges politiska framtid. En glasklar rågång mot mörkret. Men jag tror tyvärr såhär:

Det är gratis för den svenska högern att fördöma Donald Trumps rasism långt därborta i USA. På hemmaplan är det dyrare. Särskilt om man söker makten med hjälp av det svenska rasistiska alternativet, som inte har auktoritära rötter utan nazistiska.

Följ Fredrik Virtanen på Facebook för att diskutera vidare och hitta andra spännande texter.
