Iskyla sprider sig när Trump talar
Karin Pettersson

Det är något oerhört vi nu bevittnar i USA. I går höll Donald Trump en presskonferens, och hans uttalanden gjorde att en iskyla spred sig i kroppen på mig.

Trump valde att försvara nazisterna och rasisterna i den vit makt-demonstration i Charlottesville som ledde till att en motdemonstrant blev mördad och 19 skadade i helgen som gick.

”Många i tåget är fina människor” sa Trump. Detta om en demonstration som uttalat var en samlingspunkt för Ku Klux Klan, nynazister och rasideologiska nationalister. I en välgjord och skrämmande videodokumentär från Vice hör man bland annat talkören ”Jews will not replace us” - ”judar ska inte få tvinga bort oss”. Många i tåget har sköldar och hjälmar och är tungt beväpnade. Över demonstranterna vajar sydstatsflaggor, symbolen för amerikansk rasism.

Trump vägrade från början att ta avstånd från demonstranterna i Charlottesville. Efter ett par dagar och en storm av kritik kom ett fördömande.Igår backade han återigen i en rörig och aggressiv presskonferens. Denna gång var det den riktige Trump som talade från hjärtat och gav en djupt obehaglig inblick i sin tankevärld.

Trump har sedan han började kandidera till president flörtat med, och fått stöd av högerextrema i USA. Rasismen har hela tiden funnits som ett viktigt tema i hans retorik. Tydliga signaler har skickats ut till dem som vela lyssna: Trump hävdade länge att Obama inte var född i USA och att en domare med latinamerikansk bakgrund inte var förmögen döma objektivt på grund av ras. Trumps nära rådgivare Steve Bannon är en centralfigur i den högerextrema rörelse som de senaste åren växt sig starkare i USA.

”President Trump avslöjade idag vem han verkligen är. Och om han kan vara president för alla amerikaner eller bara för vita”, sade CNN-ankaret Andersen Cooper i en ovanlig och stenhård inledning till sitt nyhetsprogram.

Ingen borde kanske vara förvånad. Ändå: när ledaren för den fria världen tar nazister i försvar är det djupt chockerande. Och bokstavligt talat livsfarligt.

Trump kommer inte att få ökat opinionsstöd till följd av sina uttalanden, tvärtom. Men den grupp av rasister och vita nationalister som han tar i försvar känner sig stärkta. Kort efter presskonferensen twittrade Ku Klux Klan-ledaren David Duke uppskattande om Trumps uttalande:



Samtidigt kommer Trumps politiska motståndare – på goda grunder – att bli ännu räddare

och argare. Månaderna efter valet av Trump ökade antalet hatbrott mot judar, muslimer, svarta och homosexuella kraftigt, enligt organisationen Southern Poverty Law Center.

Konfliktnivån i ett land där rasism och motsättningar mellan grupper redan hotar att koka över kommer nu att stiga ännu mer. Lägg till detta att USA är ett land där många människor är kraftigt beväpnade.

”Många fler människor kommer att dö innan vi är klara här” säger den med pistoler och k-pist beväpnade rasisten Christopher Cantwell i slutet av Vice-dokumentären.

Risken är att han får rätt. I så fall bär Donald Trump en stor del av skulden.
