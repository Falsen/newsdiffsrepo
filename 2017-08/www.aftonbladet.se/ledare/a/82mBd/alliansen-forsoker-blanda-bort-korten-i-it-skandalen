söndag 20 augusti 2017
Alliansen försöker blanda bort korten i IT-skandalen
ANDERS LINDBERG

”Lagar är som korvar: man bör inte vara på plats när de tillverkas”.

Den tyske Järnkanslern Otto von Bismarck sa aldrig dessa kloka ord även om det brukar påstås att han gjorde det.

Men det är spot on. I varje fall när det gäller lagarna.

Parlamentarism kan vara ganska skäggigt. Och det fulspelas friskt inte bara innan lagar antas utan i varje riksdagsgrupp, utskott och inte minst i regeringen.

Sådan är politiken. Makt tar tyvärr fram det sämsta i människor.

Därför är det intressant att se hur ohämmat Alliansen just nu utnyttjar grundlagens tyngsta parlamentariska instrument: misstroendeförklaringen. Jag skrev lite om detta i dagens tidning.

Alliansens argumentation om vilka som ska misstroendeförklaras är lätt godtycklig.

Efter dagens sammanträde i Konstitutionsutskottet verkar det som om Alliansen vidhåller sin tidigare inställning. Det innebär i så fall att de tillsammans med SD tänker fälla Hultqvist.

De verkar från början ha letat efter en motivering som ska kunna användas för att fälla just honom och Anders Ygeman.

Låt oss göra ett tankeexperiment.

Anta att Alliansen istället argumenterat för att IT-skandalen handlade om IT-säkerhet. I så fall hade man med precis samma godtyckliga argumentation kunnat misstroendeförklara IT-ministern. Han var inte heller ansvarig men har ju rimligen ett ansvar för hur IT-frågor hanteras av regeringen.

Varför visste han inget, eller gjorde han det?

Eller om de argumenterat utifrån den säkerhetspolitiska aspekten? Den är stark eftersom hemliga uppgifter antagligen hamnat i Ryssland. Men säkerhetspolitiken ligger i första hand på UD. Vem hade misstroendeförklarats då?

Eller varför inte själva kärnfrågan, IT-skandalen handlar ju faktiskt om offentlig upphandling av IT-tjänster. Det finns en minister för offentlig upphandling också.

Men inga av dessa argumentationslinjer är politiskt lika intressanta som att fälla regeringens två mest populära ministrar Anders Ygeman och Peter Hultqvist.

Det handlar dessutom om två politiska områden Alliansen vill vinna och som de förlorat till Socialdemokraterna mycket på grund av just dessa ministrar.

Att granska IT-skandalen är riksdagens uppgift. Regeringen har klantat sig rejält. Men redan innan granskningen inleddes idag i konstitutionsutskottet hade Alliansen bestämt sig för vad den ska sluta i: att sparka Peter Hultqvist.

Trovärdigheten i Konstitutionsutskottens granskning var därför i princip obefintlig från början. Detta ser snarare ut som ett preludium till valrörelsen är en riktig konstitutionell process.

När Sifo i juli frågade svenska folket tyckte 51 procent att det var fel av Alliansen att väcka misstroendeförklaring mot Hultqvist. Bara 27 procent tyckte de gjorde rätt.

Undersökningen genomfördes på uppdrag av TV4 efter Stefan Löfvens regeringsombildning.  Sedan dess har även flera mätningar kommit där Socialdemokraterna ökar efter IT-skandalen.

Om Alliansen går vidare och petar Peter Hultqvist öppnar man för att varje framtida skandal, oavsett vem som är ansvarigt statsråd kommer att kunna användas för att fälla även andra i regeringen.

Dessutom verkar inte väljarna särskilt imponerande.

Tycker verkligen Alliansen att det är värt priset?
