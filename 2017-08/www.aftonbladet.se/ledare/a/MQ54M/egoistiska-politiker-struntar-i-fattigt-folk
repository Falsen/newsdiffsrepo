Egoistiska politiker struntar i fattigt folk
Eva Franchell

Nyheterna kom precis samtidigt.I Sverige berättar regeringen att den backar om flygskatten. Skatten som skulle minska flygets påverkan på klimatet blir lägre än planerat.

Samtidigt ser vi klimatets konsekvenser på tv-bilder från Texas. En familj vadar genom vattenmassor som når dem till bröstet, det är mörkt, iskallt och vattnet är fullt av ormar.

Familjens enplanshus är totalförstört, de har försökt ringa alla larmnummer som finns utan att få några svar. Nu vet de inte vart de ska ta vägen.

Drönarbilder från Texas visar krossade småhus och totalförstörda trailer parks, det är de fattigas bostäder som drabbas när ovädren drar fram. Minst fem personer har omkommit i stormen och de amerikanska myndigheterna varnar för fortsatta svåra översvämningar.

Harvey är den kraftigaste storm som drabbat Texas på femtio år och återhämtningen kommer att ta många år. Orkanerna blir kraftigare när haven värms upp. Allt väder blir värre när klimatet förändras. I veckan har södra Kina drabbats av tyfoner och stormar som avlöst varandra med dödsfall och totalförstörda områden som följd.Men i Sverige bråkar vi alltså om flygskatten.

Enligt det ursprungliga förslaget skulle flyget få en avgift på 80 kronor för resor inom Europa, 280 kronor för resor inom 600 mil samt 430 kronor för riktiga långresor. Men det blev alltså för mycket. Flyglobbyn under ledning av Luleås socialdemokratiske kommunalråd Niklas Nordström har rasat i debattartiklar. Det han kallade straffskatten skulle slå hårt mot näringslivet i Norrland och på Gotland.

Även Alliansen gick i taket och hotade nytillträdde infrastrukturministern Tomas Eneroth med misstroendevotum. Tonläget har varit högt och i helgen backade Magdalena Andersson och sänkte flygskatten till 60, 250 och 400 kronor. Hotet om misstroendeomröstning var avvärjt, men i Texas regnar det fortfarande.

I Sydeuropa stiger värmen och semesterlandet Thailand drabbas av svåra översvämningar. Det spelar ingen roll om flygbiljetten kostar 60 kronor extra eller 250. Snart kommer vi inte att vilja åka till de klimatdrabbade länderna.

Kvar blir bara de fattiga invånarna, de som inte vet vart de ska ta vägen. Men fattigt folk intresserar inte egoistiska svenska politiker. De vill hellre flyga billigt till Bryssel.
