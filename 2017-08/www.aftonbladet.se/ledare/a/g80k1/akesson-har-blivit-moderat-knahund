tisdag 22 augusti 2017
Åkesson har blivit moderat knähund
Mejla

Jimmie Åkesson ska kanske passa sig. Efter de senaste veckorna finns risken att Sverigedemokraternas väljare funderar på om han blivit Anna Kinberg Batras knähund.

Att Sverigedemokraterna ställer sig bakom misstroendeförklaringar mot regeringens ministrar är säkert inget problem.

Det till sist gäller det nog också Peter Hultqvist, eftersom de borgerliga inte vågar ge sig på Stefan Löfven. Kalabalik och attacker mot det politiska etablissemanget är just vad partiets väljare vill ha.

”Give &#x27;em hell”, som Jimmie Åkesson sms:ade från sjuksängen när partiet visade musklerna i mandatperiodens första budgetomröstning. Säkert är det inte heller något problem för Sverigedemokraterna att hänga på allianspartierna ifall de kan enas om ”gårdsförsäljning” av alkohol.

De som kan frågan säger visserligen att nya regler hotar det svenskaste av allt - Systembolaget och försäljningsmonopolet - och blir en trampolin för utländska spritfabrikörer. Men för tusan, sprit är roligt och gårdsförsäljning låter mysigt.

Värre blev det nog i förra veckan när de fyra borgerliga partiledarna kallade till presskonferens för att berätta om den senaste idén för att sänka lönerna, ”inträdesjobb”.

I korthet går ju förslaget ut på att stifta en lag som tillåter att riktigt unga utan utbildning och nyanlända invandrare ska kunna anställas för 70 procent av lönen.

Staten ska dessutom bidra genom att efterskänka arbetsgivaravgiften. Kontroller och regler ska hållas på ett minimum. Kinberg Batra, Lööf och de andra hoppas att det ska öppna möjligheter att lära sig ”jobbet på jobbet”.

I klartext lär det ofta helt enkelt innebära en lönesänkning i de branscher där de anställda redan tjänar minst. Dessutom kommer inträdesjobben, om anställningsformen alls fungerar, att tränga undan vanliga jobb.

Den som vill skulle till kunna säga att de som enligt lagen kan få ett inträdesjobb kommer att gå före andra, även om kön bara handlar om sänkta löner. Alla förlorar, utom arbetsgivaren som slipper betala. Sverigedemokraternas ekonomiskpolitiske talesperson, Oscar Sjöstedt, var som vanligt snabb att göra vågen.

Han brukar låta som en MUF:are. ”Jag ser möjligheter att komma överens”, förklarade han för SVT. Som när det gällde motståndet mot riktiga regler för ordning och reda i offentliga upphandlingar och stopp för vinster i välfärden med andra ord.

Frågan är, vill Åkesson att hans parti ska uppfattas som ett transportkompani för idéer från det moderata partikansliet och Svenskt Näringsliv?

Och vill hans väljare det?
