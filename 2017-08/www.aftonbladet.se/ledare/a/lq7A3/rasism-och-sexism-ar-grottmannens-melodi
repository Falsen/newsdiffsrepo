Rasism och sexism är grottmännens melodi
Anders Lindberg

I veckan fick Katerina Janouch sparken från Viking Lines expertgrupp för att motverka sexuella övergrepp på kryssningar.

Hon hade på Twitter lagt ut en smygtagen bild på riksdagsledamoten Rossana Dinamarcas (V) från en flyktingmanifestation med texten ”Trappan är mer effektiv än Tinder”.

En antydan om att riksdagsledamoten var där för att ragga.

Bildspråket har en förhistoria.

På högerextrema nätsidor har det sedan en tid förekommit en ny förklaring till varför många svenskar engagerar sig för en liberal flyktingpolitik: de vill ha sex.

”Ett stort antal fall av sexuella relationer mellan de unga utländska männen och de svenska medelålders kvinnorna har också rapporterats.” skriver exempelvis Nordisk ungdom på sin hemsida.

De har även gjort en podcast i ämnet.

Katerina Janouch tweet uppstod inte i ett vakuum. Symboliken är en del av en nätkultur där mobbning och hån mot enskilda, som Rossana Dinamarca, är legio.

Syftet är ofta att starta nätdrev och det är långt ifrån något harmlöst. Den drabbade kan få tusentals kommentarer i sociala medier, brev, telefonsamtal hem och annat mer obehagligt som följer med på köpet.

Sedan kan den som startat nätdreven kasta upp händerna i luften och säga ”skoja bara”.

Men för den utsatte blir det ofta riktigt jobbigt.

Rossana Dinamarca accepterade inte rollen som ”offer” utan har gett svar på tal och även polisanmält Katerina Janouch. Hur det hela slutar återstår att se.

Men det stora problemet är att bilden på Rossana Dinamarca och nätdrev från den yttersta högern snarare är regel än undantag i dagens politiska kultur.

Rasism och sexism är intimt förknippat. Och att Dinamarca är både kvinna och rasifierad gör henne till en självklar måltavla för nätets grottmän. Tweeten fann snabbt sin publik.

Hur detta hänger ihop har studerats flera gånger och det mesta tyder på att just auktoritärt tänkande, krav på kvinnlig underordning och rasism hänger ihop.

I studien ”Intolerance, prejudice and discrimination” från tyska Friedrich Ebert Stiftung från 2011 mättes exempelvis fientlighet mot muslimer, judar och invandrare liksom attityder till kön och samhällsliv i åtta europeiska länder med telefonintervjuer.

Resultatet är tydligt. I Nederländerna är attityderna mest liberala och i Ungern och Polen mest auktoritära. Detta kombineras med en mer subjektiv känsla av att minoriteter och sociala förändringar utgör ett hot.

De olika åsikterna samvarierar.

Katerina Janouch är en kugge i ett stort maskineri av nätsidor, facebookgrupper och organisationer inom den högerpopulistiska rörelse som blir allt mäktigare på nätet.

Som känd opinionsbildare har hon snabbt blivit en ledande röst.

Högerpopulister är skickliga på att utnyttja media och presenterar sig alltid i en offerroll. Det kan vara svårt att genomskåda ibland.

De framställer sig gärna som ”folket” i konflikt med en ”elit” och som ”obekväma sanningssägare”. Men det är bara politisk propaganda.

Förhoppningsvis börjar nu allt fler få upp ögonen för vad det egentligen handlar om: väldigt gamla idéer presenterade i en ny, lite fräckare förpackning.
