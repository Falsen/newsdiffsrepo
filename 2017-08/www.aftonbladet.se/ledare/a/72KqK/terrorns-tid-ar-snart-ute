Terrorns tid är snart ute
Anders Lindberg

2017 inleddes på ett förfärligt sätt. En timme in på det nya året klev Abdulkadir Masharipov in på nattklubben Reina i Istanbul och öppnade eld mot nyårsfirarna.

39 dog och ett 70-tal skadades.

Sedan dess har terrorister slagit till i bland annat S:t Petersburg, Stockholm, Bagdad, Paris, Kabul, London och Manchester. Och nu skåpbilsattacken på turistgatan La Rambla i Barcelona.

I sociala medier flimrar återigen bilder och filmer förbi, omöjliga att titta på utan att börja gråta.

14 människor har mördats och över 130 är skadade. Det yngsta offret blev bara tre år, enligt spanska El Pais. Ett annat verkar vara Julian Cadman, sju år, från Australien.

Hans pappa, Andrew Cadman, pratade med honom och hans mamma i telefon före attacken. Idag ligger hon på sjuhus, tillståndet är kritiskt. Och Julian är försvunnen.

Andrew Cadman säger till ABC News att han ska flyga till Barcelona för att leta efter sitt barn. På nätet sprider familjen en bild i fall någon skulle känna igen honom. En piggögd liten kille med stort leende och brun kalufs.

I skrivande stund har fyra misstänkta terrorister gripits, enligt katalansk polis. Motivet är ännu inte känt men IS har tagit på sig attacken.

Att terrorismen i väst ökar beror paradoxalt nog på att jihadisterna håller på att förlora.

I Irak och Syrien krossas IS av den USA-ledda koalition där även Sverige ingår. Den nionde juli kunde Iraks premiärminister Haider al-Abadi besöka Mosul och utropa landets näst största stad befriat från IS.

Samtidigt pågår slutstriden i Raqqa, huvudstad för IS självutropade "kalifat". Och militära bedömare är överens - det är en tidsfråga innan IS inte längre kontrollerar något territorium.

Debatten i dag handlar i stället om var de överlevande resterna av IS kommer att ta vägen, och hur farliga de blir i sin nya form.

Om något visar kampen mot IS att jihadisterna går att besegra. När världen enas över geografiska, politiska och religiösa gränser har de inte en chans.Terroristerna är bara oövervinnerliga i sin egen retorik.

Vårt löfte till hatets och våldets predikanter är därför enkelt: demokratin kommer att vinna.

Våra barn kommer aldrig att leva under deras styre.Inte deras barn heller.
