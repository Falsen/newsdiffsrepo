Hokus pokus på Arbetsförmedlingen
Daniel Swedin

▪ Arbetsförmedlingen gör en ”förenyelseresa”. Folk är besvikna på myndigheten, och det måste ändras. Nyckelspelare i denna resa är ledarskapskonsulten Gaia Leadership.

De har anordnat mängder med seminarier åt Arbetsförmedlingens chefer och hjälpt myndigheten att ta fram ett förslag till omorganisation, samt coach- och ledarskapskurser. De har bland annat låtit Arbetsförmedlingens chefer diskutera om de är ”eld” eller ”vatten” för att sedan fakturera runt 114 miljoner kronor.

I somras avslöjade Dagens industri att Arbetsförmedlingens generaldirektör Mikael Sjöberg gått på midsommarfest hos Gaias grundare Micael Mathsson. Både Sjöberg och Mathsson har arbetat som politiska tjänstemän i tidigare S-regeringar, men säger sig inte vara vänner.

Nyligen har Gaia fått förnyat förtroende att arbeta för jättemyndigheten. Detta utan att beslutet förhandlats på rätt sätt, menar facket ST som kräver skadestånd från ledningen.

Nu kommer nya avslöjanden från Dagens industri. Arbetsförmedlingen har betalat mängder av fakturor i 20 000-25 000 kronorsklassen till Gaia. För det har man fått saker som heter ”värdeordskortlekar”, ”vattentrappan” och ”mindfulness”, men hur många timmars arbete som konsulterna faktiskt lagt ned vet ingen.

Efter en muntlig överenskommelse mellan AF:s tidigare tillförordnade personaldirektör Thomas Wolf och Gaias Micael Mathsson har företaget kunnat fakturera Arbetsförmedlingen med fasta schablonbelopp. Och det har man alltså gjort. Konsulter har kunnat få 2 500 i timmen för att anordna seminarier.

– Det är en brist som framträder här och som vi behöver åtgärda, säger Arbetsförmedlingens ekonimichef Robert Modigh till Dagens industri.

Jo, tack. Vi bytte faktiskt regering i hopp om att få bort alla penningkåta hokus pokus-figurer från Arbetsförmedlingen.

Följ Aftonbladet Ledare på Facebook för att diskutera vidare och hitta andra spännande ledartexter.
