BB-krisen kräver mer, Magdalena Andersson
Ingvar Persson

I Stockholm har kvinnor tvingats föda i mottagningsrum skriver Dagens Nyheter. Det har inte funnits lediga förlossningsplatser på någon av länets förlossningskliniker eller hos något av de angränsande landstingen. I förra veckan var alla förlossningsplatser i Göteborg, Borås, Skövde, Trollhättan och Karlstad upptagna berättar Sveriges Radio. I hela Västsverige fanns en plats, i Varberg.

I Växjö har personalen på förlossningen larmat om att patientsäkerheten är hotad, och från Dalarna har en gravid kvinna tvingats åka till Finland för att få vård. I Sollefteå har ABF arrangerat kurser i taxiförlossningar.

Så där skulle vi kunna fortsätta. Sommaren är alltid en ansträngd tid på landets förlossningskliniker, men i år har krisen antagit nya proportioner.

Det är brist på personal, på platser och på resurser. Barnmorskor tvingas arbeta omänskliga pass och familjer skickas hem så fort det bara går.

Det som borde få vara den viktigaste och lyckligaste situationen för blivande föräldrar förvandlas till en ängslig väntan. Det är naturligtvis ovärdigt ett samhälle som det svenska, men om ingenting dramatiskt inträffar lär också nästa sommar präglas av rubriker om förlossningskris. Och då kommer Sverige att vara på väg rakt in i en valspurt.

Förlossningskrisen är en del av den vårdkris som just nu står högst på väljarnas dagordning. De kommer att förvänta sig svar av de politiska partierna.

Det kommer att krävas långsiktiga insatser för att trygga nyrekryteringen av vårdpersonal, men också för att förbättra villkoren för de som i dag arbetar i vården. Synen på effektivitet i vården måste kunna diskuteras, liksom övertron på marknadskrafter och privata lösningar.

På kort sikt finns det ändå bara ett sätt för politiker att visa att de tar förlossningskrisen på allvar, att anslå mer pengar.

Det gjorde regeringen i vårbudgeten där Magdalena Andersson lyckades skaka fram 500 nya öronmärkta miljoner till förlossningsvården. Pengarna ska läggas till den satsning som redan görs och som bland annat ska stärka bemanningen.Andersson lär få återkomma. Den senaste sommaren har visat att förlossningsvården kommer att behöva mycket mer resurser under mycket längre tid.

Följ Aftonbladet Ledare på Facebook för att diskutera vidare och hitta andra spännande ledartexter.
