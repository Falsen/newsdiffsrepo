Låglönelagar stoppar inte skuggsamhället
Ingvar Persson

Förra tisdagen hade de borgerliga partiledarna kallat pressen till det moderata högkvarteret. Tillsammans berättade de om sin senaste gemensamma idé, inträdesjobb.

Själva förslaget, ett slags lönelag för unga och nyanlända, beskrevs som en nyhet. Grundtanken, att Sverige lider brist på låglönejobb, har däremot blivit ett borgerligt mantra.

Kvällens Uppdrag Granskning avslöjar att det är struntprat. Programmet är en resa genom ett Sverige där människor sliter för extremt låga löner, luras på sin ersättning och skinnas av skamlösa hyresvärdar som tar ockerpriser för undermåliga lägenheter.

Det är ett Sverige som reser med den första tunnelbanan i gryningen och som inte vågar visa sitt ansikte för SVT:s kameror. Ett Sverige som fuskar med skatter, säkerhet och identitetskort och där hotet om repressalier ständigt är närvarande.

Här finns byggnadsarbetaren från Baltikum som bygger flotta köpcentrum men blir blåst på lönen och flyktingen som nekats asyl men som inte har något att återvända till. Här finns studenter från Indien som förgäves hoppas på uppdrag för ÜberEats och arbetskraftsinvandraren från Bangladesh som inser att de arbetsvillkor han har strider mot reglerna.

Naturligtvis finns också de som inte har något uppehållstillstånd alls, som varken har rätt att vistas i Sverige eller arbeta här och som just därför måste ta de jobb som erbjuds för det pris som arbetsgivaren vill betala.

Personerna i Uppdrag Gransknings reportage befinner sig i Sverige på olika villkor, men nästan ingen av dem talar svenska. De har en utländsk bakgrund gemensam, och de är offer för en segregerad arbetsmarknad.

Men det är minst lika rimligt att säga att det de delar är rättslösheten och utsattheten. Att deras situation är exempel på vad som händer när arbetsgivarna helt fritt kan diktera villkoren på arbetsmarknaden.

Det skapar en osund konkurrens som inte tar hänsyn till födelseland eller etniskt ursprung. Den som inte har möjlighet att försvara sig riskerar att bli utnyttjad, och i takt med att de grå eller svarta låglönejobben blir fler påverkar de också allt fler på den vanliga arbetsmarknaden.

Arbetet för ordning och reda på arbetsmarknaden måste fortsätta. Fuskande arbetsgivare behöver klämmas åt, ansvaret för underentreprenörer skärpas och skattekontrollen förbättras. Reglerna för utstationering i Europa behöver skydda de anställda bättre och rättssäkerheten måste förbättras.

Det finns till och med de som menar att vi kommer att behöva lagar som förbjuder allt för låga löner.

Det vi inte behöver är en politik för att skapa ännu fler låglönejobb i Sverige. Och vi behöver absolut inte lagar om sänkta löner, för någon.

Följ Aftonbladet Ledare på Facebook för att diskutera vidare och hitta andra spännande ledartexter.
