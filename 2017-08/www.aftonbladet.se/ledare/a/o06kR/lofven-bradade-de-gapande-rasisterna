tisdag 22 augusti 2017
Löfven brädade de gapande rasisterna
Mejla

Helgen blev en berättelse om två Sverige. Det första på Medborgarplatsen i Stockholm under lördagen. Ett hundratal rasister hade samlats för att protestera mot den demonstration för ensamkommande som pågått sedan två veckor tillbaka.

”Ut med packet” skrek vuxna människor till de barn och ungdomar som samlats. Som svar fick de bilder på röda hjärtan.

”Det här är inte ditt land. Hoppas ni blir våldtagna som djur” ropade en kvinna från den högerextrema demonstrationen, enligt DN.

Det andra Sverige fanns i Eskilstuna.

Bland Rademachersmedjornas röda timmerstugor talade Stefan Löfven inför ungefär 500 människor.

- Vi upplever de sista sommardagarna i vårt underbara Sverige, sa han.

Smedjorna grundades av tysken Reinhold Rademacher under 1600-talet, en av de första svenska industrierna. Idag är det ett friluftsmuseum.

Johan Stoor, 39, driver sedan årsskiftet Heljestrandska smedjan i en byggnad från 1650-talet. Han är positiv till Stefan Löfvens besök.

- Trevligt när de inte bara kommer till storstäderna, utan städer i alla storlekar, även mindre orter.

Socialdemokraterna delade ut vattenflaskor i värmen och i luften ovanför smattrade en drönare som filmade allt.

Stefan Löfven inledde talet med en tyst minut för offren på La Rambla i Barcelona och Salutorget i Åbo.

Men i en dyster omvärld målade han Sverige i betydligt ljusare färger. Tillväxten är urstark, allt fler får jobb och ekonomin är återigen i balans efter att Socialdemokraterna för tredje gången fått städa upp borgerliga underskott.

Till hösten är det skördetid för välfärden. Stefan Löfvens viktigaste löfte i går var 7,1 miljarder till polisen, den största satsningen på 2000-talet. Men det finns även pengar till skolan, förlossningsvården och de äldre.

Socialdemokraternas självförtroende är bättre än på länge och Stefan Löfvens nya strategi verkar bära frukt i opinionsmätningarna. Han kombinerar stora satsningar på välfärden, försvaret och polisen med en underifrånretorik. Att han sommartalar i Eskilstuna och inte i Stockholm som i fjol är ingen slump.

Man kan nästan inte tro att Medborgarplatsen och Rademachersmedjorna ligger i samma Sverige. Men mycket talar för att nästa års valkamp står mellan just dessa poler, ilska mot framtidstro, rädsla mot hopp.

En politisk rörelse som skriker "ut med packet" mot alla andra.
