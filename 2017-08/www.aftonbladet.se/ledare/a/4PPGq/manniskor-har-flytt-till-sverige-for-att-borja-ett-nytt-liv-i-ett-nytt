Människor har flytt till Sverige för att börja ett nytt liv i ett nytt samhälle
Ledarredaktionen

▪ Förra året sökte 29 000 människor skydd i vårt land. Hittills i år har 13 000 ansökt om asyl. Migrationsverket planerar nu för att det ska komma något färre flyktingar i år än det gjorde 2016.

Just nu är de dramatiska scenerna från hösten 2015 långt borta. Inga tältläger och inga soppkök. Tillfälliga flyktingförläggningar avvecklas och under nästa år lovar Migrationsverket rimliga väntetider.

Utmaningen i dag handlar om andra saker. Den handlar om att klara av integrationen. Om att erbjuda bostäder och om att ge människor en chans att bidra på arbetsmarknaden.

Utmaningen är att bygga en skola som ger alla barn en grund att stå på.

Människor har flytt till Sverige för att undkomma krig, våld och förtryck. De har flytt för att börja ett nytt liv i ett nytt samhälle.Det är viktigt för alla att Sverige öppnar den möjligheten.
