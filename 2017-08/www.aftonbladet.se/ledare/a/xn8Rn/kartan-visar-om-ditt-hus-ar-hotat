tisdag 22 augusti 2017
Kartan visar om ditt hus är hotat
Mejla

Halva Skanör kan svämmas över. Hela södra Sverige ligger i riskzonen när havsvatten stiger på grund av klimatförändringarna. SMHI och Statens geotekniska institut, SGI, har nu tagit fram kartorna som visar om ditt hus ligger i riskzonen.Knappa in själv på http://gis.swedgeo.se/smhi_havsniva/ och se de scenarier som visar hur vattnet kan stiga i framtiden. Zooma in och se hur havet kan komma att svämma över stränder, ängar och sommarstugor. I slutet av seklet kan vattennivåerna ha stigit metervis.

Men förutsättningarna är olika. I norra Sverige har vi fortfarande en landhöjning som parerar det stigande havsvattnet. Söderut finns inte samma landhöjning och det är framför allt i södra Sverige som kusterna riskerar att svämmas över. Skåne, östra Småland och Öland ligger i riskzonen, precis som Göteborg där Göta älv kan svämma över bräddarna.Experterna är överens om att havsnivåerna kommer att stiga. Klimatförändringarna är ett faktum, landisen smälter och ökar mängden havsvatten. När vattnet dessutom blir varmare expanderar det och tar större plats. Det är mer vatten och varmare vatten som kommer att drabba de svenska kusterna framöver. Det innebär bland annat att områden som redan drabbas av översvämningar kommer att möta än värre stormar i framtiden.

Ingen kan säga exakt hur mycket Sverige kommer att påverkas. De beror på den globala klimatpolitiken. SMHI:s vattenkartor visar på olika scenarier för åren 2050 och 2100. Om inte klimatutsläppen minskar radikalt riskerar Skanör verkligen att försvinna ut i havet till sekelskiftet och det är våra barn och barnbarn som kommer att drabbas. Klimatförändringarna är inte längre ett avlägset hot långt in i framtiden.

Vi borde ta konsekvenserna redan i dag. Alla kan inte få havsutsikt, stadsplanerarna borde inte bygga nära vatten som riskerar att stiga. Fördämningar byggs redan i dag och det förebyggande arbetet kommer att bli allt viktigare för kommunerna. Samhället måste byggas för att stå emot klimatförändringarna.Den här sommaren har verkligen visat att klimatet håller på att förändras. Södra Europa har plågats av Lucifers hetta medan norra Europa haft ihållande regn. Alla klimatproblem går inte att bygga bort och därför måste utsläppen av växthusgaser minska radikalt. Vi måste till varje pris undvika de allra värsta scenarierna på kartan.
