Och där kollapsade kritiken av Hultqvist
Anders Lindberg

När IT-skandalen briserade i somras gjorde Alliansen ett stort nummer av att statsministerns kansli, statsrådsberedningen, inte blivit informerat i tid.Redan 2015 uppdagades det att Transportstyrelsen ville upphandla IT-tjänster på ett sätt som gjorde att hemliga uppgifter hamnade i andra länder.

Både Säkerhetspolisen och den militära underrättelsetjänsten reagerade snabbt men det skulle dröja över ett år innan deras varningar nådde statsrådsberedningen.

De borgerliga partiernas hot om misstroendeförklaring mot före detta inrikesminister Anders Ygeman och försvarsminister Peter Hultqvist bygger på att ministrarna visste men inte informerade statsministern.

Men riktigt så okunniga var inte tjänstemännen på statsministerns kansli. I söndags avslöjades att Stefan Löfvens närmaste medarbetare, statssekreterare Emma Lennartsson, faktiskt blivit informerad inte bara en gång utan två.

Hon avgick på stående fot och utan avgångsvederlag.

Förlusten av Emma Lennartsson kommer att bli kännbar för regeringen. Hon är en mycket skicklig tjänsteman och är en av de få som haft Stefan Löfvens odelade uppmärksamhet.

Men en bieffekt av hennes avgång är att Alliansens argumentation för att misstroendeförklara Peter Hultqvist faller samman.

Hur kan det vara skäl för avsked att inte informera statsrådsberedningen om något den redan visste?

Emma Lennartssons avgång blir ett test på om Alliansen menar allvar med att granska IT-skandalen eller bara vill ta chansen att sätta åt socialdemokraterna.

Argumenten mot försvarsminister Peter Hultqvist har varit svaga från början. Det är statsministerns ansvar att informationen i regeringskansliet fungerar, inte enskilda statsråd.

Peter Hultqvist har på goda grunder, och helt korrekt, kunnat utgå ifrån att statsrådsberedningen var informerad. Försvarsministerns jobb är att värna försvarsmakten och det har han gjort.

Naturligtvis inser Alliansen att kritiken mot Hultqvist bara är politiskt spel. Men efter de nya uppgifterna börjar det faktiskt bli pinsamt.

Om de borgerliga partierna ändå skulle fälla Peter Hultqvist betyder det i klartext att det inte längre behövs några som helst sakliga skäl för att fälla en minister.

Förhoppningsvis blir det inte så. Alliansen inser rimligen att svinhugg går igen.

Annie Lööf sa i går att de borgerliga partierna "behöver utvärdera detta tillsammans" efter de nya uppgifterna.

Alliansen har nu fått en chans att backa - förhoppningsvis tar de den.
