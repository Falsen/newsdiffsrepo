Malliga ministern sviker bostadslösa
Daniel Swedin

I fjol påbörjades över 67 000 nya bostäder i Sverige - den högsta siffran sedan 1970-talet. I år väntas siffran bli ännu högre, men det kommer inte räcka. Enligt Boverkets behovsanalys behöver det byggas 60 000 nya bostäder fram till 2025 och för att nå dit behöver vi årligen bygga 75 000 nya bostäder.

Men Peter Eriksson, landets miljöpartistiska bostadsminister, är glad. Att det byggs så att det knakar tar han som intäkt för att regeringens bostadspolitik fungerar.

Och det gör den kanske, men det bör i sådana fall oroa alla de som står långt från en egen bostad.

Statistik från Länsstyrelsen i Stockholm visar att andelen nybyggda hyresrätter i huvudstadsregionen inte ökat alls. Det investeringsstöd regeringen lanserat för att få i gång byggandet av hyresrätter används knappt. Med tanke på att det i dag är vansinnigt lönsamt att bygga bostadsrätter så är det egentligen inte så konstigt.

Nyligen avslöjade Svenska Dagbladet att allt fler byggbolag erbjuder bostadsköpare att bo gratis i upp till två år. Tolkningen, som bland annat Sveriges Byggindustrier nu gör, är att utbudet på bostadsrätter är alldeles för stort.

Det råder bostadsbrist i nio av tio svenska kommuner. Befolkningen ökar. Det står en miljon människor i bostadsköer.

Samtidigt kommer rapporter från flera platser i landet om att de bostäder som byggs är så dyra att nyanlända, äldre som vill flytta från sina villor, unga och arbetslösa aldrig kommer att ha råd att bo där. Om inte priserna sänks eller inkomsterna höjs så kommer de människor för vilka bostadsbristen är på allvar aldrig att få en bostad.

Hyrorna för de nyproducerade hyreslägenheterna i Stockholms län har ökat med drygt 40 procent på tio år. Detta enligt Hem & Hyra. Det betyder att en hyresrätt på 36 kvadrat i förorten Hässelby nu kostar 7 013 i månaden. En nybyggd lägenhet på 63 kvadrat i Vallentuna kostar 11 900.

Redan för en polis eller sjuksköterska är det där svårt att klara.Trots regeringens mallighet så sker rekordbyggandet nästan helt på marknadens villkor. Det är därför det i huvudsak bara byggs bostäder för människor med riktigt höga löner. Det är därför de människor som står allra längst ifrån bostadsmarknaden inte kommer att få ett boende.

Det Sverige behöver är en bostadspolitik som ser till att människor utan höga inkomster och utan att ha gjort bostadsklipp också kan få tak över huvudet. Det kanske kommer förarga storbanker och byggherrar, men det betyder att färre människors liv kraschar när konjunkturen vänder.

Följ Aftonbladet Ledare på Facebook för att diskutera vidare och hitta andra spännande ledartexter.
