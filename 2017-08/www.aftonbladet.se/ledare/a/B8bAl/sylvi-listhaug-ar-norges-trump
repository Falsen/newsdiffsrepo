Sylvi Listhaug är Norges Trump
Anders Lindberg

En mindre diplomatisk kris verkar ha brutit ut mellan Sverige och Norge.

Lite ironiskt kan man säga att det började med en ledare i Aftonbladet av Jonna Sima. Och slutande med att Migrationsminister Heléne Fritzon ställde in ett möte med sin norska motsvarighet.

I somras skrev Jonna Sima att Norska ministrar baktalar Sverige. Uttrycket ”det svenska tillståndet” hade blivit ett slagträ i norska valrörelsen.

”Det svenska tillståndet” är en nidbild av Sverige som främst högerpopulistiska Fremstrittspartiet använder för att skrämma väljare.

Jonna Sima riktade sig i ledaren direkt till Sylvi Listhaug, invandrings- och integrationsminister från just Fremskrittspartiet.

”Allra bäst vore om de norska politikerna vågade sig över gränsen och själva tog reda på hur det faktiskt är här.”

Igår svarade Sylvi Listhaug i Aftonbladet.

”...skrev Aftonbladets Jonna Sima i en ledarartikel att hon menade att jag (...) borde resa till Sverige för att se det själv. Det ska jag nu göra. I dag besöker jag Stockholm och Rinkeby.”

Sen gjorde hon just det.

I en intervju samma dag i den norska tidningen VG förklarar hon att det numera finns paralellsamhällen i 60 svenska städer.

– Det är ”no go”-zoner med stora utmaningar där man helt har misslyckats med integrationen, sa Listhaug.

Människor lever i ett laglöst tillstånd där brottslingar styr.

Från början var planen att Sylvi Listhaug även skulle ha träffat Sveriges migrationsminister Helen Fritzon. De norska skattebetalarna skulle alltså betala resan trots att det handlade om att bedriva valkampanj.

Men när Helen Fritzon insåg att Sverige höll på att bli indraget i Norges valrörelse ställde hon in mötet.

Fritzon kunde naturligtvis inte göra annat även om det tyvärr ger Sylvi Listhaug precis den uppmärksamhet hon vill ha.

Listhaugs beskrivning av Sverige skulle passa utmärkt som skönlitteratur, kanske som bakgrund i en spännande deckare. Men med verkligheten har den lite att skaffa.

Washington Post har tidigare jämfört just Sylvi Listhaug med Donald Trump och det finns onekligen vissa likheter.

Tyvärr skadar hennes agerande bilden av Norge. Diplomatiskt beter man sig inte på det här viset, särskilt inte mot nära vänner.

Rimligen borde inte de norska väljarna heller vara särskilt imponerade.
