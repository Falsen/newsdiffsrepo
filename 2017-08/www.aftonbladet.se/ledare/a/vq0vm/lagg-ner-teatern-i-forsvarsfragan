Lägg ner teatern i försvarsfrågan
Anders Lindberg

I förrgår hoppade Kristdemokraterna av försvarssamtalen. Det gör inte jättemycket.

Liberalerna har redan lämnat vilket gör att bara halva Alliansen i dag deltar. Ett regeringsalternativ som saknar gemensam försvarspolitik är inte mycket att hänga i julgranen.

Men den verkliga krisen för svensk försvarspolitik finns på andra sidan Östersjön. I mitten av september startar den ryska storövningen Zapad 17, förmodligen det största vapenskramlet i vår närhet sedan kalla kriget.

"Zapad" är ryska för väst och vid motsvarande övning 2009 avslutade Ryssland med en simulerad kärnvapenattack på Warszawa.

Det finns all anledning till oro. Den ryska övningen omges av många frågetecken. Hur stora truppstyrkor kommer egentligen att vara med? Och kommer de verkligen att återvända till sina baser efteråt?

Militära bedömare har varnat för att Vladimir Putin kommer att använda övningen till att flytta fram förband till Vitryssland och låta dem bli kvar där. Andra har påmint att Ryssland tidigare använt övningar för att trakassera och skrämma grannländer.

Så inleddes den ryska invasionen av Georgien 2008.

Regeringen Reinfeldt var en katastrof för svensk säkerhet, det kan vi alla vara överens om. Försvaret är inget "särintresse" som den tidigare statsministern en gång påstod.

Men faktum är att Sverige rustat ner sedan 25 år och inget parti kan svära sig fritt från ansvar.

När försvarsminister Peter Hultqvist bröt med Reinfeldtlinjen 2014 var det en befrielse. Likaså var beslutet att åter aktivera värnplikten viktigt. Men det räcker inte.

Om vi ska kunna möta ett allt sämre omvärldsläge och ett aggressivt Ryssland krävs försvarsutgifter i nivå med omvärlden. Nato har som mål att satsa två procent av BNP på försvaret. Sverige lägger i dag drygt hälften av det.

Alla ansvarsfulla partier förstår naturligtvis att detta är ohållbart. Så varför alla teatraliska gester?

Så svårt kan det inte vara att komma överens. Försvarsmakten behöver nio miljarder på tre år i extra anslag, det civila försvaret en miljard. Enligt uppgifter till SvD föreslår Socialdemokraterna extra asatsningar om totalt sex miljarder.

Det kommer inte att räcka, varken för att säkra svensk försvarsförmåga på några års sikt eller för att få till en blocköverskridande uppgörelse.

Under Reinfeldts tid vid makten styrdes försvarsekonomin mer av Finansdepartementets karta än av den säkerhetspolitiska verkligheten.

Det är nu upp till bevis för Stefan Löfven att visa att detta ändrats.
