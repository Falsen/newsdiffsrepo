Låt inte direktörerna bestämma politiken
Ingvar Persson

I den tyska delstaten Niedersachsen är bilindustrin en del av politiken. Här dominerar Volkswagens fabriker i Wolfsburg. Hela delstatens ekonomi påverkas av avslöjandet om dieselfusket som började på företaget.

Här handlar det inte bara om konsumenter som blivit lurade eller om förgiftade stadsmiljöer. Här handlar det dessutom om jobb, försörjning och framtid.

Människor i Niedersachsen förväntar sig förstås att deras politiska företrädare ska stå upp mot fusket. Det gäller inte minst den socialdemokratiske ledaren för delstatsregeringen, Stephan Weil. Som traditionen bjuder sitter han i Volkswagens styrelse.

Tyska medier kan nu berätta hur han för snart två år sedan lät företaget läsa förslaget till regeringsförklaring i förväg.

Dessutom fick Volkswagen ändra formuleringar i texten. Det är en riktig skandal.

Saken blir inte bättre av att Weils företrädare i Niedersachsen, den socialdemokratiske vice förbundskanslern Sigmar Gabriel, säger att han skulle ha gjort på samma sätt. Historien är sannolikt den sista spiken i den socialdemokratiska kistan inför hösten tyska val.

Det kan vara en tankeställare, också för svenska socialdemokratier.

När Stefan Löfven valdes till ledare för det socialdemokratiska partiet i Sverige var det många som talade om hans goda förhållande till näringslivet. Löfven betonade att företagen är ett “samhällsintresse”, inte ett särintresse som Anders Borg talade om.

Staten och kapitalet, som det heter i visan.

Ett bra förhållande till näringslivet är en förutsättning för ett framgångsrikt samhällsbygge. Men om det betyder att direktörerna själva ska vara med och formulera politiken, till exempel om välfärdsvinsterna, slår människor bakut.
