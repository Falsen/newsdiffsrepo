I framtiden finns det inga lärare i Norrland
Daniel Swedin

Jättemånga barn, för få lokaler och för få lärare.Det är vad svensk skola har att hantera i framtiden.

Enligt Statistiska centralbyrån väntas Sveriges befolkning växa med ytterligare en miljon innan 2027. Det betyder att det snart kommer att råda brist på för- och grundskolor.

Det är ingen liten utmaning, men ändå ingenting i jämförelse med lärarbristen. Tidningen Skolvärlden har i sitt senaste nummer kartlagt ålder, bostadsort och ämnesbehörighet hos samtliga 158 523 personer med svensk grund- eller gymnasielärarlegitimation.

I kommuner som Arjeplog, Överkalix och Bräcke bor det i dag inga lärare som är under 32 år. I nästan hälften av Sveriges kommuner bor det färre än 10 unga legitimerade grundskolelärare. Enligt Utbildningsdepartementet kommer svensk skola sakna 60 000 lärare inom bara två år, men var ska de komma ifrån?

För att täcka behoven måste en fjärdedel av alla som går ut gymnasiet de kommande åren utbilda sig till lärare, enligt Universitetskanslersämbetet. Så lär det inte bli.

Men vi måste också försöka få folk att byta karriär, att bli lärare.

I Storbritannien har man haft stor framgång med ett projekt som heter Teach First. Toppstudenter från andra utbildningar - som inte vill bli lärare för livet men ändå göra en insats - får en intensiv utbildning i pedagogik och jobbar sedan två år med att undervisa. Det är ingen mirakelkur, men har fungerat som kunskapslyft för elever i de deltagande skolorna. Dessutom har ungefär femtio procent valt att fortsätta undervisa.

I åratal har vi rationaliserat bort olika stöd- och servicefunktioner i svensk skola. Personalen som har blivit kvar har fått mer att göra. Men om vi vill att undervisningen ska skötas av utbildade pedagoger måste de få koncentrera sig på att göra det de är bäst på. Och då krävs att någon annan tar över andra delar av jobbet.

Att återanställa lärarassistenter i skolan vore ett sätt att använda lärarnas kompetens bättre och samtidigt skolan att fungera effektivare.

För att få folk att söka sig till ett jobb i skolan krävs i alla händelse två saker: bättre lön och bättre arbetsmiljö.

Då behöver kommunerna mer pengar. Och staten behöver satsa på utbildning, arbetsmarknadspolitik och kompetensutveckling för att möta behoven. Det kostar också.
