Skjutglada skitungar ska inte sprida skräck
Eva Franchell

Det senaste året har ett femtiotal skottskadade patienter vårdats på Skånes akutmottagningar.

Det brukar bli kaos när en skottskadad kommer in. Både anhöriga och vänner skyndar sig till sjukhuset. Eftersom den skjutne som regel tillhör något kriminellt gäng är det lika kriminella kamrater som samlas utanför akuten. I värsta fall drabbar de samman med konkurrerande gäng, det bildas folksamlingar och det blir lätt bråk.Vårdpersonalen har vant sig. När en skottskadad är på väg in till något av universitetssjukhusen i Skåne larmas polisen rutinmässigt.

Efter mordet i Östberga hotade en hel folksamling personalen på Karolinska sjukhuset i Solna. Polis och väktare försökte stoppa gruppen, men flera lyckades ändå ta sig fram till akuten där de bankade på fönsterrutorna. De tog sig in, slog sönder delar av inredningen och skrämde bort andra patienter.När en man nyligen sköts i Tensta var stämningen så hotfull att polisen inte ens kallade på den ambulans som stod 500 meter bort. I stället lastade man in den skjutne i polisbilen och körde honom till Karolinska. Där hade ett 50-tal människor samlats utanför akuten.

Sjukvårdspersonal vittnar om hur de blir hotade och trakasserade. Anhöriga och vänner är både upprörda och känslomässiga, de kräver den bästa vården, men självklart hindrar de bara sköterskor och läkare i deras arbeten. I stället för att behandla skador får personalen låsa, larma och ta emot både hot och förolämpningar.Regeringen har tillsatt en utredning som ser över det straffrättsliga skyddet för blåljuspersonal och andra samhällsnyttiga funktioner. Moderaterna diskuterar skärpta straff för skadegörelse och hot vid sjukhus och hälsocentraler. I Malmö går moderaterna Carl Johan Sonesson och Stefan Lamme ett steg längre och kräver att sjukhusen hägnas in och bevakas av vakter. I en debattartikel i Sydsvenskan förespråkar de "gated hospitals" med särskilda säkerhetskameror som fotograferar alla som närmar sig akuten.

Det brukar vara en moderat lösning, att stänga ute alla som inte passar. Men Sonesson och Lamme har rätt när de skriver att vårdpersonalen måste få en bättre arbetsmiljö. Personalens professionella prioriteringar ska inte kunna påverkas med hot.Sjukvården måste stärkas, den ansträngda situationen på våra akutmottagningar tål inte fler påfrestningar. Polisen måste också ha de resurser som krävs för att kunna skydda personal och patienter. Men till syvende och sist är det gängkriminaliteten som måste bekämpas. Skjutglada skitungar som tjänar sina pengar på knark ska inte sprida skräck på våra sjukhus eller någon annanstans i vårt samhälle.
