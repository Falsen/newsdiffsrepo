Vill Turkiet fängsla ännu fler svenskar?
Anders Lindberg

början av augusti greps den svenske journalisten Hamza Yalcin, 59 år, i Barcelona.

Turkiet hade efterlyst honom för terrorism genom den internationella polisorganisationen Interpol och när han var på väg hem till Sverige efter Spaniensemestern greps han.

Hamza Yalcin kom till Sverige 1984 som politisk flykting och har varit journalist och chefredaktör på vänstertidningen Odak Dergisi.

Det är, bisarrt nog, hans journalistiska verksamhet som Turkiet påstår är "terrorism". Frågan är hur många andra svenskar Turkiet har efterlyst med liknande uppdiktade anklagelser?

I vårt land bor omkring 100 00 personer med bakgrund i Turkiet. Eftersom landet varken är en demokrati eller en rättstat så kan i princip vem som helst ha blivit anklagad.

Turkiet är både med i Interpol och har ett straffrättsligt samarbete med EU. Men att missbruka internationella efterlysningar så här är naturligtvis inte tillåtet.

Europa bör ställa ett rakt ultimatum till Ankara: antingen drar ni tillbaka de falska anklagelserna mot medborgare i EU-länderna eller så måste det rättsliga utbytet suspenderas.

Att Hamza Yalcin fortfarande sitter fängslad är mycket pinsamt för Spanien. Det väcker allvarliga frågor om rättsäkerheten i landet och om säkerheten för andra svenska turister där.

Enligt källor på UD har man från första dagen varit medvetna om att Turkiet försöker missbruka Interpol och senast i går var Margot Wallström i kontakt med Spaniens utrikesminister för att inskärpa hur allvarligt Sverige ser på detta.

Hamza Yalcin måste tillåtas komma hem.

Och om inte Spanien vill bli en rättslig bananrepublik så måste de sluta gå den turkiska halvdiktaturens ärenden.
