Åkesson och Putin gillar inte Hultqvist
Anders Lindberg

Annie Lööf har under ett flertal partiledardebatter haft som ett av sina huvudnummer att koppla ihop Jimmie Åkesson med Vladimir Putin.Hon har goda argument. Åkessons parti har konsekvent röstat med Rysslands intressen i Europaparlamentet.

En röst på Jimmie Åkesson är även en röst på Moskva.

Sverigedemokraterna ligger dessutom som helhet nära Putins nationalkonservativa ideologi vilket blir väldigt tydligt bland SD-anstrukna nätmedier och partiets aktivister.

Förhoppningsvis kommer Annie Lööf att tänka igenom vem hon tar i båten när Konstitutionsutskottet i dag inleder sin granskning av den så kallade "IT-skandalen".

Alliansens hot om att misstroendeförklara försvarsminister Peter Hultqvist bygger nämligen på Jimmie Åkessons röster. Och han har helt andra motiv än att diskutera IT-säkerhet.

Misstroendeförklaringen mot Peter Hultqvist är ett politiskt spel, vilket alla egentligen vet.

IT-skandalen inträffade på Transportstyrelsen, en myndighet som låg under statsrådet Anna Johansson. Hon visste inte vad som pågick eftersom hennes olycksalige statssekreterare Erik Bromander inte berättade något.Men som statsråd är man högst ansvarig.

Om ens medarbetare är undermåliga får man skylla sig själv eftersom man rekryterat dem och beslutat om vilka rutiner som ska följas.

Alltså fick Anna Johansson avgå även om hon inget visste och egentligen inte gjorde fel. Men så fungerar politik, är man ansvarig så är man.

Men kritiken mot Peter Hultqvist och för den delen Anders Ygeman handlar inte om detta. De var bevisligen inte ansvariga för Transportstyrelsen.Därför har Alliansen försökt argumentera för att de borde avgå eftersom de inte "informerat statsministern".

Detta är snömos.

För det första är det regeringskansliets ansvar att informera statsministern, inte enskilda statsråd. Vanligen sker det via tjänstemän och statssekreterare. Det handlar om rutiner som tydligen inte fungerat.

För det andra är det rimligen statsministerns eget ansvar, precis som det var Anna Johanssons, att hålla sig informerad. Han är chef för regeringskansliet.

Om Alliansen menade allvar med att informationen i regeringskansliet var huvudfrågan skulle de alltså misstroendeförklara Stefan Löfven.

Men de menar inte allvar, IT-skandalen är bara ett slagträ i ett politiskt spel - inte en seriös granskning.

Syftet är att få bort de populära ministrarna Peter Hultqvist och Anders Ygeman i god tid innan valet eftersom lag och ordning och försvaret kommer att bli valfrågor.

Alliansen förklarade dessutom glatt att de tänkte misstroendeförklara tre statsråd redan innan Konstitutionsutskottets granskning påbörjats.

Det är som om en domstol skulle meddela straffet för ett brott utan rättegång och innan polisutredningen ens påbörjats.

Mikael Odenberg (m) kommer nog närmast sanningen när han sa att Alliansen blev för ”trigger happy”.

Peter Hultqvist har sedan han tillträdde 2014 börjat en viktig reformering av det svenska försvaret. I dag är försvarsanslagen väsentligt högre, Gotland har fast militär personal, värnplikten är återaktiverad och i höst genomförs flera viktiga övningar.

Så sent som i går gjorde Centerpartiet och Moderaterna upp med Peter Hultqvist om ytterligare satsningar på försvaret med drygt åtta miljarder på tre år.

Samme Peter Hultqvist som de lovat fälla i höst.

Om några veckor drar Vladimir Putin i gång jätteövningen Zapad 17. Det har tidigare år varit en mycket offensiv övning. Ryssland har övat angrepp på väst, landstidning och till och med kärnvapenattacker.

Tycker Annie Lööf verkligen det är ett bra tillfälle att hand i hand med Jimmie Åkesson sparka försvarsministern?
