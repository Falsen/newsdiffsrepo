Sverige tar inte slut vid Stockholms tullar
Ingvar Persson

Sju olika myndigheter ska tillsammans flytta ut ungefär 350 arbetsplatser från Stockholm. Det berättade Stefan Löfven och civilminister Ardalan Shekarabi i Katrineholm i går. Här är det för övrigt tänkt att 120 av de anställda på Strålsäkerhetsmyndigheten ska arbeta i framtiden.

Naturligtvis blev det ett herras liv. Ordföranden för fackförbundet ST, den tidigare demokratiministern Britta Lejon, tyckte att regeringen borde ha gjort något annat. Lena Emanuelsson från Saco-S förklarade att planerna borde avbrytas.

Också cheferna för de myndigheter som ska flytta muttrade. Strålskyddsmyndigheten oroar sig för bristen på spetskompetens och forskare i Katrineholm och Polarforskningssekretariatets chef är bekymrad över att Luleå ligger så långt från Uppsala.

Allt det där har vi hört förut. Varje gång politiker vågar kräva att myndigheter och statliga jobb ska flyttas ut från Stockholm får vi höra att verksamheten kommer att haverera, att kompetensen saknas och att planerna är ogenomförbara.

Alla invändningar ska tas på största allvar och alla argument granskas. Att flytta arbetsplatser innebär alltid kostnader och problem. Det gäller oavsett om vi pratar om Atlas Copcos tillverkning i Grängesberg eller Myndigheten för Kulturanalys på Kungsholmen i Stockholm.

Med detta sagt, det går naturligtvis utmärkt det att bedriva statligt myndighetsutövning från Katrineholm, Luleå, Växjö eller Östersund där jobben kommer att bidra till en bredare arbetsmarknad. Och det är inte okomplicerat att göra det i ett Stockholm där bostadspriserna gör personalrekrytering till en mardröm och där kommunikationerna drabbats av infarkt.

Utflyttningen av 350 statliga myndighetsjobb till residensstäder är inte svaret på hur hela Sverige ska leva, eller på hur staten ska bli mer närvarande. Men det är i alla fall något.

Följ Aftonbladet Ledare på Facebook för att diskutera vidare och hitta andra spännande ledartexter.
