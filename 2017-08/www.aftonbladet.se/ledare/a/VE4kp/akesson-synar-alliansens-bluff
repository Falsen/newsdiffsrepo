Åkesson synar Alliansens bluff
Anders Lindberg

Sedan i våras har Alliansen viftat men fler misstroendeförklaringar mot ministrar än vad som genomförts sammanlagt under Sveriges moderna historia.

De borgerliga har hotat att fälla infrastrukturminister Anna Johansson, inrikesminister Anders Ygeman, försvarsminister Peter Hultqvist, biträdande finansminister Per Bolund, den nye infrastrukturministern Tomas Eneroth och näringsminister Mikael Damberg. Dessutom har man antytt att EU-minister Ann Linde kan komma att petas efter KU:s granskning av IT-skandalen.

Formellt kan oppositionen fälla vem den vill eftersom Alliansen och Sverigedemokraterna har majoritet i riksdagen. Men så här lättvindigt har riksdagens tyngsta maktinstrument aldrig använts tidigare.

Och i går synade Jimmie Åkesson bluffen och sa det alla redan vet: att allt detta egentligen handlar om statsministern.

Med undantag för misstroendet mot Anna Johansson handlar nämligen Alliansens agerade om ett rent maktspel. De vill skada Stefan Löfvens regering men inte fälla den eftersom det skulle utlösa nyval. Därför vågade de inte hota med misstroendeförklaring mot finansministern för budgeten och inte statsministern för IT-skandalen.

Ett nyval skulle i ett slag ändra den politiska kartan. De rödgröna ligger kring förra valresultatet men på andra sidan blockgränsen ser förändringarna ut att kunna bli dramatiska.

KD åker troligen ur riksdagen och SD lär bli största borgerliga parti. Moderaterna skulle förmodligen göra sitt sämsta val sedan 2002 och i vissa valkretsar riskerar nästan halva riksdagsgruppen att bli arbetslös. Centerpartiet har en hyfsad chans att bli största Alliansparti.

Dessutom kommer det nog vara svårt att förklara för väljarna varför de ska välja en ny riksdag två gånger under samma år – det lär minska förtroendet för alla politiker.

Förutom SD vore alla i praktiken förlorare.
