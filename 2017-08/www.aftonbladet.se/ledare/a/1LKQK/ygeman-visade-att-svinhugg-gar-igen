Ygeman visade att svinhugg går igen
Anders Lindberg

Denna vecka är det nästan precis tjugo år sedan jag petade Anders Ygeman ur SSU:s förbundsstyrelse.

Ett stort misstag.

Ärligt talat var det inte bara jag. Det började med ett bråk om dagordningen på SSU-kongressen i Göteborg 1997.

Anders Ygeman var vice förbundsordförande och ordförande i internationella utskottet. Men enligt förslaget till dagordning skulle ingen vice ordförande väljas av kongressen.

Förbundsstyrelsen hade tydligen "glömt" att posten fanns. Vänsterfalangen försökte desperat ändra dagordningen och rädda Anders Ygeman men med några få rösters marginal beslutade kongressen att ta bort hans post.

En av de rösterna var min.

Anders Ygeman tog sin hatt och lämnade ungdomsförbundet. Men både SSU och det Socialdemokratiska partiet lider fortfarande av sviterna efter den konflikt som följde.

De flesta av vinnarna på kongressen 1997 blev i förlängningen förlorare och en hel generation unga socialdemokrater valde att lämna organisationen till följd av alla bråk.

Men Anders Ygeman är en "comeback kid". Han gick vidare som riksdagsledamot och var fram till nyligen en populär inrikesminister.

Nu har de borgerliga partierna gjort om vårt misstag från 1997. Om historien ger någon vägledning kommer de snart att få ångra sig.

Att Alliansen hotade med misstroendeförklaring av Anna Johansson följer svensk tradition. Ansvariga statsråd för myndigheter som gjort bort sig har fått gå förr, oavsett om de haft kännedom om misstagen eller inte.

Men misstroendeförklaringarna mot Anders Ygeman och Peter Hultqvist handlar, som alla förstår, i första hand om att de är populära.

Genom att SD och Alliansen har majoritet i riksdagen kan de peta vem de vill, när de vill. Men makt är inte alltid rätt.

Anna Johansson var ansvarig för Transportstyrelsen - Anders Ygeman och Peter Hultqvist var det inte.

Resten av argumentationen är mest snömos.

Samtidigt har Alliansen etablerat en ny parlamentarisk princip. Genom att vilja peta ministrar utan egentliga sakskäl öppnar de för att Socialdemokraterna gör samma sak mot en framtida borgerlig regering.

En sådan regering skulle med nödvändighet bygga på SD:s röster och det partiet gillar som bekant politiskt kaos.

Gissa vem som i så fall sitter på den parlamentariska verktygslådan?Jo, gruppledaren för den socialdemokratiska riksdagsgruppen - Anders Ygeman.

Skickligt spelat, Anna Kinberg Batra.

Vad som gjorde Anders Ygeman och hans vänner rasande 1997 är samma sak som 2017 - fulspelet.

Det är en sak att förlora med blanka vapen men något helt annat om man upplever att motståndaren fuskar.
