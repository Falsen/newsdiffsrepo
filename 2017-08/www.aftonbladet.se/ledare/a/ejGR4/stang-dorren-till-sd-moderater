Stäng dörren till SD, moderater
Karin Pettersson

På presskonferensen när hon avgick höll Anna Kinberg Batra ett av sitt livs bästa tal. Hon pratade om frihet och ansvar, om en värld i förändring och nödvändigheten av att förändras med den. Om hur hon kände sig tvungen att lämna, för politiken och partiet skull.Det var värdigt, rakryggat och ödmjukt.

Efteråt fick journalisterna börja ställa frågor och då sjönk sufflén ihop.

”Jag ångrar ingenting”, var Kinberg Batras svar på frågan om det fanns något hon hade kunnat göra annorlunda. Ansvaret för krisen i partiet låg hos dem som kritiserade henne, de ägnade sig åt självskadebeteende.

Sen lämnade hon scenen.

För hennes parti är det däremot nu det börjar.

Anna Kinberg Batras problem har till del varit det svaga egna mandatet. Hennes väg till makten var att pekas ut av Reinfeldt, en person som i dag är avskydd av många i partiet. Det gjorde henne sårbar när det började skaka.

Bland de manliga kommunalråd som huggit henne i ryggen det senaste halvåret har det ibland låtit som om Kinberg Batras problem varit att hon lett för sällan i TV.

Men partiers problem handlar sällan om "kommunikation".I slutänden är svenska väljare sakinriktade och moderaternas opinionskris har i huvudsak handlat om att folk inte gillat Kinberg Batras politiska och strategiska vägval.

Under Kinberg Batra lämnade Moderaterna Decemberöverenskommelsen, och påbörjade den resa som i vintras ledde fram till öppningen för att regera med stöd av SD.

Det var ett stort och historiskt skifte i svensk politik, och ledde till att många av partiets väljare gick till Centerpartiet. Det skapade samtidigt till en oförsonlig och svårlöst strid inom Alliansen.

Moderaternas undervärderade graden av anständighet i sin egen väljarbas och förfördes av kraften i det Sverigedemokratiska spänningsfältet. Besattheten av invandring och integration hamnade i centrum av debatten, i stället för frågor som ekonomi, skatter och arbetsmarknad.

Nu råder öppet krig i Moderaterna om både maktstrategi och mellan personer och ideologiska falanger. För vem som än kommer efter är detta en svår uppgift, ett år före ett val.

Sverige behöver en stark och anständig höger. Mycket skulle vara vunnet om nästa moderatledare började med att tydligt stänga dörren till Sverigedemokraterna.

Följ Aftonbladet Ledare på Facebook för att diskutera vidare och hitta andra spännande ledartexter.
