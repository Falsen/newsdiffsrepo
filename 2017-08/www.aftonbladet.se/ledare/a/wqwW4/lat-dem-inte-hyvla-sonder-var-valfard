Låt dem inte hyvla sönder vår välfärd
Daniel Swedin

▪ Vad väljer du, sänkt arbetstid och sänkt lön eller att förlora ditt jobb?

Det valet ställde för två veckor sedan det kommunägda vård- och omsorgsbolaget AB Solom i Sollentuna cirka 100 anställda inför.

Borgerligt styrda Sollentuna kommun - som i fjol gjorde en vinst på närmare 160 miljoner - har bestämt sig för att sänka ersättningen till LSS-verksamheten och det innebär att Solom inte längre tycker sig ha råd att betala ut så mycket i lön.

Det löser man genom ett fiffigt trix, man skär ner på de anställdas sysselsättningsgrader. Majoriteten av de anställda på Solom arbetar redan deltid, men enligt Kommunal sänks sysselsättningsgraden med i snitt 14 procent. För en del sänks den med 31 procent. Totalt motsvarar nedskärningen samma sak som om 13,5 heltidsanställda skulle sägas upp.

Att från en dag till en annan minska människors anställningar blev möjligt efter en vägledande dom i Arbetsdomstolen i fjol.

Den slog fast att förfarandet inte strider mot lagen om anställningsskydd, LAS.

Sedan dess har flera arbetsgivare utnyttjat hålen i LAS till att kapa där det passar. De privata vårdjättarna Frösunda och Attendo gör det, till exempel.

På arbetsmarknaden brukar det kallas hyvling och är ett vanligt sätt för företag i arbetsintensiva branscher att spara pengar. I praktiken innebär det nästan alltid att de som redan har de lägsta lönerna får ännu lite mindre betalt. De anställda får sällan mindre att göra, men de får mindre i plånboken.

Men hyvlingsoskicket drabbar förstås också de som behöver vård, omsorg och stöd.

På grund av revorna i välfärden måste omkring 1,3 miljoner anhöriga vårdar eller stödjer en närstående i hemmet. Det "sparar" varje år samhället 181 miljarder kronor på.

De anhörigas situation blir förstås inte bättre när personalen får ännu mindre arbetstid.

Följ Aftonbladet Ledare på Facebook för att diskutera vidare och hitta andra spännande ledartexter.
