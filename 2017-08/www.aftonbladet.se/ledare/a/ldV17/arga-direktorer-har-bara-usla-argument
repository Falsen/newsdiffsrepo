tisdag 22 augusti 2017
Arga direktörer har bara usla argument
Mejla

Det kokar hos Svenskt Näringsliv. Chefen, Carola Lemne, slits tydligen mellan häpnad och vrede. Helgens besked att regeringen kommer att lägga fram ett förslag för att begränsa privata välfärdsföretag beskrivs som “skrämmande”.

Direktörerna på Storgatan är så arga att de glömmer bort vilka de måste övertyga. När Lemne letar argument mot en vinstbegränsning är det inte människors valfrihet eller servicens tillgänglighet som dyker upp. I stället oroar hon sig för vad som ska hända med välfärdskapitalisternas äganderätt och den fria företagsamheten.

Att Ardalan Shekarabi säger att det kommer att komma ett förslag innan valet får Carola Lemne att tänka på 1970-talet.

På den tiden åkte Lemnes företrädare landet runt med en talande docka som hette fabrikör Johansson och skällde över löntagarfonder.

De privata välfärdsföretagens vinster är kontroversiella, det kan inte ha undgått någon. Skandaler på äldreboenden, skolor som går i konkurs, betygsinflation och vårdföretag som väljer onödigt dyra behandlingar har inte ökat förtroendet för branschen.

Att begränsa privatföretagens möjligheter att tjäna skattepengar på vård, skola och omsorg var en hörnsten när regeringen och Vänsterpartiet gjorde upp om budgetsamarbetet. Och det har stöd hos svenska folket.

För ett år sedan ville drygt hälften av svenskarna ha gränser för välfärdskapitalisternas vinstuttag. Nästan tre av tio önskade ett absolut stopp och bara var tionde tyckte att vinstfesten borde få fortsätta.

Näringslivets miljonsatsningar på propaganda och lobbying har knappast påverkat opinionen alls. Däremot lyckades Svenskt Näringsliv under några bättre middagar övertyga Sverigedemokraterna om att överge sitt löfte till väljarna.

Därför har ett regeringsförslag om vinstbegränsningar små möjligheter att klara sig i riksdagen.

Räkna med att frågan återkommer i nästa års valrörelse.

Följ Aftonbladet Ledare på Facebook för att diskutera vidare och hitta andra spännande ledartexter.
