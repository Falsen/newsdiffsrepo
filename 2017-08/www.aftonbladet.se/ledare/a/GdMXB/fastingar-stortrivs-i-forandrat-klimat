Fästingar stortrivs i förändrat klimat
Ingvar Persson

Fästingar kommer att smittas rekordmånga svenskar med TBE i sommar. Mellan april och juni har 110 fall rapporterats till Folkhälsomyndigheten. Så många har det aldrig varit tidigare.

De första symtomen kan vara huvudvärk, trötthet och muskelvärk. För de flesta stannar det där, men hos ungefär var tredje smittad sprider sig viruset till hjärnan. Då kan resultatet hjärnhinneinflammation och till exempel svår huvudvärk, ljud och ljuskänslighet, förvirring och koncentrationssvårigheter.

Det tar ofta månader att bli frisk. En del besvär blir bestående.

När någon väl drabbats av TBE finns ingen behandling mot själva sjukdomen. Det handlar om att lindra symtomen. Däremot kan TBE förebyggas, med vaccin. Behandlingen kräver tre eller fyra doser det första året, och måste fyllas på vart femte år. Det blir dyrt och ganska krångligt.

Trots att allt fler vaccinerar sig fortsätter sjukdomen att sprida sig. Alla som rör sig i naturen borde egentligen skydda sig.

Det finns en förklaring till varför färstingburna sjukdomar som TBE och borrelia ökar år från år. Fästingar älskar fuktigt och varmt väder, alltså precis det klimatförändringarna ger oss.

Risken att bli smittad är fortfarande störst längst kusterna i den södra halvan av landet. Värst är det nu i Uppsala län, men sjukdomen kryper hela tiden in i landet och norrut.

Förra året rapporterades sex fall från Värmland, tre från Dalarna och två från Gävleborg. I år har en person från Norrbotten fått TBE.

På kort sikt är det inte mycket vi kan göra åt fästingarnas utbredning. Vintrarna lär fortsätta att bli mildare och somrarna fuktigare. Men när det gäller TBE finns ändå möjlighet att skydda sig.

Det gäller dessvärre inte alla effekter av det förändrade klimatet.

Följ Aftonbladet Ledare på Facebook för att diskutera vidare och hitta andra spännande ledartexter.
