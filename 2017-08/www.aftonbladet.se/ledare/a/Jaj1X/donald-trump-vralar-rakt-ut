Donald Trump vrålar rakt ut
Daniel Swedin

– Det var därför vi röstade på Donald Trump, för att han sa att vi ska ta tillbaka vårt land och det är det vi ska göra.

Så sa den tidigare Ku klux klan-ledaren David Duke i helgen till CNN. Samtidigt samlades vita nationalister, nynazister, Ku klux klan-medlemmar och den så kallade ”alternativa högern” i Virginia-staden Charlottesville för att just ”ta tillbaka Amerika”.

På nyhetsbilder syns hakkorsfanor och röda kepsar med Trump-budskap i en enda sörja. Tre människor är döda, en bil som rattades av en extremist körde rakt in i en folkmassa och dussintals är skadade. Enligt lokalpolitikern Bob Fenwick, som intervjuats i lokal-tv, var högerextremisterna som kom till staden beväpnade och agerade med paramilitär disciplin. De sökte konfrontation.

– Jag har tjänstgjort i Vietnam och min första tanke var att det var som ett gerillakrig.

Tystnaden från landets president - den ständigt twittrande Donald Trump - var öronbedövande. När han väl tog till orda var budskapet att det som hänt i Charlottesville var båda sidors fel.

Det är groteskt, men ingen borde bli förvånad.

Under valkampanjen vägrade Trump beskriva Ku klux klan-ledaren David Duke som varande rasist. Han har pumpat ut skräckpropaganda om mexikaner. Han har satt likhetstecken mellan invandrare och kriminella. Han har lekt med antisemitiskt bildspråk. Hans stab är befolkad av människor från ytterkantshögern. Hans tal är pyntade med referenser och blinkningar till den typ av blod och jord-nationalister som härjade i Charlottesville. Han har försökt införa ett inreseförbud som bara ska drabba människor som är av en viss trosuppfattning.

Hans presidentvalkampanj och det faktum att han valdes har givit högerextremister livsluft och en känsla av erkännande.Ibland talar man om att politiker sysslar med hundvisslepolitik - de brukar termer och ord som har en annan mening hos en viss väljargrupp än hos den stora massan.

Men, som författaren Samuel G Freedman påpekat i Haaretz, så är metaforen helt värdelös när det gäller Trump. Han visslar inte i extremisternas öra.

Han vrålar rakt ut.
