Mediokra män kör Moderaterna i diket
Anders Lindberg

Nu har nästan hälften av Moderaternas 21 länsförbund krävt Anna Kinberg Batras avgång.

Dramat håller det politiska Sverige på halster och ingen minns längre den där "IT-skandalen" från i somras.

Formellt kan kuppmännen nu tvinga fram ett val av partiledare. Men ännu har de inte majoritet för en annan kandidat - vem det nu skulle vara.Och där någonstans börjar trasslet.

Moderaternas problem är inte att Anna Kinberg Batra är "robotlik" i TV eller ler för sällan. Det blir särskilt tydligt när man läser väljarstatistik från kuppmännens egna kommuner.

Ta Solna exempelvis. Det var M-toppen Pehr Granfalk därifrån som drog i gång veckans uppror.

2006 samlade Moderaterna i Solna 45 procent av rösterna. Under Pehr Granfalks ledning fick partiet i förra valet bara 30.

Eller Täby. I valet 2006 fick Filippa Reinfeldt 53 procent där. Direkt efter valet tillträdde Leif Gripenstam som kommunstyrelsens ordförande och efter två val har han nu lyckats driva ner Moderaterna till nästan osannolikt dåliga 38 procent.

Till och med i Danderyd, själva juvelen i Stockholmsmoderaternas krona, har samma gäng misslyckats fullständigt. Från över 50 procent 2006 till Olle Reichenbergs 41 i valet 2014.

I alla tre kommuner lyckades de lokala moderaterna minska rejält i valet 2010 samtidigt som Fredrik Reinfeldt på nationell nivå gjorde ett succéval.

Eftersom Anna Kinberg Batra valdes först 2015 blir det lite ironiskt när herrar Granfalk, Gripenstam och Reichenberg nu skyller sina egna misslyckanden på partiledningen.

Men Solna, Täby och Danderyd har några av Sveriges högsta kommunalrådsarvoden, långt över exempelvis riksdagsledamöter, och om dagens opinionssiffror står sig är risken att de blir av med pengarna.

Förra året tog Pehr Granfalk ut ett arvode på 96 720 kronor i månaden. Han behöver verkligen någon annan att lägga skulden på.

Moderaternas verkliga problem är partiets politik och strategi. Sedan Anna Kinberg Batra, efter hårt internt tryck, öppnade dörren för SD har partiet rasat rejält.

Förmodligen har även Moderaternas besatthet av invandringsfrågan skadat partiet. De som vill ha en brutalare politik har gått till Jimmie Åkesson och Reinfeldt-moderaterna har flytt till Annie Lööf.

Ingenting i det kuppmännen sagt hittills tyder på att de har några som helst planer på att ändra detta.

Moderaternas kris handlar i grunden om politik och om att de slarvat bort arvet efter Fredrik Reinfeldt.

Så länge de inte inser det spelar det inte så stor roll om de hittar en ny partiledare.
