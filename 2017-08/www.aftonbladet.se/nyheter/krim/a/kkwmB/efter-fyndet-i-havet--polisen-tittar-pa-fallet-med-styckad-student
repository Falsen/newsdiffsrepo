Efter fyndet i havet – polisen tittar på fallet med styckad student
ERIC TAGESSON

Polisen går nu igenom gamla fall, för att se om man möjligen kan hitta gemensamma nämnare, med det misstänkta mordet på Kim Wall.

– Det gör vi ju alltid, och vi har till exempel noterat ett fall från 1986 då torson från en japansk turist hittades i Köpenhamns hamn. Det ska vi titta på, sa Jens Møller Jensen på Köpenhamnspolisen under en presskonferens på onsdagen.

I oktober 1986  såg en taxichaufför en plastpåse som flöt i vattnet vid Islands Brygge i Köpenhamn. Påsen innehöll underkroppen och benen som senare visade sig tillhört en japansk studentska som då hade varit försvunnen i 25 dagar.

Den 22-åriga Kazuko Toyonaga åkte från Tokyo i maj 1986 och reste genom bland annat Tyskland, Sverige och Danmark.

Flera dagar efter första fyndet hittades ännu en platspåse med kroppsdelar, denna gång i Christianshavns Kanal, uppger danska TV2. Kroppsdelarna tillhörde samma kvinna, men polisen lyckades identifiera offret först åtta månader senare, med hjälp av en tysk tandläkare.

Fallet blev aldrig löst. När mordet begicks var Peter Madsen 15 år gammal.

Kim Wall gick omboard på ubåten, tillsammans med den nu misstänkte Peter Madsen den 10 augusti och försvann. I måndags hittades kroppsdelar i vattnet utanför Köpenhamn. I dag bekräftade polisen att det är kvarlevorna efter den försvunna svenska journalisten, efter att ha fått dna-träff.

Polisen letar fortfarande efter resten av Kim Walls kropp.
