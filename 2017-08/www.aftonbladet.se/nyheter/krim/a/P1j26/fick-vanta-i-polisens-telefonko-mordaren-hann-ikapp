Fick vänta i polisens telefonkö - mördaren hann ikapp
MIRA MICIC

Paret i 40-årsåldern mördades 7 mars i år i sitt hem i Hallonbergen i Stockholm. Mannen hade i januari bevittnat en skottlossning som slutade i mord på en 25-åring. Han hade känt igen de inblandade i mordet och kontaktade polisen. Men han var livrädd och sa till polisen at han inte ville att hans namn skulle nämnas i rapporten.

Några veckor senare var han på väg in i sin bostad efter att ha rastat sin hund på morgonen.

Då såg han fyra unga män som höll på att bryta sig in i hans hem, där hans fru var ensam.

Han kände igen dem.

Panikslagen sprang han upp till en grannes lägenhet och larmade SOS, som genast kopplade vidare till polisen.

Men där hamnade han i telefonkö. Signaler går fram i en minut och och två sekunder innan polisens operatör svarar, står det i polisens förundersökning. Då är klockan 09.09 och mannen säger:

– Dom är hos..... XX (namn på en av de mordåtalande 21-åringar), NN (namn på den andra 21-åringen) och två andra dom har brutit sig in i lägenheten och min fru är i lägenheten. XX han sköt YY (namn på den ihjälskjutna 25-åringen) här. Jag vet inte vad de ska göra.

Den panikslagne mannen hinner berätta att han tidigare bevittnat ett mord och svarar på frågan vad som står på dörren, när han plötsligt skriker i panik:

– Å här är XX! XX är här. Han har en kniv den jäveln. Han har en kniv.

– Kom kom kom, ropar mannen i telefon.

Hundskäll hörs i bakgrunden och mannen säger:

– Han har en kniv han tänker hugga mig .........

Sedan hörs ett skrik i det inspelade samtalet som igår i polisens utredning.

Operatören säger:

– Spring spring spring släpp hunden och spring bara.

Men mannen talar inte längre med polisen. Hans röst hörs i bakgrunden:

– Snälla, jag vill inte dö. XX (21-åringens namn), jag ber dig.

Enligt förundersökningsprotokollet larmades den första patrullen till mannens adress klockan 09.12.

När polisen kom till platsen var klockan 09.22. Då hade gärningsmännen släpat ut den panikslagne mannen ut på gatan, misshandlat och knivhuggit honom.

Ett vittne som såg beskrev hur männen högg och slog och hur offret föll ner på marken.

En av gärningsmännen satte sig då på offret och fortsatte hugga.

När polisen kom satt han fortfarande över offrets kropp och högg. De andra tittade på, uppgav de första poliserna på plats.

Vittnen berättade hur polisen började jaga de flyende gärningsmän samt avlossade skott.

Offret, som låg i en blodpöl på gatan, förblev ensam på platsen.

Först när nästa patrull kom påbörjade man livräddande åtgärder, uppgav samma vittne.

Mannen dödförklarades på sjukhus. Han fru hittades mördad i parets lägenhet.

Idag åtalades fyra unga män i Solna tingsrätt, misstänkta för dubbelmordet. Två av dem åtalas även för mordet på den 25-årige mannen i januari i år.
