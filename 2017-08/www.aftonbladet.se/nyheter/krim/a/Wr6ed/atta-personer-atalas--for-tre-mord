Åtta personer åtalas – för tre mord
ERIC TAGESSON

Det var på kvällen den 22 januari som skotten ekade i ett parkeringsgarage i Hallonbergen. En 25-årig man träffades av flera skott, och kördes av en kamrat mot sjukhuset. Innan de kom fram till Karolinska prejades de av vägen, och träffades av ytterligare skott.

25-åringen var vid liv när han kom till sjukhuset, men avled under natten av sina skador.

Sex veckor senare skedde ett dubbelmord på ett gift par i 40-årsåldern i Hallonbergen, i en lägenhet alldeles i närheten av mordet på 25-åringen.

Flera personer tog sig in i parets lägenhet och högg ihjäl kvinnan. Hennes man flydde genom fönstret men blev upphunnen och huggen av gärningsmännen. Han fördes med ambulans till sjukhus, men hans liv stod inte att rädda.

Åklagare Olof Calmvik bekräftar nu Aftonbladets uppgifter om motivet till dubbelmordet.

– En av de personerna som mördades vid dubbelmordet var vittne till det tidigare mordet. Och när det gäller dubbelmordet kommer åtalet också gälla övergrepp i rättssak.

Hur visste gärningsmännen att han var vittne i den första utredningen?

– Jag kommer redogöra för det, men kontentan är att de bekanta sedan tidigare, och han har varit i närheten av platsen och sett delar av det som hänt - och de har sett varandra.

De har alltså tystat ett vittne?

– Ja, vi ser att det är ett motiv till mordet.

Åklagaren säger att han tidigast på onsdag kommer lämna in åtalet mot de åtta personer som sitter häktade i ärendet.

– Men jag kommer åtala samtliga åtta för mord.

– Sex av dem åtalas för det första mordet, fyra för det andra. Två av dem åtalas alltså för samtliga tre mord.

De som kommer åtalas är mellan 16 och 21 år gamla.
