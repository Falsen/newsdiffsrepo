tisdag 22 augusti 2017
Ung kvinna simmade vilse i skärgården – överföll pensionär med stekpanna
MIRA MICIC

Den 75-årige mannen som bott i huset på ön i Stockholms skärgård i många år satt och tittade på tv en novemberkväll i fjol. Klockan var strax efter 19 när han hörde ett konstigt ljud, en hög smäll.

– Första tanken var att det var ett djur, säger han till Aftonbladet.

Han berättar att han gick och tittade efter och såg att altandörren var krossad. När han höll på att tända lampan small det igen.

Då såg han en kvinna som höll på att slå sönder glasdörren.

– Jag försöker se hotfull ut, men hon sträckte in handen genom den trasiga rutan och öppnade den låsta dörren, sa han i förhör.

När 75-åringen försöker larma polisen blir han attackerad av kvinnan.

Först gör hon utfall med en kökskniv, sedan slår hon honom med en tung gjutjärnsstekpanna i huvudet.

– Hon dängde in stekpannan så blodet sprutade, sa 75-åringen i förhör.

Det blir slagsmål och de två slåss med knytnävarna.

Till sist lugnar kvinnan ner sig och 75-åringen kontaktar sitt barn som kallar dit polisen.

75-åringen fördes med ambulans till sjukhus.

Kvinnan, som togs till arresten, uppgav för polisen att hon frös efter simturen och endast ville värma sig i pensionärens hus. Men eftersom han blev chockad och skrek, blev hon också chockad och gick  till attack, sa hon  enligt polisens förundersökning.

– Jag har en ringklocka på dörren, hade hon använt den skulle hon fått annorlunda mottagande, säger 75-åringen till Aftonbladet.

Enligt polisens utredning hade kvinnan begett sig ut mot skärgården för att leta upp en man som gjort henne illa för flera år sedan.

I förhör uppgav hon att hennes mobil dog under tiden hon färdades mot Gustavsberg, så hon hade inte den exakta adressen. Då fick hon för sig att mannen kanske bodde på ön hon såg framför sig. Hon hoppade i det då sjugradiga vattnet och simmade dit. Då insåg hon att hon kommit fel men var nerkyld och ville in i huset för att värma sig.

I ryggsäcken som hon lämnade vid bryggan hittade polisen en kniv. Kvinnan sa att hon tänkte använda kniven mot mannen hon letade efter, eventuellt kastrera honom. Men hon lämnade kniven på bryggan eftersom hon insåg att det var fel hus.

Den 23-åriga kvinnan, som är hemmahörande i Stockholmsområdet, står nu åtalad för grov misshandel samt hemfridsbrott.

Rättegången hålls i september.
