Åtta unga män åtalas för tre brutala mord
ERIC TAGESSON

Den 22 januari besköts en 25-årig man i ett parkeringsgarage i Sundbyberg. Han kördes till Karolinska, där bilen prejades och han sköts igen. Han sköts i huvudet, i överkroppen, i armen och i höger hand. Han dog senare på sjukhuset.

Sex veckor senare, den sjunde mars, knivmördades ett par i 40-årsåldern boende i Hallonbergen. Flera markerade män tog sig in deras lägenhet. Hustrun mördades inne i lägenheten, mannen lyckades fly ut på gatan där han mördades.

Enligt åklagare Olof Calmvik så bevittnade mannen i 40-årsåldern mordet på 25-åringen i januari.

Nu åtalas åtta män för inblandning i de tre morden. Männen är mellan 16 och 21 år gamla, majoriteten av dem är ostraffade. De som förekommer i brottsregistret har dömts för bland annat hastighetsöverträdelse, olovlig körning och olaga hot.

Sex av dem kommer åtalas för mordet den 22 januari, fyra för dubbelmordet på paret. Två av dem kommer att åtalas för inblandning i samtliga mord.

De två männen som åtalas för de tre morden är båda 21 år gamla. En av de unge männen har tidigare dömts för att inte ha haft på sig hjälm vid färd på moppe eller motorcykel. Den andre för att inte ha haft på sig bilbälte. Annars är de ostraffade.

Enligt åtalet så har de sex männen som ligger bakom mordet på 25-åringen planerat att han skulle dö. En av 21-åringarna, han som misstänks för alla tre mord, ska ha lockat med sig 25-åringen ner till garaget där han först skjutits. När 25-åringen lyckades ta sig därifrån så fick han de andra att tillsammans med honom ta upp jakten.

Enligt åtalet jagade de honom först till fot, mot Ör i Sundbyberg.

Sedan fortsatte jakten i bilar, påväg mot Karolinska sjukhuset.

Fyra unga män, 16 till 22 år,  åtalas för mordet på paret i Hallonbergen. Samtliga åtalas även för grovt övergrepp i rättssak.

De fyra ska, enligt åtalet, planerat att döda mannen som tidigare bevittnat skjutningen i garaget i januari. Mannen hade vittnat hos polisen och planen var, enligt åtalet, att stoppa hans vittnesmål. De fyra ska kommit överens att angripa mannen och därefter ”inhandlat kniv, rep och handskar, i syfte att utföra gärningama”.

Enligt stämningsansökan blev paret mördade den 7 mars efter att gärningsmännen trängt in i deras bostad, efter att ha krossat altandörren.

Advokat Marcus Lodin som företräder de anhöriga till det mördade paret säger att det som hänt är en stor tragedi.

– De mår mycket dåligt efter det som hänt, och det har de gjort sedan i mars. Men de är starka, och vill kunna sätta punkt för att gå vidare. De vill att de skyldiga ska få sina straff.

Paret som bodde i Hallonbergen hade två barn.

– Det är en stor tragedi att två barn förlorat båda sina föräldrar, säger advokaten och målsägandebiträde Marcus Lodin.
