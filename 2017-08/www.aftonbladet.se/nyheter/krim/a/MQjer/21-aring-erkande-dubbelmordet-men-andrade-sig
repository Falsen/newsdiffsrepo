21-åring erkände dubbelmordet - men ändrade sig
ERIC TAGESSON

Den 21-årige mannen beskrivs som något av en ledargestalt bland kriminella i Hallonbergen.

Han greps den 7 mars i ett trapphus i närheten av den plats där dubbelmordet inträffade, i direkt anslutning till brottet.

Men trots det nekar han i de inledande förhören. Han beter sig trotsigt, är ibland hotfull mot poliserna, börjar vissla och pratar om ”Jokern”, och att han på morddagens morgon sett filmen Batman.

– Jag jobbar åt Jokern, fortfarande jag är Jokerns talare från och med idag.

Vid flera tillfällen beskriver förhörsledaren hur 21-åringen ”talar osammanhängande”.

Ett förhör får ställas in, eftersom 21-åringen ”kletat ner både sig själv och sin cell med mat han nyss fått”.

Men i ett senare förhör händer något. 21-åringen lämnade då en helt ny version av vad han gjort på morddagen.

– Jag träffade några. Jag visste jag skulle gå in, jag gick in jag såg henne, jag slog henne, jag slog henne, jag dödade henne, det var roligt.

Han säger att ”nån” sedan ringde polisen.

– Jag vet inte vem det är som ringer polisen jag går, han också, jag är stolt över jag döda. Ha ha. Men han var stark, jag började brottas med han och grejer.

Han får frågan varför han gjorde det?

– Han golade ner mina vänner.

21-åringen namnger sedan de tre vännerna som var med honom på morddagen.

Han säger att de några dagar tidigare bestämt sig för att döda mannen.

– Och hon var där, tog henne också, hon var på köpet.

Han ger en väldigt detaljerad redogörelse för hur de båda morden gått till, var han har skaffat kniven, och vad han sedan sprang. Samtliga uppgifter stämmer med de faktiska omständigheterna.

21-åringen berättar också i förhören att han känner paret väl, och även deras två barn.

Men i nästa förhör igen ändrar han sig. Han säger nu att han inte minns det föregående förhöret, inte heller har han något med några mord att göra.

Han hävdar att poliserna förgiftat hans mat.

Den 21-årige mannen är också en av de två som förutom dubbelmordet misstänks för mordet på en 25-årig man i januari.
