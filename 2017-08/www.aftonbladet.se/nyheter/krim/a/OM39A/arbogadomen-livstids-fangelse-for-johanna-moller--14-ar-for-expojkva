måndag 21 augusti 2017
Arbogadomen: Livstids fängelse för Johanna Möller – 14 år för expojkvännen
ERIC TAGESSON

Nu har Västmanlands tingsrätt meddelat sin dom i de så kallade sommarstugemorden.

Redan i slutet på juni meddelade domstolen att ”övertygande bevisning har förebragts om dels att Mohammad Rajabi gjort sig skyldig till mord och försök till mord” och att Johanna Möller ”gjort sig skyldig till ett fall av stämpling till grov misshandel, i vart fall några fall av stämpling till mord, i vart fall anstiftan av mord den 7–8 augusti 2015 samt mord och försök till mord den 3 augusti 2016, försök till grovt bedrägeri medelst brukande av falsk urkund, grovt bedrägeri, urkundsförfalskning, givande av muta och hot mot tjänsteman.”

Därefter har de båda genomgått rättspsykiatriska utredningar, men ingen av dem ansågs lida av en allvarlig psykisk störning i lagens mening och när en slutpläderingarna hölls den 7 augusti yrkade åklagarna på livstids fängelse för både Johanna Möller och Mohammed Rajabi.

Men efter sista rättegångsdagen fick åklagarna in handlingar som visade att Rajabi var 20 år när brottet begicks, och därför ändrade åklagarna sitt yrkande till 14 års fängelse.

Och nu har rätten sagt sitt. I domen som meddelades klockan 11 i dag står det att:

På sin hemsida skriver tingsrätten att Johanna Möller ”döms för mord och försök till mord (föräldrarna),  anstiftan av mord (maken) samt stämpling till mord i några fall,  stämpling till grov misshandel i ett fall, grovt bedrägeri, försök till  grovt bedrägeri medelst brukande av falsk urkund, givande av muta,  urkundsförfalskning, och hot mot tjänsteman till fängelse på livstid”.

Två av rättens ledamöter var enligt pressmeddelandet från domstolen, skiljaktiga på så sätt att de vill ogilla åtalet för hot mot tjänsteman.

Hennes expojkvän döms för mord och försök till mord till fängelse i 14 år samt utvisning på livstid.

”En av rättens ledamöter är skiljaktig och vill bestämma påföljden till fängelse 12 år” skiver tingsrätten. Rajabi utvisas och förbjuds att återvända till  Sverige.

Johanna Möller döms även att betala skadestånd till exmakens anhöriga samt försäkringsbolaget på sammanlagt 1,1 miljoner kronor.

Förutom det döms hon till att, tillsammans med Rajabi, betala sammanlagt 309 000 kronor i skadestånd till sin mor och syster.

Rajabis advokat Lars Jähresten säger till Aftonbladet att domen är väntad. Han har ännu inte diskuterat domen med sin klient.

– Först när jag gjort det kan vi ta ställning till om vi ska överklaga till hovrätten.

Aftonbladet Plus LÄS OCKSÅ: Här är de som sitter inlåsta – på livstid
