Polisen misstänker: Mördade syster för sommarstuga - kan vara psykiskt sjuk
JOHANNA RAPP

Den femte augusti hade syskonparet i 60-årsåldern stämt möte. De hade under en lång tid haft en konflikt om en sommarstuga de ägde tillsammans.

Men kvinnan ska ha ställt in mötet.

Samma kväll larmades polisen till gården utanför Enköping, där kvinnan i 60-årsåldern hittades mördad.

- Hon har utsatts för skarpkantat våld, med någon form av tillhygge, säger åklagaren Thomas Bälter Nordenman.

Drygt två timmar senare kunde hennes bror gripas, med blod på sina händer. Han sitter nu häktad, på sannolika skäl misstänkt för mord. Enligt en paragraf 7-utredning, en liten sinnesundersökning, som gjorts på mannen så kan man misstänka att han led av en allvarlig psykisk störning vid gärningen och även vid undersökningstillfället.

Han säger sig också inte minnas vad som hänt kvällen den 5 augusti:

”Vid undersökningssamtalet kan NN varken bekräfta eller dementera det som läggs honom till last eftersom han säger sig sakna minnesbilder från tiden för gärningen”, står det i utlåtandet från Rättsmedicinalverket.

Mannen, som är tidigare ostraffad, beskrivs leva i en ordnad social situation:

”med kvalificerat heltidsarbete, egen bostad och vad som förefaller vara ordinarie mellanmänskliga relationer”, enligt utredningen.

Sin fritid ägnar han åt snickeriarbeten och träning och han utför arbete åt Försvarsmakten, enligt den lilla sinnesundersökningen.

I utredningen beskrivs också konflikten om sommarstugan, som ska ha handlat om hur den skulle förvaltas. Samma dag som systern i 60-årsåldern hittades mördad ska de ha planerat in ett möte – men systern ställde in mötet med kort varsel.

Enligt Thomas Bälter Nordenman har man en uppfattning om hur den mordmisstänkte tog sig till gården där kvinnan hittades mördad och säger att det är just bråket om sommarstugan som man misstänker är motivet.

– Det är den motivbilden som vi kan se i nuläget. Vi fastställer det genom förhör med olika personer, säger Thomas Bälter Nordenman.

Just nu väntar man på svar från NFC, Nationellt forensiskt centrum, om de tekniska fynd som gjorts. Bland annat gällande blodet på broderns händer i samband med att han greps.

– Utredningen pågår fortfarande, vi har ett stort antal förhör som ska hållas och vi väntar på resultat av NFC, säger åklagaren.
