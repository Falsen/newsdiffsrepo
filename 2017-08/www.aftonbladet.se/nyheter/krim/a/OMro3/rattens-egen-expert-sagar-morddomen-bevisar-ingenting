tisdag 22 augusti 2017
Rättens egen expert sågar morddomen: ”Bevisar ingenting”
ERIC TAGESSON

Aftonbladet Plus LÄS OCKSÅ: Här är de som sitter inlåsta – på livstid

Under måndagen dömdes Johanna Möller, 42, och Mohammad Rajabi, 20, för mord och mordförsök mot Möllers föräldrar. Dessutom dömdes den 42-åriga Arbogakvinnan för anstiftan av mord på sin make Aki Paasila, som hittades död i Hjälmaren i augusti 2015. Man har inte kunnat klarlägga exakt hur Aki Paasila mördades – men antalet kiselalger i hans kropp talar för att han mördades, enligt domen.

– Rätten har kommit fram till att främst det här med kieselalgerna gör att vi kan slå fast att han blivit mördad, sen vet man ju inte vem och vilka som var på plats. Vi tycker också att det är klarlagt att kvinnan måste ha varit inblandad på ett eller annat sätt och eftersom man inte vet exakt hur så blir domen anstiftan, lindrigare än medhjälp eller gärningsmannaskap, säger Hans-Åke Nygren, rådman i Västmanlands tingsrätt.

Kiselalger är encelliga växter som normalt är en hundradels millimeter stora. Enligt rättsläkaren Henrik Druid, som man hänvisar till i domen, andas man vid drunkning in flera liter vatten och om man drunknar i kiselalgsrikt vatten blir en stor mängd kiselalger lagrade i kroppen. I Aki Paasilas kropp hittades tre kiselalger – vilket talar emot att han drunknade i Hjälmaren, enligt domen.

Men en av de experter som vittnade om kiselalgerna i rätten håller inte med om rättens resonemang.

– Antalet kiselalger på den aktuella platsen kan ju variera från en dag till en annan, en dag kan det vara en miljon, nästa dag en enda. Vi kunde ju inte ta prov den aktuella dagen. Det beror på hur mycket det blåser, och det ena med det andra, säger Anders Stehn, som kallades av åklagarna att vittna i rätten.

Rätten skriver i domen att ni experter sagt att det kryllar av kiselalger i Hjälmaren vid den här tiden på året, och att avsaknaden av dem i den avlidnes kropp därmed skulle vara ett bevis på att han bragts om livet.

– Det har vi inte sagt. Det är deras tolkning.

Kan man säga att avsaknaden av kiselalger i hans kropp tyder på att han inte drunknat i Hjälmaren?

– Nej, det kan man inte säga, det vet vi inte. Det finns inte tillräckligt mycket forskning om vad som händer med folk som drunknar, hur mycket man får i sig, hur mycket som stannar, hur mycket som inte stannar.

– Frånvaron av något är inte ett bevis på att det inte fanns. Negativ bevisföring går inte att göra.

Tingsrätten konstaterar att kiselalgsmetoden är omstridd, bland annat på grund av risken för kontaminering, men den blir alltså ändå avgörande i tingsrättens bevisning.

Johanna Möller själv menar att det inte finns några som helst bevis för att Aki Paasila mördades.

– Åklagarens egen expert sa ju i rätten att antalet alger kunder variera från dag till dag, skriver hon i ett brev till Aftonbladet.

Aftonbladet Plus LÄS OCKSÅ: Här är de som sitter inlåsta – på livstid
