tisdag 22 augusti 2017
Människohandlare bakom misstänkt tiggerihärva
JOHANNA RAPP

Den 19 januari genomförde gränspolisen en utökad gränskontroll mot en industrifastighet i Bergslagen. Där fanns flera vuxna och även barn.

– Barnen har bott i den undermåliga fastigheten och vi tillslaget så befann sig tre barn i fastigheten, säger åklagare Isabelle Bjursten.

Nu åtalas tre personer, två män misstänkta för människohandel och en kvinna för medhjälp till människohandel. Enligt åtalet så har de tillsammans och med ytterligare personer bedrivit människohandel med tiggare, från Bulgarien till Sverige.

Enligt förundersökningen så har tiggeriverksamheten under ett år inbringat 1,3 miljoner kronor. Pengar som polisen misstänker nästan uteslutande hamnat hos personerna som organiserat tiggeriet.

– De har först tagit 50 procent av vad tiggaren fått in och sedan har de tagit pengar för bland annat el och transport. Vi kan inte säga ett exakt belopp, men om det är som vi befarar har tiggarna kanske inte fått någonting, säger Kjell Haglund, utredare hos polisen.

Han är noga med att poängtera att personerna som tiggt inte är misstänkta för något brott, utan att brottsmisstankarna är mot dem som står åtalade för inblandning i människohandeln.

Det är både män och kvinnor i olika åldrar som rekryterats.

– Personerna som blivit rekryterade har gemensamt att de levt under dåliga hemförhållanden, med låg utbildning och dålig språkkunskap och så har man närmat sig och föreslagit att man ska komma till Sverige och jobba, säger Isabelle Bjursten.

Enligt Bjursten så har de fått resan till Sverige betald – och sedan tvingats att tigga för att tjäna in skulden.

– De har fått erbjudanden om jobb inom bland annat byggbranschen, men under resans gång eller när de kommit till Sverige har de fått reda på att det finns något byggjobb. Då är de redan satta i skuld eftersom organisatörerna har betalat för resan hit, säger Isabelle Bjursten, på Internationella åklagarkammaren.

Åtalet omfattar tio personer som utsatts för människohandel, även om man misstänker att fler kan ha drabbats. De tio har tillsammans fått ihop upp till 150 000 kronor, som sedan de misstänkta människohandlarna ska ha lagt beslag på.

– Det har varit frågan om en indirekt kontroll. De är i en utsatt belägenhet efter att ha rest till ett land där de inte kan språket och har varit inhysta i en fastighet långt ifrån större städer. I ett av fallen har man tagit en persons barns pass så att de inte trott sig kunna åka därifrån, säger Bjursten.

Enligt åtalet så har personerna bakom människohandeln ordnat gemensamma transporter där man kört ut tiggarna och sedan hämtat upp dem.

– De har varit på ganska många ställen men med säkerhet i Borlänge, Lindesberg, Ludvika, Frövi och Grängesberg. Det har varit koncentrerat till Bergslagen.

När personerna kommit till Sverige har de fått bo i en gammal industrifastighet i närheten av Högfors, i Ljusnarsbergs kommun. Byggnaden beskrivs som undermålig med hemmagjorda elkopplingar och rum som avgränsas genom att hänga upp lakan. Maten som de fått har delvis varit förruttnad.

– De har plockat maten ur containrar och gett till tiggarna, säger Kjell Haglund.

Rättegången är planerad att starta i september. Den åtalade kvinnan nekar helt till att ha något med verksamheten att göra, männen säger att de har varit med och tiggt, men förnekar att det varit fråga om något brottsligt eller vilseledande.
