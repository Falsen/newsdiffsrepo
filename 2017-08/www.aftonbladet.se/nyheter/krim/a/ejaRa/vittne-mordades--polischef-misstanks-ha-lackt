Vittne mördades – polischef misstänks ha läckt
ERIC TAGESSON

Den 22 januari sköts en 25-årig man med flera skott i Hallonbergen. På väg till sjukhuset i en bil besköts han igen, och avled senare på sjukhus av sina skador.

En man i 40-årsåldern blev, enligt åklagare Olof Calmvik, vittne till mordet.

Sex veckor senare tog sig flera maskerade män in i 40-åringens lägenhet, där de dödade hans hustru, och sedan den flyende 40-åringen på gatan utanför.

Två minderåriga barn förlorade sina föräldrar.

Inom kort åtalas åtta unga män för mordet på paret, och för mordet på 25-åringen.

Men parallellt med mordutredningarna pågår en annan förundersökning.

En polisman, som inte arbetade med någon av mordutredningarna, misstänks för brott mot tystnadsplikten och tjänstefel - kopplat till mordet på vittnet.

Den utredningen sköts av chefsåklagare Martin Tidén på Särskilda åklagarkammaren, som utreder när poliser misstänks för brott.

– Det stämmer att det pågår en utredning avseende tjänstefel och brott mot tystnadsplikten, säger han.

Han bekräftar att misstankarna gäller utredningen där mordvittnet blev mördat.

– Men jag kan inte gå in på några detaljer, det är en pågående utredning, och jag kommer i mitten på september fatta beslut om förundersökningen ska fortsätta eller läggas ner.

Aftonbladet har varit i kontakt med den misstänkte polischefen.

– Jag har ingenting att säga om det här i nuläget, säger han.

Hur ställer du dig till anklagelserna?

– Jag har inga kommentarer.
