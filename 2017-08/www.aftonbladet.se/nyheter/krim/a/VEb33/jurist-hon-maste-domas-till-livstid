måndag 21 augusti 2017
Jurist: Hon måste dömas till livstid
ADAM WESTIN

I augusti 2015 befann sig Aki Paasila tillsammans med sin hustru Johanna Möller vid hennes föräldrars sommarstuga i Granliden, utanför Arboga.

På morgonen den 8 augusti larmade Johanna Möller 112 och sa att Aki  var försvunnen och under samtalets gång hittas en tom roddbåt av Johanna Möller. När räddningstjänsten kommer till platsen finner de snart Akis döda kropp i vattnet. Polisen inledde aldrig någon förundersökning om brott. Bara dagar efter Akis död försökte Johanna Möller begära ut en livförsäkring som tecknats i hans namn – men försäkringsbolaget fattade snart misstankar om att något inte stod rätt till - och inledde en egen utredning.

Ett år senare, den tredje augusti 2016, har Johanna Möllers föräldrar lagt sig för att sova i sommarstugan. Mamman har senare berättat hur hon vaknar av att någon stöter till henne, hon tror först att det är hennes man som knuffar till henne. Istället ser hon hur någon sitter hukad över hennes man i sängen och hugger honom med en kniv.

Också mamman attackeras med kniv – men överlever och lyckas larma polisen.

– Jag tror någon varit inne och skadat oss. Min man ligger i sängen, jag tror han är död, säger hon i larmsamtalet.

Först misstänker polisen att mamman kan ligga bakom mordet, men misstankarna avskrivs snabbt. Istället riktas misstankarna mot dottern Johanna Möller och hennes pojkvän Mohammad Rajabi. De grips den 16 augusti men släpps bara tre dagar senare. Drygt två veckor senare greps de på nytt, denna gång i Trondheim i Norge. De häktas misstänkta för attacken i sommarstugan.

Kort därefter väljer åklagaren att öppna upp också fallet som rör den döde maken Aki Paasilas död på nytt, efter att försäkringsbolaget If lämnat över sin egen utredning över dödsfallet.

Johanna Möller och Mohammed Rajabi nekar till att de har någonting med brotten de häktats för att göra, men i december tvärvänder Mohammed Rajabi, och erkänner nu att han, tillsammans med Johanna Möller, dödat hennes pappa och försökt döda hennes mamma.

Men Johanna Möller håller fast vid sin oskuld.

Den åttonde maj inleddes den närmare 30 dagar långa rättegången.

Efter att den avslutats konstaterade tingsrätten, i slutet på juni att den åtalade Johanna Möller, 42, var skyldig till samtliga brott hon åtalats för, och så även hennes tidigare pojkvän Mohammad Rajabi.

De två skickades sedan för att genomgå en rättspsykiatrisk undersökning, och efter en månad kom beskedet: Varken Johanna Möller eller Mohammed Rajabi anses lida av en allvarlig psykisk störning. Därefter hölls en sista förhandlingsdag, då åklagarna la fram sina straffyrkanden:

Livstids fängelse för Johanna Möller och livstids fängelse, alternativt 18 års fängelse, för Mohammad Rajabi, beroende på hur gammal rätten bedömer att han var vid brottet.

Men bara några dagar senare ändrade sig åklagarna, då de fått handlingar från Iran som pekade på att Rajabi var under 20 år vid tiden för attacken, och därför yrkade man nu på 14 års fängelse.

Mohammed Rajabi har erkänt att det var han som dödade Göran Möller, 68, och försökte mörda hans fru. Han har berättat att han gjorde det tillsammans med Johanna Möller, men hon nekar konsekvent till alla anklagelser, både om mordet/mordförsöket sommaren 2016, och mordet på Aki Paasila ett år tidigare.

I flera brev till Aftonbladet skriver hon att hon är utsatt för en konspiration, att polis och åklagare bortsett från alla bevis som pekar på hennes oskuld.

Bland annat, menar hon, bevisar ett intyg från hennes optiker att hon inte kan köra bil i mörker.

– Så jag kan omöjligt ha kört Mohammad till sommarstugan.

Med hjälp av egna ekvationer, med klockslag, körtider och vittnesmål menar hon att det är omöjligt att det gått till så som Mohammed påstår.

Inte heller finns några bevis för att hon dödade sin tidigare make, hävdar hon.

– Han mördades inte, ingenting bevisar att han mördades, trots flera obduktioner har man inte hittat något som bevisar att han mördades.

– Allt tyder på att han lagt ut ett betesnät, och när han skulle hoppa i land på bryggan sköt båten iväg och han var berusad, hade ett sjukt hjärta, fick en kallsup = hjärtstopp och död inom 60 sekunder, skriver hon.

Men tingsrätten menar att hennes version inte stämmer med verkligheten och att hon är skyldig till mord i två fall, samt försök till mord.

I dag klockan 11 meddelas domen.

Enligt Elisabeth Massi Fritz, brottsmålsadvokat som följt fallet, har brotten begåtts med sällsynt stor hänsynslöshet, råhet och grymhet.

– Beträffande brotten mot Arbogakvinnans föräldrar är det brott som har riktats mot två gamla människor, i deras hem. De har varit totalt försvarslösa och upplevt en stor dödsångest, säger Elisabeth Massi Fritz.

Johanna Möller, som även funnits skyldig till bland annat grovt bedrägeri, givande av muta, hot mot tjänstemän och flera fall av stämpling till mord, bör dömas till lagens strängaste straff, säger Elisabeth Massi Fritz.

– Jag ser inget annat än livstids fängelstraff.
