Så hänger skjutningarna under blodiga fredagen ihop
ERIC TAGESSON

Klockan var tjugo i fyra på fredagseftermiddagen, och det var mycket människor ute i solen när lugnet plötsligt övergick i kaos. Ett flertal skott från ett automatvapen ekade mellan husen på Kölgatan i Västerås.

Gärningsmännen försvann sedan på en moped, kvar på platsen låg två personer, skjutna med flera skott - men vid liv.

Två timmar och 40 minuter senare kommer nästa larm till polisen. Denna gång ljöd skotten på Stenhagen i Uppsala.

När polisen kommer till platsen hittar de en man i 30-årsåldern invid en bil. Han är skjuten i huvudet, och hans liv står inte att rädda.

– Jag hörde tre skott, först trodde jag det var smällare men när jag tittade ut såg jag att en man låg ner och blödde från huvudet, säger ett vittne till Aftonbladet.

Två timmar och tjugo minuter förflyter. Sedan är det dags igen. 20.38 ringer flera personer 112 och säger att de hört flera höga smällar, de tror att det kan röra sig om en skottlossning i Tensta i västra Stockholm.

Utanför en port hittar polisen en svårt skadad man, och patrullen bestämmer sig för att inte vänta på ambulans utan kör själv den skottskadade mannen, en 22-åring, till sjukhuset. Där gör läkarna allt för att rädda mannens liv, men han avlider och inom loppet av några timmar har två unga män skjutit till döds. Båda två har, enligt uppgift till Aftonbladet, skjutits i huvudet.

Knappt tre timmar senare smäller det för fjärde gången denna fredag, nu på Lagmansgatan i Malmö.

Två män träffas vid halv tolv-tiden på kvällen av flera skott, men överlever. Också de två männen i Malmö har träffats av eld från ett automatvapen.

Aftonbladet kan nu berätta att det finns kopplingar mellan minst tre av de fyra skjutningarna i fredags.

Dödsskjutningen i Uppsala misstänks vara en direkt hämnd efter skottlossningen i Västerås ett par timmar tidigare.

Och mordoffret i Uppsala kan i sin tur kopplas till en av de två personer som sköts i Malmö senare under kvällen. Offret i Malmö har en stark koppling till Uppsala. Han har växt upp i samma område och är folkbokförd på den gata där mordet på 30-åringen ägde rum tidigare under dagen.

Mannen som sköts i Malmö är välkänd av polisen. 2012 dömdes han i tingsrätten för mord, men friades sedan i Hovrätten, och förra året satt han häktad, misstänkt för medhjälp till mord, men släpptes senare på fri fot.

Christer Nordström är presstalesman på polisen i Uppsala.

– Alltid när det är skjutningar på det här viset har vi ju kontakt med kollegor runt om i landet, det är en del av underrättelsearbetet, säger han.

Han säger att han inte i detalj kan kommentera vilka eventuella kopplingar polisen ser mellan de olika våldsdåden förra fredagen.

– Det kan finnas olika kopplingar, men om de i sin tur gör att ärendena har ett samband med varandra är för tidigt att säga, det får utredningen visa.
