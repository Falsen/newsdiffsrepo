Så mycket kommer Johanna Möller kosta skattebetalarna
JON FORSLING

Tingsrätten dömde Johanna Möller, 42, till livstid för att hon  – med hjälp av sin ex-pojkvän Mohammad Rajabi – har mördat sin pappa och utsatt sin mamma för mordförsök. Hon dömdes även för att ha anstiftat mordet på sin make Aki Paasila i deras sommarstuga utanför Arboga i augusti 2015.

Johanna Möller kommer att avtjäna sitt straff på riksmottagningen på Hinseberg tillsammans med några andra av Sveriges mest uppmärksammade kvinnliga brottslingar.

Det finns tre olika säkerhetsklasser på svenska fängelser. Vilken säkerhetsklassificering en anstalt får beror på vilka fångar de ska husera; de mest riskfyllda intagna hamnar på fängelser med säkerhetsklass 1. Hinseberg – där Johanna Möller åtminstone inledningsvis kommer att sitta – har säkerhetsklass 2, vilket är en något lägre säkerhetsnivå:

– Det finns inga anstalter för kvinnor som har säkerhetsklass 1 i Sverige, säger Viveca Hilberts, pressekreterare på Kriminalvården.

Ett vårddygn på ett svenskt fängelse med säkerhetsklass 1 och 2 kostar staten i snitt 3 616 kronor, enligt siffror från Kriminalvården.

Denna kostnad kan variera något från anstalt till anstalt, men sett över ett helt år betyder det att skattebetalarna får punga ut cirka 1,3 miljoner kronor per år och intagen för att hålla dessa anstalter i drift.

Fängelser med högre säkerhetsklass har något högre driftskostnader; för anstalter med säkerhetsklass 3 var den totala dygnskostnaden ”bara” 2 327 kronor i fjol:

– Det är framförallt en högre personaltäthet med även högre kostnad för den fysiska säkerheten som är mer omfattande. Med anledning av att intagna med högre risker placeras på anstalter med högre säkerhetsklass så har anstalter i högre säkerhetsklass mer omfattande skyddsåtgärder för att kompensera för de risker som finns identifierade kring de intagna som placeras där, säger Christina Källgren Pettersson, chef på Enheten för verksamhetsutveckling i anstalt och häkte vid Kriminalvården.

– De ökade skyddsåtgärderna medför en högre kostnad för underhåll et cetera. Anstalten Kumla är en anstalt placerad i säkerhetsklass 1 och har till exempel ett betydligt mer omfattande skal- och perimeterskydd än vad en öppen anstalt har, fortsätter hon.

Johanna Möller ska överklaga sin livstidsdom till hovrätten, och blir kvar i häkte till dess. Efter att hennes slutgiltiga dom blir förkunnad kommer hon, förutsatt att hon döms, att föras till Hinseberg, som är Sveriges största kvinnoanstalt och speciellt anpassad för kvinnor dömda till långa straff.

Anstalten ligger nordost om Örebro och har totalt 93 platser, men för närvarande finns bara cirka 60 inskrivna. De intagna jobbar i olika verkstäder för montering, förpackning, tryckeri och sömnad. Det finns också en arbetsmarknadsutbildning i svetsning, och fångarna jobbar ungefär mellan kl. 8.30 och 16.30 alla vardagar.

Jacques Mwepu, anstaltschef på Hinseberg, säger att dygnskostnaden för Hinseberg är något mindre än den snittsiffra på 3 616 kronor som Kriminalvården sammantaget räknar med att anstalterna i säkerhetsklasserna 1 och 2 kostar i snitt:

– 2016 kostade ett vårddygn på Hinseberg 2 750 kronor. I den kostnaden ingår personalkostnader, lokalkostnader och övriga driftskostnader – till exempel sjukvård, kläder och utrustning, säger han via mejl.

Med så kallade "overhead-kostnader" för regionkontor och huvudkontor blir den totala kostnaden 3 300 kr för ett vårddygn på Hinseberg.

Jacques Mwepu vill inte svara på huruvida Johanna Möller kommer att få specialbehandling på Hinseberg, med tanke på att hon är en så omskriven fånge:

– Jag inte uttala mig i det enskilda fallet, säger han.

Sverige har väldigt höga kostnader för fängelsevård sett ur ett internationellt perspektiv. Men enhetschef Christina Källgren Pettersson menar att svensk fångvård inte kan jämföras med vissa andra länders:

– Europas länder och fängelsesystem är väldigt olika så det beror på vilket land vi jämförs med. Tittar man i Europarådets rapport ligger till exempel Norge – som är ett jämförbart land – väldigt nära Sverige i kostnad. Men det blir missvisande att jämföra oss med länder som till exempel Bulgarien som skiljer sig väsentligt från Sverige och svensk kriminalvård på många sätt, säger hon.

– Svensk kriminalvård har ett mycket högt anseende internationellt – det finns en stor efterfrågan från andra länder, europeiska, liksom utomeuropeiska att lära av Sverige, i form av studiebesök och att vi bjuds in att tala och utbilda, fortsätter Christina Källgren Pettersson.

Spontant låter en kostnad på över 3 600 kronor per fånge och dygn som en hög kostnad för skattebetalarna – vi pratar ju ändå om folk som har begått grova brott?

– I Sverige har vi en modell där vi tror på att rusta dem som döms till kriminalvård med behandling och utbildning för att de ska ha bra förutsättningar och motivation att välja ett laglydigt liv när de kommer ut. Statistik visar också att återfallen i brott som ger kriminalvård inom tre år bland dem som lämnar oss har minskat med 13 procent sedan 1999 till 29 procent – en låg siffra internationellt sett, säger Christina Källgren Pettersson.

2011 kom en rapport från Europarådet med namnet ”Space I – Council of Europe Annual Penal Statistics”, där man kom fram till en betydligt högre siffra för inlåsta fångar per dag i svenska fängelser – 5 500 kronor.

Men enligt Viveca Hilberts på Kriminalvården var dessa siffror missvisande:

– De lade till exempel även in kostnad för arrest, och det är inte Kriminalvården utan polisen som står för den kostnaden, säger hon.
