tisdag 22 augusti 2017
Här kommer Johanna Möller avtjäna sitt straff
JOHANNA RAPP

Under måndagen dömdes Västmanlands tingsrätt Johanna Möller, 42, till livstids fängelse för bland annat mord på sin pappa, mordförsök på sin mamma och anstiftan till mord på maken Aki Paasila.

Hon kommer nu att placeras på riksmottagningen på Hinseberg och sedan kommer Kriminalvårdens placeringssektion att göra en utredning som bestämmer var hon sedan ska avtjäna sitt straff.

– Hinseberg och Ystad är de kvinnoanstalter med högst säkerhet. Kvinnor som döms för ett sådant allvarligt brott blir inledningsvis placerade på någon av dem. I Sverige finns dock ytterligare fyra kvinnoanstalter och Kriminalvården arbetar för att klienterna ska få en så bra återanpassning som möjligt genom att klienterna flyttas till lägre säkerhet senare under verkställigheten, säger Jacques Mwepu, kriminalvårdschef på Hinseberg.

På Hinseberg avtjänar flera av Sveriges mest uppmärksammade kvinnliga brottslingar sitt straff. Bland andra Jonna Henningsson, som dömdes till livstids fängelse av hovrätten efter att ha mördat och styckat sin kärleksrival. Där sitter också Carina Frödin, känd under namnet ”Svarta änkan”, efter att ha mördat sin dåvarande man genom att tända eld på hans lägenhet i Grängesberg. Hon har också dömts för att ha skurit en sambo i benet och för att ha strypt en pojkvän till döds.

Sammanlagt sitter just nu 59 kvinnor inskrivna på Hinseberg.

– Det är vanligast med tillgreppsbrott. Vi har också intagna som sitter för mord, försök till mord, misshandel, narkotikabrott etc, säger Jacques Mwepu.

På Ystadanstalten sitter bland annat Sara Lundblad, som avtjänar ett 18-årigt fängelsestraff för att tillsammans med sin dåvarande pojkvän mördat sin pappa Göran Lundblad.

Hinesbergs anstalt har 93 platser och är i säkerhetsklass 2. Kvinnorna som sitter där får varje dag sex timmars sysselsättning.

– Under fritiden kan intagna ägna sin tid åt friskvårdsaktiviter, träning på gymmet, volleyboll i träningshall eller ute på gården. Yoga, etc, säger Mwepu.

Dessutom finns det ett lärcentrum där man kan studera bland annat språk, matematik, samhällskunskap och historia. Om Arbogakvinnan Johanna Möller får avtjäna sitt straff på Hinseberg kan hon dessutom syssla med sömnad.

– Vi erbjuder även yrkesutbildning inom svets. Det finns möjlighet att arbeta med montering och förpackningsverkstad eller sömnad.

Aftonbladet Plus LÄS OCKSÅ: Här är de som sitter inlåsta – på livstid
