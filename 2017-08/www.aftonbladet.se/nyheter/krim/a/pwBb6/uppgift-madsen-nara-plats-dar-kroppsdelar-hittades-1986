Uppgift: Madsen nära plats där kroppsdelar hittades 1986
ERIC TAGESSON

Kvarlevorna efter den mystisk försvunna 22-åriga japanska studenten Kazuko Toyonaga som var på semester i Europa hittades i en plastpåse som flöt i vattnet vid Islands Brygge i Köpenhamn i oktober 1986. I påsen fanns benen och underkroppen. Resten av kroppen hittades senare på andra platser i inloppet till Köpenhamn, även dessa i plastpåsar.

Det tog polisen åtta månader att identifiera offret. Hon hade varit på rundresa och besökt både Norge, Finland och Sverige. Dagen innan polisen tror att hon mördades tog hon tåget från Stockholm mot Köpenhamn.

Bland tipsen som kom in till polisen i den omfattande utredningen fanns även en uppgift från ”en yngling”, som ringde gällande ett makabert fynd i en byggnad i hamnområdet.

Jens Møller Jensen på Köpenhamnspolisen leder utredningen om Kim Walls död, och han var den som berättade att man också tittar på det ouppklarade mordet på Kazuko Toyonaga.

Han säger att man ännu inte hunnit titta närmare på de gamla fallen, utan har förtfarande fullt upp med den pågående utredningen.

Vet ni vem ynglingen som ringde in med tipset om det blodiga föremålet?

– Vi har inte kommit så långt än, vi har andra saker vi prioriterar just nu, säger Jens Møller Jensen.

1986, när Peter Madsen var 15 år, bodde han tillsammans med sin pappa i Höng, en mindre stad på västra Själland.

Redan då var hans stora intresse teknik, vetenskap, och raketer, och han sågs av sina skolkamrater som en ”nörd”.

Enligt Thomas Djursing, som skrivit en bok om Peter Madsens liv tog dock 15-åringen så gott som dagligen tåget till Köpenhamn, en resa på en timme och tjugofem minuter, för att träffa sina kompisar och pyssla med olika raketprojekt.

– De hade en lokal nere i hamnen på Refshaleön, där de höll till, säger Thomas Djursing.

Refshaleön är ett stort industriområde i Köpenhamns hamninlopp. Det är bara några hundra meter, vattenvägen, till en av de platser där delar av Kazuko Toyonaga hittades.

Vi har uppgifter om att Peter Madsen så gott som dagligen befann sig i närheten av platsen där delar av Kazuko Toyonaga hittades.

– Det känner jag inte till, och har svårt att tänka mig, han var ju bara 15–16 år. Vi får titta på det, men det blir längre fram, säger Jens Møller Jensen.
