25-åringens mamma såg mordet på vittnet
JOHANNA RAPP

Den 22 januari mördades en 25-årig man. En man i 40-årsåldern, granne till mannen, ska ha bevittnat skjutningen. I polisförhör berättar mamman till 25-åringen om hur grannen efter mordet på 25-åringen kommit fram och pratat med henne. Detta ungefär en vecka innan han mördats.

– En dag kom (grannen) och ville beklaga sorgen. Jag sa till honom att det är många som inte vågar komma fram och göra det. (Grannen) sa: "Vi har blivit hotade”, säger hon i polisförhör.

Mamman till 25-åringen berättar också hur grannen sa till henne att två av de nu åtalade hotade honom och sa att om de vittnade skulle de ge sig på hans son.

Sex veckor efter mordet på 25-åringen, den sjunde mars, hade mamman varit i garaget där 25-åringen sköts för att hedra honom.

– Jag kände att jag hade gott om tid under morgonen och gick ner till garaget och tände ett ljus och bad en bön. Sedan gick jag upp igen och satte mig på en stol i vardagsrummet. Jag hörde sedan skrik och tittade ut genom fönstret, säger hon enligt förundersökningen.

Då kunde hon se hur en person attackerades på terassen utanför.

– Jag trodde till en början att det var grannens son som blev slagen. Jag tror de som slog honom var sammanlagt 4-5 personer, säger hon enligt förundersökningen.

Mamman beskriver hur hon kunde känna igen några av gärningsmännen.

– Jag såg honom tydligt. Det var NN som slog med plankan. Jag sprang då till min granne och bad henne att ringa till polisen. Jag berättade för henne att det var några som höll på att slå grannens barn. Jag vet inte om personerna som slog den här personen såg mig, säger hon enligt polisförhören.

Flera personer har bevittnat mordet på mannen i 40-årsåldern och vittnar om hur han bett för sitt liv.

Sammanlagt åtalas åtta personer för de tre morden, alla mellan 16 och 21 år gamla. Två av männen åtalas för alla tre mord, sammanlagt åtalas sex stycken för mordet på 25-åringen och fyra personer för dubbelmordet.
