Föremålen i Kevin-utredningen analyserades aldrig
JOHANNA RAPP

Det är över 19 år sedan som fyraårige Kevin mördades utanför Arvika. De två bröderna Robin och Christian, då fem och sju år gamla, pekades ut som ansvariga för hans död. Efter SVT:s granskning av fallet så beslutade Åklagarkammaren i Värmland sig för att återuppta förundersökningen, bland annat på grund av hur förhören med bröderna gick till.

Redan 1998 gjorde polisen flera beslag, bland annat kläder och pinnar skickades på analys. Men flera av fynden som gjordes för nästan 20 år sedan har aldrig testats, trots att de skickades in till SKL, statens kriminaltekniska laboratorium, nu kallat NFC.

– NFC säger att de har skickat en del resultat, men vi kan inte hitta de svaren. Sedan har det gjorts avbeställningar på analyser därifrån efter att man avslutat förundersökningen. Så vi konstaterar att allt inte är testat, säger chefsåklagare Niclas Wargren, som leder den återupptagna Kevin-utredningen.

SKL, nuvarande Nationellt forensiskt centrum, fick alltså flera fynd från utredningen skickade till sig år 1998, men då de två bröderna pekats ut som skyldiga så beslutade den dåvarande utredningen att föremålen inte behövde testas.

– Det var väl för att man var färdig med utredningen. NFC är ju hårt belastade bland annat för att man skickar in en massa saker och glömmer att avbeställa det, så på det sättet är det ju bra. Men man kan ha synpunkter på att de ansåg sig färdiga innan man hade alla analyssvar, säger Niclas Wargren.

Hade det gett ett annat resultat, alltså att bröderna kanske inte pekades ut som ansvariga, om föremålen analyserats?

– Det är möjligt, det vet jag inte. Nu när vi ligger så långt efter i tiden så måste vi jobba med det. Det kanske inte ger något men det är definitivt viktigt att testa, säger Wargren.

Förekom det några tekniska bevis mot bröderna i den gamla utredningen?

– Nej, inte som jag sett eller känner till.

I nästa vecka kommer utredningsgruppen som nu arbetar med mordet på Kevin att ha ett möte med NFC för att gå igenom beslagen och hur de ska analyseras. Förhoppningen är att man ska kunna säkra till exempel fingeravtryck eller DNA-spår.

Den tidigare spaningsledaren Rolf Sandberg vill inte kommentera den nya utredningen.
