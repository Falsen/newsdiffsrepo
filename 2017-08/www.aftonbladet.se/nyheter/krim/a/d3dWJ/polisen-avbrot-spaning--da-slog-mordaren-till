måndag 21 augusti 2017
Polisen avbröt spaning – då slog mördaren till
ANDERS JOHANSSON

Mordet misstänks vara en del i en pågående gängkonflikt i södra Stockholm. Mordet kopplas också till flera tidigare händelser, och den dödade mannen satt tidigare i sommar häktad, misstänkt för en kidnappning, men släpptes och förundersökningen mot honom lades ner.

I slutet på juli sköts en ung man till döds i Vårberg, och också det mordet kopplas till den pågående gängkonflikten och narkotikahandeln i området.

Efter att polisen fått underrättelser om att en hämndaktion efter mordet i Vårberg var på gång satsade man extra resurser på att förebygga nya våldsdåd.

Enligt uppgift till Aftonbladet pågick den riktade insatsen under tisdag till söndag förra veckan.

Man hade såväl uniformerad personal i området som civila spanare, sammanlagt ett tiotal poliser, som höll uppsikt över de personer man trodde kunde vara inblandade i gängkonflikten.

Man genomförde ett flertal kontroller/visitationer av personer, och även husrannsakningar i både bostäder och fordon.

I söndags avbröt man dock den riktade insatsen, och två dagar senare, i tisdag small det.

– De vågade inte genomföra det här när vi hade en riktad insats i området. Direkt när det blev färre poliser där så verkställde dom, säger en källa.

Klockan 15.02 kom larmet till polisen om skottlossning på Östberga torg. På plats fanns skottskadade män. De fördes till sjukhus, men den ena mannens liv gick inte att rädda - och en mordutredning inleddes.

Enligt uppgifter till Aftonbladet blev den döde mannen skjuten i huvudet och i bröstet, nere i ett parkeringsgarage, efter att ha tvingats ner på knä.

Den andra mannen sköts med ett skott i benet och vårdas på sjukhus. Enligt uppgift blev ett barn vittne till mordet och mordförsöket.

Gärningsmannen ska enligt uppgift till Aftonbladet ha varit maskerad och beväpnad med automatkarbin, tomhylsor till en AK47 hittades på platsen.

Ännu har ingen misstänkt gripits.
