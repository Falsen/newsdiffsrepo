Lisa Holm-mördaren isoleras - hotbild i fängelset
JOHANNA RAPP

Nerijus Bilevicius är dömd till livstids fängelse för att ha mördat Lisa Holm.

Snart kommer han att flyttas från Norrtäljeanstalten till Litauen för att avtjäna resten av sitt straff där.

Fram tills dess isoleras han på anstalten.

Enligt uppgifter till Aftonbladet beror det på att det finns en hotbild mot Nerijus Bilevicius och att man misstänker att någon av de andra fångarna kan attackera honom eller avslöja när han kommer att förflyttas till hemlandet.

I beslutet från Kriminalvården står det att:

”en intagen får hållas avskild från andra intagna om det är nödvändigt med hänsyn till att det finns en risk för den intagnes eller någon annans säkerhet till liv eller hälsa”.

Stefan Bengtsson, chef på Norrtäljeanstalten, vill inte kommentera anledningarna till att Nerijus Bilevicius placeras i avskildhet på anstalten närmare.

– Det finns olika anledningar till att man gör det, alltifrån att klienten själv begär avskildhet eller att vi gör det. Det beror på vilken situation det är, säger Bengtsson.

Nerijus Bilevicius ska också ha ansökt om att få byta arbetsuppgifter med anledning av alla de farliga föremål som finns i verkstaden och att ”det finns många sjuka människor här som kan göra vad som helst", enligt uppgifter till Aftonbladet. Han ska också ha uppgett att han fått höra av en annan intagen att denne beordrats av en annan fånge att misshandla honom.

I förra veckan skrev bland annat Aftonbladet om att Nerijus Bilevicius kommer att flyttas till Litauen och från Kriminalvården kommenterade man då att nästa steg i processen med att föra över honom var att planera transporten.

Dagen efter togs beslutet om att Lisa Holm-mördaren skulle placeras i avskildhet.

”Anstalten bedömer med anledning av de uppgifter som framkommit att det föreligger skäl för avskildhet jämnlikt ovan angivet lagrum”, skrev man i beslutet.

När en intagen placeras i avskildhet så flyttas man till en speciell avdelning.

– Då sitter man i avskildhet och man har ingen gemensamhet med de övriga klienterna, säger Stefan Bengtsson.

Nerijus Bilevicius ansökte själv om att få flyttas till Litauen, då han inte har någon anknytning till Sverige och vill komma närmare sin familj:

”Bilevicius har, som han uttrycker det, ”ingenting” i Sverige. Till skillnad från situationen för andra intagna, som han ser får regelbundna besök av sina familjer, finns det ingen praktisk möjlighet för hans familj att besöka honom i Sverige”, står det i yttrandet som den 11 augusti skickades till Kriminalvården.
