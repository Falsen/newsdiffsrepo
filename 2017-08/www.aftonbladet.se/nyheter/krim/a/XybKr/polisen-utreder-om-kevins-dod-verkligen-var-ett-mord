Polisen utreder om Kevins död verkligen var ett mord
JOHANNA RAPP

1998 hittades fyraårige Kevin död utanför Arvika. Två bröder, fem och sju år gamla, pekades ut som skyldiga för mordet. Nu har utredningen tagits upp på nytt och man går igenom förhör som gjordes då, pratar med folk på nytt, tar upp tips och analyserar beslag.

Dessutom kommer man att be en rättsläkare att gå igenom det gamla obduktionsprotokoll som gjordes 1998, för att se om man kan få nya förklaringar till vad som hände då Kevin dog.

– Jag tycker att när det har gått såhär lång tid så finns det anledning att be att rättsmedicinsk sakkunniga tittar på utlåtanden från den tiden. Utan att ha en egen uppfattning om att det innehåller några felaktigheter eller inte så tycker jag främst med tiden som gått, och att det finns en del oklarheter kring händelseförloppet att det är en relevant fråga att ställa. Sedan har jag inget uppfattning om vad svaret på den delen kommer att bli, men jag vill gärna ha den frågan besvarad, säger chefsåklagare Niclas Wargren som leder förundersökningen.

Så det kanske inte ligger ett brott bakom?

– Det är en frågeställning som är relevant. Det mesta tyder på att det är det, men vi behöver förhållandevis förutsättningslöst titta på den biten, säger Wargren.

Den återupptagna förundersökningen arbetar efter flera olika scenarion kring vad som kan ha hänt då Kevin dog för 19 år sedan.

– Vi tittar på andra gärningsmän, vi tittar på om det var en olycka, vi tittar på andra personer som kan vara inblandade fast det ändå inte var brott så att säga och kanske andra brott som inte är mord kan vara relevant också.

Enligt åklagaren har man fått in en mängd tips i utredningen.

– En massa personer har hört av sig med tips. Det är en sådan dramatisk händelse och på en liten ort. Normalt sett när en fyraåring dödas så finns det inte så många alternativ, men så är det inte i fallet här. Det är väldigt många personer som han har haft kontakt med den här dagen, som han har pratat och lekt med.

Än så länge har över 20 förhör hållits, majoriteten är nya förhör, resten med sådana som förekom redan i den tidigare förundersökningen.

– I många delar måste jag säga att det är ett jättebra polisarbete. Man har hållit många förhör och strukturerat det väl, kommenterar Wargren vittnesuppgifterna som redovisats i den gamla utredningen.
