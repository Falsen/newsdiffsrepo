SMHI: Risk för kraftigt regn och åska
GUSTAF TRONARP

Sommarvädret har väl inte varit något vidare. Men nu verkar det som att hösten trots det vill markera sitt intåg på allvar.

Under natten och torsdagsmorgonen väntas det regna riktigt rejält. SMHI har gått ut med ett meddelande om att det väntas stora regnmängder i Halland, Jönköpings län, Södermanland, Västra Götaland, Östergötland och Stockholms län.

Natten till torsdag och torsdag morgon intensifieras regnet och det finns risk för stora regnmängder.

Lokalt kan det falla runt 35 millimeter. I samband med åska kan nederbörden bli ännu mer omfattande än så.

– Det är ett regnområde som ligger över södra Götaland men regnandet har inte riktigt kommit igång än. Det blir först under kvällen, natten och morgonen som regnet kommer att röra sig åt nordost, säger Erik Rindeskär, meteorolog på Foreca, till Aftonbladet TV.

– Tidvis kan det bli kraftigt regn.

Enligt SMHI finns det en risk att regnet leder till att källare, dagvattenbrunnar och vägar svämmas över. Osäkerheten i prognosen är dock stor. På grund av det har SMHI än så länge inte utfärdat någon formell varning.

”Om prognoserna blir säkrare kan den ersättas av en varning”, skriver SMHI på sin hemsida.

Framåt helgen ser det dock lite muntrare ut på väderfronten.

– Det blir mer högtrycksbetonat och temperaturerna kan röra sig upp mot 20 grader i södra Sverige, säger Erik Rindeskär.
