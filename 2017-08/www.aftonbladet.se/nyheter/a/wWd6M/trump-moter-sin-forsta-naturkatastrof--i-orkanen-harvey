Trump möter sin första naturkatastrof – i orkanen Harvey
JOAKIM MAGNÅ

Harvey uppgraderades till kategori tre på fredagen, vilket innebär att det kan bli den värsta orkanen som drabbar USA på tolv år.

Det amerikanska orkancentret uppger att vindarna kan nå 55 meter per sekund, skriver Washington Post. Dessutom väntas kopiösa mängder regn falla.

Orkanen rör sig över Mexikanska golfen och beräknas dra in över Texas på fredagskvällen, lokal tid, eller framåt lördagsmorgonen.

President Donald Trump kommer att tillbringa helgen i presidentämbetets lantställe Camp David i Maryland. På väg mot helikoptern på Vita husets gräsmatta fick han frågan från en reporter om han har någon hälsning till människorna i Texas.

– Lycka till allihop, svarade han.

– De kommer att vara säkra. Lycka till allihop.

Joe McComb, borgmästare i staden Corpus Christi, varnar invånarna för att det kan bli stora översvämningar.

– Om du vet vad vatten kan orsaka när det stiger snabbt och rör sig – då vet du att det kan vara dödligt, säger han på en presskonferens, enligt nyhetsbyrån AP.

Invånarna har uppmanats att evakuera från låglänta områden. Enligt Joe McComb har många tagit bilen ut ur staden.

– Människors liv är vår prioritet. Egendom är på andra plats just nu, säger han.

Flykten från kustområdena har gjort att motorvägarna korkats igen. Samtidigt har de människor som stannat kvar bunkrat upp med mat och förstärkt sina fönster, rapporterar CNN. Miljoner människor berörs.

Efter att Harvey nått land kommer orkanen att stanna upp med kraftiga skyfall och översvämningar som följd över de södra delarna av Texas och Louisiana. Den rör sig långsamt och kan ligga kvar in i nästa vecka.

– Houston-området och Corpus Christi kommer att ha det rörigt under lång tid. Jag kan inte minnas någon annan storm som nått land och varit både väldigt stark och väldigt långsam, med följden att den inte rör sig inåt land, säger Brian McNoldy, orkanforskare vid University of Miami, till nyhetsbyrån AP.

McNoldy tror att Harvey kan få liknande ekonomiska konsekvenser som orkanen Katrina som 2005 dödade mer än 1 800 personer.

Guvernören i Texas, Greg Abbott, har begärt att Vita huset ska utlysa katastroftillstånd i delstaten. Detta för att ge tillgång till alla tillgängliga resurser.

– Stormen tillsammans med mängderna regn kan medföra att egendom för miljarder dollar skadas och, alldeles säkert, förlusten av människoliv, skriver han i ett brev, rapporterar Washington Post.

Enligt Greg Abbott räcker delstatens egna resurser inte till, utan det behövs federal hjälp för att hantera situationen.

Trump-administrationen har ännu inte ställts inför något liknande. Orkanen drar dessutom in över USA i ett läge där departementet för inrikes säkerhet – som ansvarar för den federala katastrofmyndigheten Fema – och kustbevakningen saknar permanenta chefer.

Även orkancentret och den nationella vädertjänsten saknar ytterst ansvariga.

Den tidigare chefen för departementet för inrikes säkerhet, generalen John Kelly, är numera stabschef. Elaine Duke är ställföreträdande chef.

– Det finns någon vid rodret, säger Sarah Huckabee Sanders, Vita husets pressekreterare, enligt CNN.

– Med general Kelly vid presidentens sida genom den här processen är vi väl förberedda, fortsätter hon.

Huckabee Sanders förklarar att Donald Trump följer utvecklingen noga.

– Presidenten har informerats och kommer att få ytterligare uppdateringar i takt med att stormen närmar sig. Han kommer hålla ett vakande öga och är beredd att tillföra resurser om det behövs, säger hon.

Senare på fredagseftermiddagen lokal tid twittrade Trump från Camp David: ”Orkanen blir mycket större och kraftigare än förutspått.”
