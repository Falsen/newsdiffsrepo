Ny genomsökning av Nautilus – tros ha många dolda hålrum
EBBA THORNÉUS

Den bärgade ubåten UC3 Nautilus, där uppfinnaren Peter Madsen misstänks ha dödat den svenska journalisten Kim Wall ska undersökas på nytt.

Det meddelade Köpenhamnspolisen i ett pressmeddelande på tisdagen.

Detta då man efter tips misstänker att det finns dolda hålrum i ubåten som kan leda till nya ledtrådar i utredningen gällande Walls död.

”Det bör understrykas att scanningen genomförs för att utesluta att det kan finnas ogenomsökta rum, och inte mot bakgrund av en konkret misstanke om detta", skriver Köpenhamnspolisen i pressmeddelandet.

Polisen hoppas bland annat på att kunna hitta spår av brottet eller ett mordvapen. Till sin hjälp har de danska utredarna fått låna en mobil lastbilsscanner från den danska skattemyndigheten Skat.

Polisen har på tisdagen även återupptagit sökandet i vattnet vid Kögebukten efter fler kroppsdelar som kommer att pågå i två dagar.

Till sin hjälp har den danska polisen likhundar från Sverige som har specialtränats på att spåra kvarlevor efter människor under vattnet.

Det var den den 10 augusti som den svenska journalisten Kim Wall försvann i samband med en ubåtsfärd tillsammans med den danske ubåtsägaren och uppfinnaren Peter Madsen.

Inledningsvis påstod Madsen, som räddades i vattnet att ubåten sjunkit och att han släppt av Kim Wall på Refshaleøen i Köpenhamn.

Några dagar senare bärgades ubåten och undersöktes av polis.

Förra måndagen hittades en stympad kvinnokropp, närmre bestämt en torso i havet utanför Vestamager, som tillhörde Kim Wall. Polisen har även hittat blod i ubåten som efter en dna-träff visade sig tillhöra Wall.

Madsen, som tros ha dumpat Walls kropp och därefter sänkt ubåten medvetet, sitter häktad misstänk för mord alternativt dråp och brott mot griftefriden

Han nekar till anklagelserna, men har i förhör sagt att en olycka skett ombord på ubåten och att han begravde Kim Walls kropp till sjöss.

Under utredningen av Kim Walls död har polisen fått in en mängd tips och uppmanar fortfarande människor att höra av sig med iaktagelser.

Under måndag sökte polis med flygplan över Kögebukten för att hitta kroppsdelar och kläder, däribland en orange tröja, men utan resultat.

I lördags framkom att en tredje person setts i sällskap med Wall och Madsen en kort tid före ubåtsfärden, vilket bekräftats av dansk polis som dock poängterar att den tredje personen inte är misstänkt i fallet.

– Vi har uppgifter om det och vi vet också vem det är. Men det är inget märkligt. Det är inget misstänkt med personen, säger Jens Möller Jensen, utredningsledare vid den danska polisen, till Kvällsposten.

I samband med utredningen av Kim Walls död tittar polisen även på flera andra ouppklarade fall, däribland den 22-åriga japanska studenten Kazuko Toyonaga, som försvann när hon var på semester i Europa.

Hennes kvarlevor hittades i en plastpåse som flöt i vattnet vid Islands Brygge i Köpenhamn i oktober 1986.
