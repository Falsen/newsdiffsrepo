Statsvetare: ”Sätter bilden av ett splittrat parti”
EMMA LINDSTRÖM

Kraven om avgång blev för mycket. På fredagsförmiddagen meddelade Anna Kinberg Batra att hon avgår som partiledare för Moderaterna.

Partiet står nu utan ledare med drygt ett år kvar till valet 2018. Det är ett parti som kämpar med stora ideologiska spänningar, enligt Jonas Hinnfors, professor i ideologi vid Göteborgs universitet.

Statsvetaren beskriver det som att partiet är delat i frågan om att öppna för ett samarbete med Sverigedemokraterna. Vissa vill ha mer – andra mindre.

Spänningarna har gått ut över Anna Kinberg Batra.

– Hon har fått personifiera det. Det är svårt att tro att någon annan klarat det på ett bättre sätt, om man inte intern bestämmer sig för en riktning, säger Jonas Hinnfors.

Han menar att den ideologiska skiljelinje mellan personer som anser att SD ska bjudas in, och de som vill stänga samma parti ute, går i Moderaterna.

– En del uppfattar det som att det inte är orimligt att öppna dörren mer, medan vissa uppfattar det som att man har öppnat den för mycket, säger han om Moderaterna.

Jonas Hinnfors bedömer att spänningarna i Moderaterna blev tydliga i samband med Decemberöverenskommelsen 2014.

– Det började röra på sig i partiet via DÖ. Jag tror att partiet missbedömde kritiken inifrån, säger Hinnfors.

Den akuta krisen utlöstes när Kinberg Batra ”gläntade på dörren för SD”, och meddelade att Moderaterna var beredda att fälla regeringen med stöd av Sverigedemokraterna.

Att balansera spänningarna i partiet var för svårt.

– Det verkliga problemet är inte partiledaren Anna Kinberg Batra, säger Hinnfors.

Efter att elva länsförbund krävt Anna Kinberg Batras avgång valde hon att kliva av. Beskedet kom på fredagen, och hon säger själv att hon bestämde sig kvällen före.

– När ett efter ett länsdistrikt uttalar icke-förtroende kommer man till en punkt där det inte håller, säger Hinnfors.

Det är ovanligt att byta partiledare så nära inpå ett val. Det behöver inte nödvändigtvis skada ett parti, men risken finns där, menar han.

– Det sätter bilden av ett splittrat parti som har mycket kvar att göra fram till valet och kan komma att skymma sikten för sakfrågor, säger Jonas Hinnfors.
