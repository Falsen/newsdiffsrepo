måndag 21 augusti 2017
Tre nya fall av sexuellt ofredande under We are Sthlm
ADAM WESTIN

Ungdomsfestivalen We are Sthlm arrangeras i Kungsträdgården i Stockholm varje år, när sommarlovet går mot sitt slut.

Förra året uppmärksammades det stora antalet anmälningar om sexuellt ofredande – omkring 50 stycken. I år har det varit lugnare, enligt Mats Eriksson, kommunikatör på Stockholmspolisen.

– Den generella bilden är att det har varit bättre ordningsläge än tidigare år. Det är fler vuxna på plats, fler volontärer och fler som jobbar i kommenderingen. Vi jobbar också väldigt offensivt mot narkotikabrott, säger Mats Eriksson.

Under fredagen anmäldes tre fall av sexuellt ofredande. Två misstänkta personer har gripits, för två olika fall.

Polisen kan inte uppge några några närmare detaljer kring anmälningarna, men vet att i ett av fallen är den utsatta en flicka i åldrarna 15–17 år.

–  Det har skett under själva festivalen och på den platsen, om det har hänt under en konsert eller någon av aktiviteterna kan jag inte svara på, säger Mats Eriksson på Stockholmspolisen.

Totalt har det under årets festival upprättats åtta anmälningar om sexuellt ofredande.

– Det är aldrig acceptabelt. Men vi har misstänkta i flera av de fallen. Det är svårutrett, det vet vi, men vi kommer jobba hårt för att leda det i bevis. Vi har också bättre resurser än tidigare när det gäller att se över övervakningsfilmer,  säger Mats Eriksson.
