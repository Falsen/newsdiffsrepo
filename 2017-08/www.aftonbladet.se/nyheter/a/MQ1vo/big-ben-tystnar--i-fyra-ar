måndag 21 augusti 2017
Big Ben tystnar – i fyra år
TT-AFP

Klocktornet ska repareras och för att skydda arbetarnas öron kommer därför Big Ben att sluta klämta, i fyra år. Det är den längsta perioden av tystnad under klockans 157-åriga historia.

Beslutet att upphöra med nationalklenodens ringningar sammanfaller med en tid av nationell osäkerhet i Storbritannien, som försöker hitta sin väg ut ur EU. Flera parlamentsledamöter från Konservativa partiet kräver att klockan ska vara i gång i samband med brexit i mars 2019.

– Det skulle vara mycket passande om Big Ben ringer oss ut ur EU, säger parlamentsledamoten Andrew Bridgen.

Enligt nuvarande planer kommer klockan fortsatt att klämta vid särskilda tillfällen, exempelvis på högtidsdagen "Remembrance Sunday".
