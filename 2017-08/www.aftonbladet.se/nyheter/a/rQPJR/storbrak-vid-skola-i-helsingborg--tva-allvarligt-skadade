Storbråk vid skola i Helsingborg – två allvarligt skadade
JAMSHID JAMSHIDI

Polisen larmades till storbråket vid gymnasieskolan i Helsingborg klockan 14.09 på onsdagen.

När patrullerna anlände till platsen påträffades två skadade personer.

– Det är två killar och de har stick-och misshandelsskador, säger Anna Göransson, presstalesperson vid polisens ledningscentral i region syd.

– Så det har använts tillhyggen.

Tonåringarna, som är födda −00 och −01, har förts till sjukhus med ambulans. De ska ha allvarliga skador, enligt sjukhuset.

Det är i nuläget oklart om tonårspojkarna är elever på skolan.

SVT Nyheter Helsingborg har pratat med en lärare som var en av de första på plats.

– Jag var inne på Nicolaiskolan och hörde skrik utanför och sprang ut. Då såg jag två ungdomar som låg svårt skadade här utanför skolans område vid en park. Jag och en kollega hjälptes åt att försöka trycka på deras skador för att stoppa blodflödet medan vi väntade på ambulans, säger läraren till SVT.

Läraren berättar också att ungdomarna ska ha fått skärsår på flera ställen i benen och i magen.

– Vi har rubricerat det som försök till mord, säger Anna Göransson.

Polisen spärrade av ett område utanför skolan och tekniker genomförde en brottsplatsundersökning under eftermiddagen.

– Man har också hållt förhör och samlat in vittnesuppgifter, och eventuellt tagit med sig något beslag från platsen, säger Åsa Emanuelsson, polisens presstalesperson.

Flera gärningsmän ska ha lämnat platsen efter händelsen.

Ingen person är gripen.
