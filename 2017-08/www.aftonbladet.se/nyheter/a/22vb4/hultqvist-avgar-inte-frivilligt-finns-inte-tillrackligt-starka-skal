Hultqvist avgår inte frivilligt: ”Finns inte tillräckligt starka skäl”
JOSEFIN SILVERBERG

Två ministrar har redan tvingats avgå i och med den kritik som riktats mot hur de hanterat och informerat om it-skandalen på Transportstyrelsen. Den upphandling som myndigheten gjorde resulterade i att uppgifter om det svenska fordonsregistret och därmed uppgifter om hemliga agenter inom säkerhetspolis, försvar och polis har kunnat röjas.

De borgerliga partierna och SD hotade med misstroendevotum mot tre ministrar och infrastrukturminister Anna Johansson fick lämna sitt uppdrag  och Anders Ygeman, inrikesminister omplacerades till tjänsten som gruppledare för socialdemokraterna i riksdagen.

Försvarsminister Peter Hultqvist har däremot fått behålla sitt jobb. När riksdagen öppnar i höst kommer Alliansen och SD att fullfölja misstroendeförklaringen mot honom. Det bekräftades återigen av Jimmie Åkesson när han höll sitt sommartal i Sölvesborg under lördagen.

– Utifrån det vi vet idag är mitt förtroende för försvarsministern obefintligt. Därför är det självklart att fullfölja misstroendeförklaringen mot Peter Hultqvist när riksdagen öppnar, säger SD-ledaren.

Peter Hultqvist har sagt att han fick kännedom om säkerhetsbristerna i mars 2016. Dagens Nyhets granskning visar dock att Försvarsmakten vidtog åtgärder redan 2015 för att skydda personer vars identitet riskerade att läcka i och med upphandlingen på Transportstyrelsen.

– Jag anser att de vi gjort på vårt departement var den åtgärd vi skulle vidta i det läget, att säkra upp att Försvarsmakten vidtog de åtgärder de skulle. Det har vi fullföljt. Jag måste förutsätta att näringsdepartementets informationskanaler fungerar både där och gentemot statsrådsberedningen, säger Peter Hultqvist i Ekots lördagsintervjun och fortsätter:

–  Självklart måste man ha stöd i riksdagen och de får ytterst ta ställning. Jag är beredd att stå kvar vid att vi har gjort vår del av den här hanteringen på ett korrekt sätt, och jag tycker inte att de skäl som anges för min del är tillräckligt starka för att jag ska ställa min plats till förfogande. Jag kommer att vara beredd att stå ända ut i den här processen.

Han är kritisk mot hur misstroendevotumet används av oppositionspartierna och menar att det ”är ett instrument som ska användas med större varsamhet och när det finns allvarligare saker att peka på”.
