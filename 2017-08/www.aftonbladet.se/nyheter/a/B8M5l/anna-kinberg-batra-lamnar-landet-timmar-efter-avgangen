Anna Kinberg Batra lämnar landet timmar efter avgången
LINA TÖRNQVIST

Efter flera turbulenta dagar där länsförbund efter länsförbund krävde hennes avgång kallade Anna Kinberg Batra på fredagen till presskonferens.

Vid 09.30-tiden meddelade hon att hon nu avgår som partiledare för Moderaterna.

– Jag är stolt över förtroendet jag fick att vara partiledare och bli Moderaternas första kvinnliga partiledare. Jag hoppas min dotter kan uppleva att Sverige får sin första kvinnliga statsminister, sa Anna Kinberg Batra på presskonferensen.

Bara timmar senare lämnade hon Sverige tillsammans med maken David Batra och satte sig på ett plan till Italien.

– De kändes avslappnade bägge två, säger Amanda, som reste med samma flight, till Aftonbladet.

På sociala medier har komikern David Batra också skrivit om att parets planer:

”Min starka, modiga och snygga fru har i dag meddelat att hon ska kliva av som partiledare. Känns som att det plötsligt finns ännu mer att prata om när ’Elefanten i rummet’ har premiär 29/9 (länk t info och biljetter i bio). Nu ska jag ta en ledig helg och enbart ägna mig åt att vara elefantskötare!”.

Anna Kinberg Batra lämnade också en hälsning på sociala medier på fredagseftermiddagen:

”Tack för många varma ord i dag, tack alla som jobbat med och stöttat mig m! Önskar M allt gott framåt, men tar själv Twitter-paus from nu.” twittrade hon.
