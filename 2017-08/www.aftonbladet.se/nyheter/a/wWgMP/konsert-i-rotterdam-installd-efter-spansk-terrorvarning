Konsert i Rotterdam inställd efter spansk terrorvarning
OSKAR FORSBERG

Det var i kväll som en konsert i Rotterdam i Nederländerna fick ställas in efter att polisen fått larm om en misstänkt skåpbil.

Konsertlokalen utrymdes och polisen undersökte skåpbilen. I den fanns flera flaskor med gas.

Tipset om bilen och terrorvarningen kom från spansk polis. Skåpbilen ska också ha haft spanska registreringsskyltar.

Chauffören kunde gripas strax efter att man lokaliserat bilen. Det uppger nyhetsbyrån AP.

Det amerikanska bandet Allah-Las från Los Angeles skulle ha spelat i lokalen under kvällen.

Ingen person uppges ha kommit till skada i insatsen.

Terrorlarmet i Rotterdam kommer mindre än en vecka sedan en terrorcell i Katalonien dödade 15 personer och skadade över 120 i Barcelona och i Cambrils.

I huset i spanska Alcanar som exploderade i onsdags i förra veckan, där den spanska terrorcellens misstänkte ledare, imam Abdelbaki Es Satty, dödades, hittade polisen ingredienser till sprängmedlet TATP.

Man anträffade också över 120 gasbehållare i bombfabriken. Det uppgav den katalanske polischefen och utredaren Josep Lluis Trapero i söndags.

Huruvida gasbehållarna i skåpbilen i Rotterdam är av samma typ är i nuläget oklart.

Rotterdams borgmästare Ahmed Aboutaleb höll i kväll en presskonferens där han berättade att chauffören gripits. Han ska nu förhöras av polis.

Borgmästaren ville inte gå in på några detaljer om tipset från den spanska polisen. Han ville heller inte kommentera varifrån i Spanien skåpbilen kommit. Det uppger nyhetsbyrån AP.

Enligt den spanska tidningen El Pais är den gripne föraren spanjor.

Texten uppdateras
