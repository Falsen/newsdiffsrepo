Konsert inställd i Rotterdam efter terrorvarning
OSKAR FORSBERG

Det var i kväll som en konsert i Rotterdam i Nederländerna fick ställas in efter att polisen fått larm om en misstänkt skåpbil.

Konsertlokalen utrymdes och polisen undersökte skåpbilen. I den fanns flera flaskor med gas.

Tipset om bilen och terrorvarningen kom från spansk polis. Skåpbilen ska också ha haft spanska registreringsskyltar.

Chauffören kunde gripas strax efter att man lokaliserat bilen. Det uppger nyhetsbyrån AP.

Det amerikanska bandet Allah-Las skulle ha spelat i lokalen under kvällen.

Ingen person uppges ha kommit till skada i insatsen.

I huset i spanska Alcanar som exploderade, där den spanska terrorcellens misstänkte ledare, imam Abdelbaki Es Satty, dödades, hittade polisen ingredienser till sprängmedlet TATP.

Man anträffade också över 120 gasbehållare. Det uppgav den katalanske polischefen och utredaren Josep Lluis Trapero i söndags.

Huruvida gasbehållarna i skåpbilen i Rotterdam är av samma typ är i nuläget oklart.

Texten uppdateras
