Livshotande översvämningar att vänta efter orkanen Harveys framfart
EBBA THORNÉUS

Harvey, som nådde fastlandet vid 22-tiden på fredagskvällen lokal tid, har spåtts bli den kraftigaste orkanen som slår till mot USA:s fastland sedan Katrina 2005.

Precis innan Harvey slog till mot kusten uppgraderades orkanen till en storm av kategori 4 med vindar strax under 60 meter per sekund.

Sedan dess har vindarna mojnat något och orkanen klassas nu som kategori 1, enligt det amerikanska orkancentret NHC.

Men faran är långt ifrån över.

Nu kommer regnet – och faran för tornados är stor.

En tornadovarning har nu utfärdats för delar av Louisiana och Texas fram till klockan två i morgon bitti, enligt NWS Houston, skriver NBC News på twitter.

Under Harveys framfart under lördagen har det successivt kommit rapporter om tak och väggar som kollapsat i de drabbade städerna men i nuläget är det oklart hur omfattande skador som orkanen orsakat.

I Rockport, Texas, har taket till ett äldreboende rasat samman och flera av de boende har behövt vård. Även delar av Rockports historiska stadskärna ska ha skadats, enligt tv-kanalen KIII.

Omkring 300 000 hushåll är just nu utan ström uppger NBC News.

Under lördagen tvingades även kustbevakningen sända ut två helikoptrar för att hjälpa besättningen på ett fartyg som hamnat i nöd nära staden Port Aransas i Texas.

Omkring 20 000 passagerare på kryssningsfartyg i Mexikanska golfen har även tvingats väntar ut stormen ute till havs.

Nu varnar NHC dessutom för den riktigt stora faran med Harvey – översvämningar – som kan bli både livshotande och ödeläggande.

”Det här blir nu en livsfarlig händelse i inlandet”, skriver Brock Long, vid den amerikanska beredskapsmyndigheten Fema, på Twitter.

Städer från norra Mexiko till Louisiana förbereder sig nu därför för att stora vattenmängder och staterna Louisiana och Texas har redan utlyst katastrofläge för att frigöra resurser för räddningsarbete.

Omkring 5,8 miljoner människor uppskattas finnas i stormens väg.

Tusentals människor har redan flytt från de drabbade områdena, men det finns även invånare som trotsat den obligatoriska evakueringsordern.

– Vi föreslår att människor som stannar här att märka sin arm med sitt namn och personnummer, säger Rockports borgmästare Patrick Rios.

Stormen har även 22 procent av Mexikanska golfens oljeproduktion och bensinpriset har även stigit i takt med att många bensinstationer längs kusten fått slut på bensin i samband med att tusentals människor flyr.

USA:s president Donald Trump har uppmanat räddningsmyndigheter att vara redo att hjälpa till när orkanen når land och tittrade även följande;

”Jag följer noggrant orkanen Harveys väg och framfart. Ta det försiktigt!”

Hur Trump har förberett sig inför och kommer att reagerar på effekterna av Harvey kan enligt presidenthistorikern Allan Lichtman få ”enorm påverkan” på hur allmänheten ser på hans presidentskap framöver.

Lichtman nämner bland annat det numera ökända exemplet med George W Bushs hantering av orkanen Katrina för tolv år sedan:

– Den kom som en stor smäll mot en redan vacklande administration. Den otillräckliga reaktionen gav intrycket att den federala regeringen inte var effektiv nog att kunna hjälpa det amerikanska folket, säger han till NBC News.
