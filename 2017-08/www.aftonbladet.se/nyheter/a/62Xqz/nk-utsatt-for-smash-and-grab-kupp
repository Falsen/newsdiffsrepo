NK utsatt för smash and grab-kupp
ALEXANDRA CARLSSON TENITSKAJA

03.36 natten till onsdag fick polisen larm om en så kallad smash and grab-kupp mot NK:s butik, mitt i centrala Stockholm. En bil ska ha kört in i huvudentrén.

– Gärningsmännen lämnade sedan platsen i bilen, som vi nu eftersöker, säger vakthavande befäl Mats Almquist.

Nu jagar man en ”silverfärgad, större bil” – och ett flertal gärningsmän.

– Minst tre-fyra stycken, det kan ha varit fler, säger Almquist.

Aftonbladets fotograf som är på plats uppger att gärningsmännen även backat in i en av butikens stora skyltfönster.

– Det ligger bakljus och grejer där, men det är bara krossmärken så där lyckades de inte komma in, säger han.

Och fortsätter:

– Jag körde förbi med min bil och såg nosen på en stor stadsjeep som backat upp jättenära entrén. Och bredvid bilen står det en röd pulversläckare på marken. När jag kom ännu närmare såg jag en svartklädd man som liksom formar sina händer och siktar på mig som med ett vapen. Så jag kör en bit bort och blir senare omkörd av stadsjeepen som avlägsnar sig i vansinnig fart.

Carina Andersson som är vakthavande befäl hos polisen i region Stockholm, uppger att de har fått in uppgifter från vittnen om att saker ska ha burits ut ur varuhuset.

– Det ska ha burits ut stöldgods till flyktbilen, säger polisens vakthavande befäl Carina Andersson.

Polisen har under tidiga onsdagsmorgonen sökt igenom NK i jakt på misstänkta personer som skulle kunna gömma sig i varuhuset.

– Det är ju mer eller mindre standard vid inbrott och det kommer att genomföras en teknisk undersökning på platsen, säger Carina Andersson.

I nuläget finns det ingen misstänkt eller gripen.

► Texten uppdateras.
