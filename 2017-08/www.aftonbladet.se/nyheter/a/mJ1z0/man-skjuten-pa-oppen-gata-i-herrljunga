måndag 21 augusti 2017
Man skjuten på öppen gata i Herrljunga
JOAKIM MAGNÅ

Larmet om skottlossningen kom vid 20.01 på söndagen.

– En man har skjutits på öppen gata i Herrljunga. Oklart skadeläge. Cirka 30 minuter senare omhändertar vi två personer som sätts i samband med händelsen, säger Joakim Hansson, vakthavande befäl vid polisen i region Väst.

Strax efter skottlossningen inträffade en trafikolycka på väg 181 inte långt från brottsplatsen. En bil voltade av vägen och enligt polisen var det två män i 30–40-årsåldern som färdades i bilen. Enligt vittnesuppgifter var det samma bil som lämnade Herrljunga efter skottlossningen.

– När polispatrullen kommer till platsen spåras och anträffas männen med lättare skador efter kollisionen, säger Thomas Fuxborg.

Männen delgavs misstanke om försök till mord och anhölls senare av åklagare. Bilen beslagtogs för teknisk undersökning. De båda männen är kända hos polisen sedan tidigare, bland annat för våldsbrott.

Den skottskadade mannen är också känd hos polisen, bland annat för stöld- och narkotikabrott. Mannen fördes till Sahlgrenska universitetssjukhuset i Göteborg där han ska ha opererats två gånger. Han ska inte ha livshotande skador men på måndagseftermiddagen hade han fortfarande inte kunnat höras av polisen. De två anhållna hade inte heller hörts.

– De vill inte prata utan advokat vilket har förordnats idag, säger förundersökningsledaren Mats Axelsson som hoppas att bilden ska klarna när männen förhörts.

25-åringen hittades skjuten på en innergård.

– Vittnen ska ha sett och hört hur det smäller och tittat ut och sett olika händelseförlopp, säger Axelsson.

Polisens insatsstyrka gick senare  på söndagskvällen in i en lägenhet i närheten av platsen där mannen hittades. Mats Axelsson misstänker att det kan vara brottsplatsen. Såväl lägenheten som platsen utomhus utreds av polisens tekniker. Fler vittnen ska höras och förhoppningen är att de anhållna och målsägande ska kunna höras de närmaste dagarna, uppger Axelsson.
