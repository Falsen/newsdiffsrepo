söndag 20 augusti 2017
Man skjuten på öppen gata i Herrljunga
JOAKIM MAGNÅ

Larmet om skottlossningen kom vid 20.01 på söndagen.

– En man har skjutits på öppen gata i Herrljunga. Oklart skadeläge. Cirka 30 minuter senare omhändertar vi två personer som sätts i samband med händelsen, säger Joakim Hansson, vakthavande befäl vid polisen i region Väst.

Strax efter skottlossningen inträffade en trafikolycka, där en bil voltade av vägen. Enligt polisen finns det ett samband mellan händelserna.

– Det kan vara så, säger Joakim Hansson.

Den skottskadade mannen är i 30-årsåldern och har förts till Sahlgrenska universitetssjukhuset i Göteborg.

– Vi har inlett en förundersökning om försök till mord, säger Henrik Sterner, vakthavande befäl vid polisen vid 23-tiden.

Mannen hittades skjuten på en innergård. Polisens insatsstyrka gick senare  på söndagskvällen in i en lägenhet i närheten av platsen. Det är oklart om det gav något.

Trafikolyckan skedde på väg 181 strax utanför Herrljunga, skriver Borås Tidning.

– Enligt vittnen ska det vara två personer som har kört av vägen, men de har lämnat platsen innan vi kom fram. Det är en rätt så rejäl avåkning, säger Christian Hallberg, räddningschef vid räddningstjänsten i Herrljunga, till tidningen.

Bilen har bärgats från platsen.
