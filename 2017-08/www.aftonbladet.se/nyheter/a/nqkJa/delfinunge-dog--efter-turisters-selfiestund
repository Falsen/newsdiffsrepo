fredag 18 augusti 2017
Delfinunge dog – efter turisters selfiestund
CHRISTINA SMEDBAKKEN

En liten delfinhona dök upp vid stranden i Mojacar i södra Spanien förra fredagen. Den hade kommit bort från sin mamma och var alldeles ensam. Solen sken och många badgäster befann sig vid vattnet. Flera av dem fick genast syn på delfinungen – och såg sin chans till den perfekta semester-selfien, skriver The Local.

Dussintals strandgäster trängde sig fram och flockades runt den lilla delfinen. Alla ville de röra vid den och ta bilder på sig själva med den. Vissa av bilderna visar till och med hur små barn tar tag i delfinen och ovetandes täcker över lufthålet på dess huvud.

Räddningstjänsten för havsdjur tillkallades, men när de kom till stranden 15 minuter senare var det redan för sent. Delfinungen var död.

– Valar är väldigt känsliga djur som är mycket mottagliga för stress. Att samlas runt dem för att röra vid dem och ta bilder framkallar chock och påskyndar hjärtstillestånd och andningsdepression. Det är precis vad som hände i det här fallet, skriver havsdjursräddningstjänsten Equinac i ett uttalande på Facebook.

Organisationen tror att delfinungen, som var så liten att den fortfarande diade sin mamma, kanske ändå inte hade överlevt utan henne. De betonar dock samtidigt att strandgästernas hänsynslösa beteende definitivt påskyndade dess död.

– Vi kanske inte skulle ha lyckats rädda henne, men vi kunde ha försökt, säger organisationens talesperson till nyhetsbyrån Efe enligt The Local.

Om man stöter på ett strandat havsdjur, till exempel en delfin eller en sköldpadda, ska man ringa 112 och hålla sig på avstånd tills experter kommer till platsen.
