Första dödsoffren identifierade – dog framför sin familj
EMMA LINDSTRÖM

Fredag vid 12-tiden är uppgifterna om hur många som bekräftats ha dödats i attacken fortfarande 14 stycken. 13 av dem har dött till följd av attacken på La Rambla, en av dem av den i Cambrils.

Cirka hundratrettio personer har skadats i terrorattacken där en skåpbil mejade ner människor på gågatan i centrala Barcelona under torsdagen – personer från 34 olika länder finns bland de skadade och döda.

Den första personen som bekräftades död av myndigheter var en belgisk kvinna, bekräftar landets vice premiärminister, men går inte ut med hennes namn. Även en portugisk kvinna ska vara bland de döda, har RPT fått bekräftat från portugiska myndigheter.

Spanska tidningen El País skriver att Francisco Lopez Rodriguez är det första namngivna terroroffret.

Francisco Lopez Rodriguez, en man i 60-årsåldern från Lanteira, Granada, dog och hans fru uppges vara allvarligt skadad, skriver bland andra El País.

Även hans frus systerdotter och hennes son uppges vara döda.

Småbarnspappan Bruno strosade på La Rambla med sin familj när terroristerna körde en skåpbil rakt in i tursister.

35-åringen höll sin femåriga son i handen och barnens mamma Martina bar deras sju månader gamla dotter när gågatan förvandlades till en mardröm.

Enligt italienska La Repubblica var Bruno en av de första att träffas av skåpbilen. Martina hann precis kasta sig åt sidan och rädda de små barnen.

Bruno Gulotta föll ner blödandes på marken och dog, framför ögonen på sin familj.
