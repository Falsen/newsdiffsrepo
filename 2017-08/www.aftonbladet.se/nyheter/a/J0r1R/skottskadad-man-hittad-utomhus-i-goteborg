Skottskadad man hittad utomhus i västra Göteborg
JOAKIM MAGNÅ

Larmet kom 21.54 på torsdagen.

– Flera samtal kommer in, flera skott säger flera inringare. På plats hittas en man utomhus skadad med vad som kan vara skottskador, säger Ulla Brehm, presstalesperson vid polisen i region Väst.

Den skadade mannen påträffades vid Guldringen i Frölunda i västra Göteborg. Polisen spärrade av ett område kring Bergkristallsparken för teknisk undersökning.

Flera vittnen har sett en bil som polisen sätter i samband med skottlossningen.

– Två unga mörkklädda män ses hoppa in och försvinna från platsen i en mörk bil, säger Ulla Brehm.

– Det går inte utesluta att de har ett samband med detta.

Polisen skickade flera patruller till området, bland annat hundpatrull.

– De har hittat tomhylsor som tas i beslag. Spaningsarbetet pågår, säger Ulla Brehm.

Mannen är enligt polisen 20–30 år. Han fördes omgående till Sahlgrenska universitetssjukhuset. Det är oklart hur svårt skadad han är.

– Det är ett eller flera skott som avlossats. Vi har hittat flera hylsor men det är inte bekräftat att mannen har lika många skottskador, säger Ulla Brehm.

Händelsen rubriceras som mordförsök. Ingen är gripen.
