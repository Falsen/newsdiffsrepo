Skottskadad man hittad utomhus i Göteborg
JOAKIM MAGNÅ

Larmet kom 21.54.

– Flera samtal kommer in, flera skott säger flera inringare. På plats hittas en man utomhus skadad med vad som kan vara skottskador, säger Ulla Brehm, presstalesperson vid polisen i region Väst.

Den skadade mannen hittades vid Guldringen i Frölunda i Västra Göteborg. Polisen spärrade av ett område kring Bergkristallsparken för teknisk undersökning.

Flera vittnen har sett en bil som polisen sätter i samband med skottlossningen.

– Två unga mörkklädda män ses hoppa in och försvinna från platsen i en mörk bil, säger Ulla Brehm.

– Det går inte utesluta att de har ett samband med detta.

Polisen är på plats med flera patruller i området, bland annat hundpatrull.

– De har hittat tomhylsor som tas i beslag och spaningsarbetet pågår, säger Ulla Brehm.

Mannen fördes omgående till sjukhus. Det är oklart hur svårt skadad han är.

– Det är ett eller flera skott. Vi har hittat flera hylsor men det är inte bekräftat att mannen har lika många skottskador.

Händelsen rubriceras som mord- alternativt dråpförsök.

► Texten uppdateras
