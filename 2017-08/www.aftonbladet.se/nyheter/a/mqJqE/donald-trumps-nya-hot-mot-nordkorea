Donald Trumps nya hot mot Nordkorea
JOHANNA RAPP

President Donald Trump har riktat flera starka varningar till Nordkorea. Tidigare i veckan sa han att:

”Nordkorea gör bäst i att inte hota USA mer. De kommer att bemötas med eld och ursinne av ett slag som världen aldrig tidigare sett”.

Efter Trumps kommentar hotade Nordkorea att slå till mot Guam i förebyggande syfte. Via sin statliga nyhetsbyrå meddelande landet att man undersöker möjligheterna att angripa ön med ballistiska robotar. Guam är ett amerikanskt autonomt territorium i Stilla havet, där det bland annat finns en amerikansk flygbas.

Och trots att Trump kritiserades för sitt uttalande om ville han inte backa från det.

Istället riktade han en ny varning mot Kim Jong-un.

– Nordkorea måste skärpa sig, annars kommer man få problem på ett sätt som få nationer fått genom historien, säger Donald Trump enligt AP.

Samtidigt har utrikesministern Rex Tillerson sagt att inget ”förändrats dramatiskt” de senaste dagarna.

Men Donald Trump fortsätter att komma med sina varningar till Nordkorea. Under fredagen skrev han på Twitter:

”En militär lösning är nu på plats, redo att avfyra, om Nordkorea skulle agera oklokt. Förhoppningsvis hittar Kim Jong-un en annan väg”.
