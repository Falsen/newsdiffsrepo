Krockkudden satte stopp för terrorföraren
LINN DAHLGREN

Strax före klockan 17 på eftermiddagen i torsdags styrde Younes Abouyaaqoub, 22, in den vita Fiat-skåpbilen till Las Ramblas från Placa Catalunya. Men han körde inte in på körfältet, utan in på den breda gångpromenaden.

Han accelererade när han hamnat rakt in bland turister, kaféer och blomsterstånd. Han stannade inte alls under de 500 meter han hann köra, skriver El Mundo.

Målet var tydligt: Döda så många som möjligt.

Han sicksackade fram, med plötsliga svängningar vilket gjorde att han också träffade blomsterstånd.

Halvvägs ner längs Ramblan fick han stopp. Krockkudden på förarsidan hade löst ut och bilen stannade automatiskt. Bilens front var kvaddad av alla krockar.

Hade det inte varit för krockkudden hade han troligen fortsatt, siktat på fler människor, men nu gick det inte längre att köra skåpbilen.

Han hoppade ut, tog på sig solglasögon och drog nytta av kaoset han har skapat. Han gick långsamt igenom marknaden La Boqueria, genom en folksamling som tagit skydd från bilattacken utanför.

Han lyckades därefter enligt polisen till fots ta sig hela vägen från centrala Barcelona till universitetsområdet sex kilometer bort. Han gick i närmare 90 minuter.

När han nådde Diagonal strax före 18.30 såg han en parkerad Ford Focus. Däri satt Pau Pérez, 34. Han blev Younes Abouyaaqoubs nästa offer.

Han attackerade Pau Pérez med kniv, la kroppen i baksätet på bilen och körde iväg.

Snart mötte han en polisspärr, men saktade inte in. I stället gasade han och körde rakt igenom spärren. En polis ben bröts i krocken. En annan polis sköt flera skott mot bilen, men träffade inte föraren.

Han lyckades fly staden och körde i sydöstlig riktning i fem kilometer innan han övergav bilen och började springa, enligt ett vittne. Polisen fick fullt upp med att undersöka om den ryggsäck som lämnats kvar innehöll sprängmedel och vem den livlöse i baksätet är. Younes Abouyaaqoubs kunde försvinna spårlöst.

– Därifrån tappade vi spåret, sa polischefen Trapero till El Mundo.

Till måndagen. Efter 96 timmar på flykt fick polisen ett tips från allmänheten och kunde hitta Younes Abouyaaqoub.
