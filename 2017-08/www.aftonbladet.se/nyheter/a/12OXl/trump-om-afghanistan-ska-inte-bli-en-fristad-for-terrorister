tisdag 22 augusti 2017
Trump om Afghanistan: ”Ska inte bli en fristad för terrorister”
SUSANNA HÅLLBUS

På förhand läckte uppgifter om att 4 000 amerikanska soldater skulle skickas till Afghanistan.

President Trump gav inga besked om konkreta antal trupper när han talade till nationen under natten till tisdag.

– Min ursprungliga instinkt var att dra USA ut ur kriget direkt när jag svors in. Historisk gillar jag att följa mina instinkter. Men det är annat när man sitter i ovala rummet och är president.

– Jag har studerat Afghanistan ur alla möjliga vinklar. I fredags höll vi det sista mötet för att bestämma vår strategi, sa presidenten från talarstolen i Arlington, Virginia.

Många medborgare hade hoppats på ett datum då trupperna i Afghanistan skulle vara tillbaka på amerikansk mark. Men om det gav Donald Trump inga besked. Inte heller berättade han om planerat antal trupper. Ett medvetet drag för att fiender inte i förväg ska veta vad USA ska göra.

– Vi kommer inte att tala om antal soldater. Villkoren på fältet, inte godtyckliga tidsplaner kommer att styra USA. Jag kommer inte säga när vi ska attackera. Men vi kommer attackera. Vi ska använda diplomatiska, ekonomiska och militära medel, sa han i talet

Trump fruktar att Afghanistan kommer förvandlas till en fristad för terrorister om USA lämnar för fort. På samma ämne ville han att Indien ska bistå mer ekonomiskt för att Pakistan inte ska vara en tillflyktsort för aktörer som vill attackera USA och Västvärlden.

Efter den våldsamma nazistmarschen i Charlottesville i Virginia förra veckan – där en motdemonstrant dog i en bilattack – fick Donald Trump hård kritik. Uttalandet om att både de högerextrema och de som protesterade mot dem bar skuld i sammandrabbningarna sågades av både demokrater och republikaner – och hyllades i princip enbart av förre KKK-ledaren David Duke.

Under natten till tisdag var det en betydligt mer avståndstagande Trump som talade.

Enad nation – tillsammans – lika under lagen. Presidenten upprepade synonymer för gemenskap i talet.

– När vi öppnar våra hjärtan för patriotism finns inte utrymme för fördomar, bigotteri och hat. Vi måste leva i fred med varandra.
