Lena fick sms från Jehovas vittnen – svaret är underbart
VIKTOR ADOLFSSON

”Hej, jag vill tipsa dig om en spännande webbsida”. Så inleddes sms:et som Lena Johansson från Kinda i Östergötland fick ta emot nyligen.

Meddelandet kom från någon i en av Jehovas vittnens församlingar, och Lena var knappast intresserad av tipset. Detta trots att hon lovades svar på frågan om vad som är meningen med livet.

Men hon valde att svara ändå, ett svar som Expressen först uppmärksammade.

”Jag vet redan vad meningen med livet är. Det är kärlek. Kärlek mellan alla människor. Och respekt för alla människors olikheter. Att alla är perfekta precis som de är”, skrev Lena i svaret.

– Jag ville bara säga ifrån utan att vara elak. Man kan vara trevlig men ändå säga att det är lönlöst.

Efter att ha lagt upp en bild på konversationen på Instagram och Facebook har många skrivit uppmuntrande kommentarer.

– Folk tycker det är bra att man kan svara på ett glatt sätt, att man ändå kan vara trevlig när man svarar. Jag hade nog inte räknat med det här men folk tyckte tydligen att det var väldigt roligt eller fint.

Det var nog varken första eller sista gången Lena bemötte någon som hör av sig för att sälja in något på detta sätt.

– Jag brukar försöka att alltid vara trevlig. Det finns ingen anledning att vara otrevlig, men jag ville ändå markera.

Lena har fortfarande inte fått något svar från Jehovas vittnen i Åtvidaberg.
