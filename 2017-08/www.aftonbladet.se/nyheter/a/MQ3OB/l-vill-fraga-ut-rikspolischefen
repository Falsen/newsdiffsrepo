L vill fråga ut rikspolischefen
DANIEL NILSSON

Under de senaste 30 timmarna har fem skjutningar ägt rum i Västerås, Uppsala, Tensta, Malmö och Limmared. Tre av dem har haft dödlig utgång.

Liberalernas rättspolitiska talesperson Roger Haddad har ikväll tillskrivit justitieutskottet där han vill bjuda in, och fråga ut rikspolischefen Dan Eliasson om den senaste tidens oroväckande utveckling.

– Vi vill att han svarar på hur polisen jobbar med ärendena, hur deras analys ser ut och hur de kommer att bemöta den senaste tidens skjutningar, säger Haddad.

Roger Haddad menar att han främst vill informera sig om polisen förmåga och om de anser sig har kapacitet att förhindra och stoppa den senaste tidens utveckling av antal skjutningar runt om i landet.

– De senaste tidens skjutningar visar att vi har problem med kriminalitet och illegala vapen och att den grova brottsligheten gått över till allt mer skjutningar och dödsskjutningar där man både vill skada och döda sina offer och det är en oroande utveckling som vi måste göra mer åt, säger Haddad.

Vidare menar han att Liberalerna vill ge 100 miljoner extra till Tullverket för att öka deras kapacitet att förhindra att illegala vapen och handgranater förs in i landet.

– Smugglingslagen måste skärpas vi vill införa en ny brottsrubricering och hårdare straff för personer som försöker smuggla in större partier vapen, säger Haddad.

Redan i fjol sa tre av fyra allianspartier att de inte längre hade förtroende för Eliasson att leda polisen och krävde hans avgång.

Liberalerna önskar att utfrågningen av Eliasson ska ske så snart som möjligt efter att riksdagen öppnar i september.

► Artikeln uppdateras.
