Kniven mot strupen för Kinberg Batra
KARIN AHLBORG

Elva förbund har klart deklarerat att de kräver att Anna Kinberg Batra avgår som partiledare för M.

Aftonbladet har räknat på hur rösterna fördelar sig på de olika förbunden efter den röstlängd som upprättades till partistämman 2015 eftersom det ännu inte finns någon centralt upprättad ombudsfördelning, enligt Niklas Gillström på Moderaternas pressavdelning.

Det innebär att det kan skilja på någon enstaka röst jämfört med en ny röstlängd.

De elva förbund som skulle rösta emot Anna Kinberg Batra på partistämman i oktober har 94 röster på stämman medan de tio förbund som fortfarande uttalat stöd för henne har 102 röster.

Kronoberg har som enda förbund hittills inte lämnat något besked alls och har 4 röster.

Fördelningen av röster utgår från hur många betalande medlemmar respektive förbund hade den 31 december.

Stockholms båda förbund, Skåne och Västra Götaland har fler röster än de övriga 17 förbunden tillsammans.

Det betyder att om Skåne, med 30 röster, eller Västra Götaland, 32 röster, skulle byta åsikt och gå emot Anna Kinberg Batra skulle nederlaget vara totalt.

Förutom Kronoberg, som ska lämna besked under helgen, håller tre andra förbund möten för att diskutera frågan trots att man inledningsvis uttalat sitt stöd för Kinberg Batra.

Det är Halland med 7 röster, Kalmar med 5 röster och Norrbotten med 3 röster.

Vid en omröstning vid partistämman tillkommer partistyrelsens 17 röster.

FÖRBUNDEN SOM KRÄVER AVGÅNG

► Stockholms stad  21 röster

► Stockholms län 33 röster

► Uppsala 6 röster

► Södermanland 6 röster

► Östergötland 10 röster

► Gotland 1 röst

► Örebro 4 röster

► Dalarna 5 röster

► Västernorrland 3 röster

► Jämtland 2 röster

► Västerbotten 3 röster

FÖRBUNDEN SOM STÖDER KINBERG BATRA

► Jönköping 8 röster

► Kalmar 5 röster

► Blekinge 4 röster

► Skåne 30 röster

► Halland 7 röster

► Västra Götaland 32 röster

► Värmland 5 röster

► Västmanland 4 röster

► Gävleborg 4 röster

► Norrbotten 3 röster

FÖRBUND SOM INTE LÄMNAT BESKED

► Kronoberg 4 röster

Källa: Röstlängden vid Moderaternas partistämma 2015
