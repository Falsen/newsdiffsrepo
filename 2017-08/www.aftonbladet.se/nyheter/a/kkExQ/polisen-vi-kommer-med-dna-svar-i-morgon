Polisen: Vi kommer med dna-svar i morgon
OSKAR FORSBERG

Tidigt på tisdagen meddelade Köpenhamnspolisen att det i eftermiddag skulle komma ny information om den stympade kvinnokropp som i går hittades i närheten av den plats i Kögebukten där Peter Madsens ubåt sjönk och senare bärgades.

Polisen säger i ett uttalande strax efter klockan 16 att de har fått in flera tips om vad som kan vara ytterligare kroppsdelar i vattnet och undersöker nu dessa tips. Ännu har man inte gjort nya fynd.

Det är ännu oklart om det är Kim Wall som har hittats.

– Det kan vara Kim Wall, men vi vet det inte i nuläget, säger Jens Møller på Köpenhamnspolisen.

Tidigt i morgon kommer polisen att gå ut med nya dna-besked. Identiteten ska fastställas och under tiden fortsätter sökandet.

– Med hjälp av hemvärnet har vi sökt på hela kustlinjen på den sydvästliga delen av Amager, säger Jens Møller.

Eftersökningarna på land har inte gett något resultat och det samma gäller dagens dykningar i närheten av fyndplatsen. Sökandet kommer att fortsätta i morgon.

Peter Madsen är häktad misstänkt för att ha vållat Kim Walls död.

Till en början hävdade han att han hade lämnat av Kim Wall på land.

Under måndagen hävdes en del av sekretessen kring fallet och det framkom att Peter Madsen senare har sagt till polisen att en olycka skett på ubåten vilket ledde till Kim Walls död. Därefter har han ”begravt henne till havs”, har han sagt till polisen.

Texten uppdateras.
