Kim Walls familj i brev: ”Låt oss få vetskap”
ADAM WESTIN

Det har nu gått en vecka sedan den svenska journalisten Kim Wall, 30, anmäldes försvunnen.

De sista kända bilderna på henne togs vid 20.30 på torsdagkvällen, tillsammans med Peter Madsen i hans ubåt. Uppfinnaren sitter häktad, misstänkt för att ligga bakom hennes försvinnande.

I ett brev vädjar nu Kim Walls familj om hjälp från allmänheten, för att få klarhet i vad som skett.

Brevet publicerades först i danska TV2. Aftonbladet har varit i kontakt med familjen och tagit del av brevet i sin helhet.

Så här skriver familjen i brevet, som är undertecknat Ingrid, Joachim och Tom Wall, skrivet i Trelleborg den 17 augusti 2017.

Vi - Kim Walls föräldrar och bror – upplever just nu de värsta dagarna i våra liv. Ingen kan föreställa sig vad vi går genom.

Familjen skriver att Kim Wall i sin roll som journalist jobbat på många farliga platser i världen, och att de vid flera tillfällen varit oroliga.

Att något skulle kunna ske i Köpenhamn, bara några få mil från barndomshemmet, kunde vi överhuvudtaget inte tänka oss. Nu ser det ut som om det värsta har inträffat.

Familjen ber också allmänheten om hjälp, att de som har upplysningar som kan bidra till att klara upp fallet ska kontakta polisen i Köpenhamn eller Malmö.

Vi önskar inget hellre än att få Kim tillbaka i levande livet, men inser att den chansen är ytterst liten. Låt oss då i alla fall få vetskap om vad som hänt.

Polisen har sökt intensivt efter Kim Wall i både svenska och danska vatten, sedan försvinnandet i slutet av förra veckan. I går meddelade dansk polis att man inte tror att man kommer finna Kim Wall vid liv.
