måndag 21 augusti 2017
”Hitlermustasch” på Trump – i norsk tidning
VIKTOR ADOLFSSON

På torsdagen publicerar den norska tidningen VG en intervju med den amerikanske pastorn och människorättsaktivisten Jesse Jackson.

I intervjun säger han bland annat att han tycker att USA:s president Donald Trump bidrar till att legitimera nazism. Detta efter Trumps hårt kritiserade kommentarer efter attacken mot en motdemonstration i Charlottesville där 32-åriga Heather Heyer dödades.

På framsidan av torsdagens tidning presenteras det hela i form av en bild på Trumps mun och orden ”denna mun splittrar USA” på hans läpp. Kopplingarna till Nazitysklands diktator Adolf Hitlers mustasch är slående.

– Vi försöker inte säga att Donald Trump är Adolf Hitler, men vi anser att en tidning som VG kan använda starka uttryck, säger norska tidningens chefredaktör Gard Steiro till NRK.

Norrmännen är dock inte först, redan i oktober 2016 prydde orden ”fascista americano” (”amerikansk fascist”) Trumps överläpp i mexikanska magasinet Letras Libres.

VG är inte ensamma om att använda sig av Trumps komplicerade relation till amerikansk högerextremism på sin framsida.
