Mordhärva växer: Tysk sjuksköterska misstänks ha mördat 86 patienter
EBBA THORNÉUS

Det var i februari 2015 som den tyska sjuksköterskan Niels Hoegel, 40, dömdes till livstids fängelse för mord på två patienter på intensivvårdsavdelningen på Delmerhorst sjukhus i norra Tyskland.

Men under rättegången erkände Hoegel att han mördat många fler, och fler än hundra av mannens tidigare patienter grävdes upp för obduktion.

Patienterna som misstänks ha mördats dog mellan 2003 och 2005.

I april 2016 uppgav polisen att de utredde minst 200 dödsfall på de sjukhus i städerna Delmenhorst, Oldenburg och Wilhelmshaven där Niels H jobbat.

43 av kropparna som då hunnit obduceras visade spår av hjärtmedicin, men utredarna menade dock att antalet offer troligtvis var mycket större.

På måndagen meddelade polisen att antalet patienter som misstänks ha mördats på samma sätt växt till totalt 86 stycken, vilket innebär att ”Niels H” kan vara en av Tysklands värsta seriemördare i modern tid.

Dock poängtera polischefen Johann Kuehme att antalet mördade troligtvis är högre men att flera av patienterna har kremerats, vilket gör det omöjligt att säkra bevis.

– 84 mord ... det lämnar oss mållösa. Och som om det inte var tillräckligt så måste vi inse att den verkliga dimensionen av dessa mord utförda av Niels H sannolikt är många gånger värre, säger Kuehme till AFP.

Han tillägger även att antalet mord hade kunnat kunnat förhindras om de ansvariga på sjukhusen där Hoegel arbetet agerat och larmat polisen.

Niels Hoegel, som tidigare var anställd på ett sjukhus i den tyska staden Delmenhorst, ska först ha gett sina patienter en överdos av en hjärtmedicin som stängde av hjärt- och kärlsystemet.

Därefter ska han ha försökt återuppliva personen för att få uppskattning.

Motivet ska vara att han ”hade för lite att göra på jobbet”.

Själv kommer Niels H inte ihåg hur många patienter han gett medicinen.

– Hur många patienter som föll offer för honom kan vi inte säga i dagsläget, har den ansvariga åklagaren Daniela Shiereck Bohlmann, tidigare sagt till tidningen Spiegel.
