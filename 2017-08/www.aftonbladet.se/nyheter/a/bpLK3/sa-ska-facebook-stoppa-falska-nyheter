Så ska Facebook stoppa falska nyheter
MARTIN SCHORI

Facebook anlitar sedan en tid flera olika aktörer som faktagranskar nyheter som anmäls av användarna. Om en sida får flera anmälningar – och ”fälls” – kommer man att stänga av dem från annonssystemet, skriver Facebook i ett blogginlägg.

”Falska nyheter är skadligt för vår community. De gör världen mindre informerad och det raderar ut förtroende”, skriver Facebook i inlägget.

Aftonbladet har tidigare berättat om hur falska nyheter fick ett enormt genomslag i det amerikanska valet. I några fall fick de till och med livsfarliga konsekvenser, som när en person sköt inne på en pizzeria som pekats ut som ett pedofilnäste kopplat till Hillary Clinton.

Det fanns också massor av exempel på fake news-sajter där personer helt enkelt hittar på ”nyheter” och sprider dem vidare, ofta i syfte att tjäna annonspengar.

President Donald Trumps kampanj ”Project Alamo” kartlade miljoner amerikanska väljare, som man sedan bombarderade med fejkade och hårdvinklade nyheter. Målet var att få dem att avstå från att rösta.

”Nyhetsartiklarna” spreds via Facebooks extremt träffsäkra annonssystem, som kan dela upp användarna i väldigt små målgrupper. Annonserna kan också riktas enbart mot de utvalda profilerna, vilket gör det i princip omöjligt för myndigheter och medier att granska dem.

Det är det annonssystemet Facebook nu vill porta de falska nyhetsspridarna från. Sidornas administratörer ska inte kunna köpa till sig större exponering av artiklarna.

På det sättet kommer sidorna inte kunna tjäna lika mycket pengar – och spridningen av de falska nyheterna att strypas, hoppas Facebook.

I maj skruvade Facebook om sina algoritmer (det system som bestämmer vilka poster en användare ser i sitt flöde) så att sidor som spred falska nyheter inte syntes lika ofta.
