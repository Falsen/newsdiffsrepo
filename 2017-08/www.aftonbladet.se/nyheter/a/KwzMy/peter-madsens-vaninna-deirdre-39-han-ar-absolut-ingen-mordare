måndag 21 augusti 2017
Peter Madsens väninna Deirdre, 39: ”Han är absolut ingen mördare”
OSKAR FORSBERG

När Peter Madsen häktades för att ha orsakat den svenska journalisten Kim Walls död ville han ge en offentlig förklaring till försvinnandet. Men tingsrätten i Köpenhamn beslutade om sekretess av respekt för Kim Walls anhöriga och för att inte riskera att försvåra polisutredningen.

Men efter en begäran från åklagaren och försvarsadvokaten hävdes i dag sekretessen. Peter Madsen ska ha uppgett i förhör att det var en olycka ombord på ubåten som ledde till Kim Walls död.

Efter olyckan ska den danske uppfinnaren ha dumpat kroppen i havet. Enligt polisen har Madsen uppgett att han ”begravt henne till havs”.

39-åriga Deirdre King har känt Peter Madsen i 14 år. Hon är övertygad om att Madsen talar sanning.

– Jag har arbetat med honom och en tid hade vi också en relation. Jag känner honom väldigt väl, säger hon till Aftonbladet.

Deirdre King skulle ha åkt ut med ubåten Nautilus tillsammans med Madsen på fredagen, samma vecka som han och Kim Wall anmäldes som saknade.

– Jag förstod direkt att det var något som var fel. Det måste ha hänt en förfärlig olycka och han har hamnat i en situation där han blivit rädd och inte vetat vad han skulle göra, säger hon och fortsätter:

– Självklart skulle han ha åkt in direkt och berättat vad som hänt och inte begravt henne i vattnet.

Deirdre King har varit på ubåten Nautilus flera gånger.

– Det finns flera ställen på båten där man kan ramla och skada sig illa.

Hon beskriver uppfinnaren Peter Madsen som en mycket speciell person. En man som har levt för sina projekt, såsom ubåten och den raket han också arbetat med.

– Visst kan han bli irriterad och skrika, men han är absolut ingen mördare. Han skulle inte kunna skada någon annan människa. Jag har sett honom pressad och arg vid flera tillfällen, säger Deirdre King.

Peter Madsen är, enligt Deirdre King, en ”flörtare” och har alltid haft lätt att träffa kvinnor.

– Han skulle aldrig förgripa eller våldföra sig på någon kvinna. Jag har träffat flera kvinnor som han umgåtts med och det är aldrig någon som ens antytt något sådant.

Vad Deirdre King inte kan förstå är varför Peter Madsen dumpat kroppen i havet och sänkt ubåten.

– Det skulle han inte ha gjort, han skulle naturligtvis ha åkt tillbaka direkt och berättat vad som hänt. Att han gjort på det här sättet har skadat hans trovärdighet, säger hon.

Hon säger att Madsen ofta använder sig av ”militär retorik”.

– Han kommer ofta med historiska berättelser och anekdoter, från till exempel andra världskriget. Jag tror att det har spelat in när han beslutade att begrava henne till sjöss. Sedan sänkte han ju också båten, det måste varit en desperat situation. Den där båten var hans liv, hans barn, säger hon.

Deirdre King berättar att hennes tankar nu går till såväl Kim Walls familj och anhöriga som till Peter Madsen.

– Det är en fruktansvärd händelse och jag hoppas verkligen att man hittar henne, säger hon.
