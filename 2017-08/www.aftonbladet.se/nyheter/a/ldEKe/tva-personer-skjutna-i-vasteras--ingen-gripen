Två personer skjutna i Västerås – ingen gripen
ADAM WESTIN

Vid 15.38 på fredagen larmades polisen om en skottlossning vid korsningen Köpingsvägen/Spantgatan, i västra Västerås.

– Man hörde skott som avlossades i korsningen Köpingsvägen/Spantgatan. Det visar sig att två personer blivit skottskadade, säger Anders Hedström, presstalesperson vid polisen i Västerås.

Personerna fördes till akutmottagning och polisen hade inga närmare uppgifter om skadeläget.

Ingen har gripits och polisen är mycket intresserade av att få information från personer som kan ha sett någonting av händelsen, som inträffade i ett bostadsområde.

– Det är vid en tidpunkt då det borde vara folk i närheten. Har man sett något är vi väldigt tacksamma om man tar kontakt med oss på polisen, på telefonnummer 114 14, säger Anders Hedström.

Polisen utreder händelsen som försök till mord.

Enligt källor till Aftonbladet tyder hylsorna på att automatvapen har använts.

En person som bor i området berättar för Aftonbladet att det hörts ett tiotal mycket höga smällar.

– Jag var i min lägenhet, så hör jag plötsligt två höga smällar. Sedan kom det ett antal till. Det var säkert över tio stycken, det var verkligen ”pang-pang-pang.”

Ett vittne uppger också för Västerås Tidning att det hörts smällar som låtit som skottlossning från automatvapen.

– Det bara smattrade, sedan blev det tyst och sedan kom det en ny salva, säger vittnet till Västerås Tidning.

Polisen vill inte lämna några kommentarer kring vad det varit för typ av skottlossning.

– Vi är på plats och gör en teknisk undersökning, vi kommer även hålla förhör med anhöriga och knacka dörr i området, säger Anders Hedström vid polisen.

Under lördagen kommer polisen fortsätta att knacka dörr för att samla in vittnesuppgifter om händelserna. Sandra Pettersson på krimjouren i Västeås kommenterar skadeläget för de skjutna.

– Det senaste jag vet är att den ena har operererats och är nedsövd. Den andra är lindrigt skadad, säger hon.

► Texten uppdateras
