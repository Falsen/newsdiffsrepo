Falskt kedjebrev sprids på Facebook – varnar för Fabrizio
VIKTOR ADOLFSSON

De senaste dygnen har ett kedjebrev tagit fart bland svenska Facebookanvändare.

”Vänligen meddela alla kontakter i din budbärarlista att inte acceptera något från Fabrizio Brambilla”, inleds brevet.

I texten beskrivs denne Fabrizio som en hackare som tar över ditt Facebookkonto när du accepterar en meddelandeförfrågan från honom.

Precis som liknande kedjebrev tidigare så är det dock falskt. Det går inte att hacka någon med hjälp av ett meddelande i Facebook Messenger, skriver Metro.

Man kan komma åt personers Facebookkonton, men då krävs det att den som hackas laddar ned ett webbläsartillägg.

Fabrizio Bambrilla har förekommit i italienska kedjebrev på Facebook sedan i somras och gör nu namn som Anwar Jitou och Jayden K. Smith sällskap. Dessa har figurerat i liknande kedjebrev det senaste året.

Det har skapats ett flertal parodikonton på Facebook för ”hackaren” Fabrizio Bambrilla efter kedjebrevet.
