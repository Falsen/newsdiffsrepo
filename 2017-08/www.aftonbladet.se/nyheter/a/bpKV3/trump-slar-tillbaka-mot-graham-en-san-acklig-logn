Trump slår tillbaka mot Graham: ”En sån äcklig lögn”
JOAKIM MAGNÅ

Diskussionen fortsätter kring Donald Trumps uttalanden efter terrordådet i Charlottesville, där 32-åriga Heather Heyer dödades och 19 personer skadades. I stället för att helt ta avstånd från vitmakt-anhängarna har Trump sagt att ”båda sidor” är skyldiga till våldsamheterna.

En av de skarpaste kritikerna är den republikanske senatorn Lindsey Graham, som gav en kommentar på onsdagen.

”Genom sina uttalanden i går tog president Trump ett steg bakåt genom att återigen antyda att det finns en moralisk likvärdighet mellan de nynazister och KKK-medlemmar som deltog i Charlottesville-manifestationen och människor som Heather Heyer. Jag, och många med mig, stöder inte denna moraliska likvärdighet.”

Graham refererade även till den tidigare Ku Klux Klan-ledaren David Duke.

”Många republikaner accepterar inte och kommer att slå tillbaka mot idén att Lincolns parti har lagt ut välkomstmattan för världens alla David Dukes.”

Nu slår Donald Trump tillbaka mot senatorn, på Twitter.

”Uppmärksamhetssökande Lindsey Graham slog lögnaktigt fast att jag sa att det finns en moralisk likvärdighet mellan KKK, nynazister och vit makt-anhängare och personer som Heather Heyer”, skriver Trump och fortsätter:

”En sån äcklig lögn. Han kan bara inte glömma bråket vid valet.”

Donald Trump går vidare med att angripa media.

”De misstolkar vad jag sagt om hat och rasism. Skamligt!”

Presidenten ger även den republikanske senatorn Jeff Flake en släng och kallar honom ”svag på gränser, brott och en icke-faktor i senaten”.

”Han är giftig!”, avslutar Trump harangen.

I ett nytt uttalande på torsdagsmorgonen hade Lindsey Graham en mjukare ton, men han påpekade att det är problematiskt att Trump hyllas av rasistiska hatgrupper.

– För vår nations skull – som vår president – snälla, ordna detta. Historien ser oss alla, säger han, enligt Politico.

Konflikten mellan Lindsey Graham och Donald Trump har pågått länge.

Graham tillhör en av presidentens största kritiker inom Republikanerna. Han har bland annat kritiserat förslaget om att införa en straffskatt på varor från Mexiko för att finansiera den kontroversiella muren mot USA:s södra grannland, något han kallade ”Mucho sad” på Twitter.

Donald Trumps tvetydiga uttalanden om Charlottesville – där han i en kommentar tydligt tog avstånd från vit makt-rörelsen och senare på en presskonferens talade om att ”båda sidor” hade skuld – kan förklaras genom hans vilda temperament.

– På sätt och vis blir Trump hellre kallad rasist än backar tillbaka för att han har fel, säger en Vita huset-rådgivare till Politico.

Trump uppges ha svårt att bli tillsagd – och har en tendens att göra tvärtom mot vad rådgivarna vill.

– Det här kan utvecklas till den största röran under hans presidentskap, eftersom han är envis och inte inser hur illa det är på väg att bli, säger källan till Politico.

Ett exempel på Donald Trumps ovilja att rätta sig i ledet är när han twittrade ut ett förbud mot transsexuella personer i militären, något som kom som en total överraskning för många och motsattes av bland annat försvarsminister James Mattis.

– För Trump, kom det ett ögonblick då han ville visa att han tänkte göra det han tänkte göra, säger en källa till Politico.
