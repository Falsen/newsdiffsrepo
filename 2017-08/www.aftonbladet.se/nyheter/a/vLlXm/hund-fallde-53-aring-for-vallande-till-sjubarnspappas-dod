Hund fällde 53-åring för vållande till sjubarnspappas död
SUSANNA NYGREN

En 53-åring är sedan tidigare dömd till fyra års fängelse för misshandel efter ett mystiskt försvinnande. Offret – en sjubarnspappa från Malmö – har varit försvunnen sedan 22 juni 2016.

Idag dömdes 53-åringen till sju års fängelse för vållande till annans död och grov misshandel.

En specialtränad likhund har varit avgörande för att  fälla mannen. Hunden markerade för doft av död människa i den misstänktes bil. Tack vare det kunde chefsåklagare Pär Andersson lyfta upp fallet igen och åtala för mord.

– Det fanns inte en sådan här likhund tidigare. Han blev certifierad efter att rättegången var avslutad, säger Pär Andersson, chefsåklagare.

Under den sista rättegångsdagen visades en film från undersökningen av bilen. Likhunden Wirre sökte först igenom två blindbilar. Sedan gick han in i den misstänkte 53-åringens Volvo.

Bakom passagerarsätet stannade Wirre upp och ”pekade” med nosen mot mattan. Det är hans sätt att markera för liklukt, berättade hundförare Christer Lindvall.

Polisutredningen visar att sjubarnspappan satt i framsätet när våldet mot honom utövades.

Christer Lindvall kunde inte förklara varför Wirre markerade just där men redogjorde för hur liklukt sprids.

– Nedbrytningen av en död människas kropp börjar runt 20 minuter efter att personen avlidit. Var likvätskan rinner ut beror på om kroppen är skadad. Är kroppen oskadd sker det först genom de naturliga kroppsöppningarna. Annars sker det oftast genom själva skadan, sa han.

Trots hundens markering fälldes inte 53-åringen för mord. Rätten valde att fälla honom för vållande till annans död och grov misshandel. Mannen frias också för människorov.

Trots att sjubarnspappans kropp ännu inte har hittats konstaterar chefsrådman Dag Cohen att han är död.

Flera saker vägs in i detta – Sjubarnspappan har inte meddelat sig med sin familj som han har en stark relation till, han har inte tagit ut sin diabetesmedicin som han är i behov av, det finns stora mängder blod från honom i 53-åringens bil, ett vapen av kaliber 22 har avlossats i bilen och till sist – en likhund markerade på doft bakom passagerarsätet.

Rätten har lagt stor vikt vid ett fingeravtryck i blod från 53-åringen som hittats på en pärm i bilen. Fingeravtrycket är avsatt inom två minuter efter att blodet har runnit från en kroppsdel.

Rätten menar att det bevisar att 53-åringen var i bilen när sjubarnspappan dog.

Att 53-åringen inte kunnat ge någon rimlig förklaring till varför sjubarnspappans blod fanns i hans bil och att det blodiga fingeravtrycket hamnat på pärmen ligger honom i fatet.

I domen skriver chefsrådman Dag Cohen att ”Det är svårt att hitta någon annan rimlig förklaring än att XX ska ha gjort sig skyldig till det våld, sannolikt med ett skjutvapen, som offret utsattes för. Om XX varit passiv åskådare till någon annan persons våldsamma angrepp på offret eller om offrets skador skulle ha en annan förklaring ( t.ex olyckshändelse eller självmord) är det orimligt att tänka sig att XX, trots att han nu riskerar livstidsfängelse för mord, inte skulle vilja berätta om de verkliga förhållandena.

53-åringens försvarsadvokat Mikael Moritz konstaterar att åklagaren inte fått bifall för mord och människorov utan har valt att döma för oaktsamhetsbrott. Han har ännu inte talat med sin klient men han är ganska säker på att det blir ett överklagande.

– Det blir nog en vända i hovrätten. Åklagaren har inte fått som han ville och min klient anser sig oskyldig så jag är rätt övertygad om att det blir det.

Chefsåklagare Pär Andersson är också säker på att fallet tas upp igen.

– Det är inte otroligt han har förnekat allt så han vill ju inte bli dömd för något, säger Pär Andersson.

I övrigt vill han inte kommentera domen förrän han gått igenom den noggrant.

Maxstraffet för vållande till annans död är sex års fängelse. Rätten anser inte att det är tillräckligt och väger även in brottsrubriceringen synnerligen grov misshandel som har ett maxstraff på 10 år.

53-åringen döms till sju års fängelse för vållande till annans död, grovt brott och grov misshandel.
