Dotterns gravsten har vandaliserats – i 18 år
JONNA CLAESSON

Annika Wickströms dotter Isabélle dog i en trafikolycka på sin 20-årsdag och begravdes enligt familjens önskemål på Adolf Fredriks kyrkogård i Stockholm.

– Det är inte lätt att få en gravplats där om man inte har varit kyrkligt anställd eller heter Olof Palme men jag ville att Isabélle skulle begravas där då vi alltid har bott i området. Nu har jag börjat fundera över om jag gjorde fel, säger hon.

Strax efter det att begravningen ägde rum för 18 år sedan började vandaliseringen av graven. Föremål som de sörjande placerade på graven försvann eller förstördes, men långt ifrån samma utsträckning som idag.

– Till en början polisanmälde jag inte men nu, sedan ett halvår tillbaka, har vandaliseringen eskalerat, säger hon till Aftonbladet.

Någon eller några har under det senaste halvåret börja plantera vissna blommor på Isabélles grav, de rycker upp Annikas egna planteringar och fyller gravplatsen med bråte och annat som de stjäl från kyrkogården.

– Jag är här flera gånger i veckan och varje gång jag ska gå hit har jag en klump i magen. Jag var där senast idag och då hade någon stänkt stearin över graven och slängt ruttna gula rosor och svarta fjädrar på platsen. Det känns hemskt, säger hon och tillägger:

– Jag tycker det är märkligt att folk inte har det i ryggmärgen, man förstör inte gravar.

Annika har varit i kontakt med kyrkans vaktmästare, de har kommit överens om att han ska kolla till graven varje gång han är där. Dessutom har de tonat ner graven genom att ta bort änglar och blommor och ersatt med vanligt enris.

– Den graven är den enda som har en bild och med tanke på att jag har varit där mycket är det ofta nya blommor. Nu valde vi att plocka bort det så att den inte drar till sig så mycket uppmärksamhet.

Annika har gjort en polisanmälan när det varit som värst men den läggs ned samma dag.

– Det är synd att polisen inte kan göra någonting. Hade de patrullerat varje kväll i någon månad tror jag att aktiviteten på kyrkogården hade blivit betydligt mindre.

Enligt tidningen Mitt i som pratat med kommunpolisen Fredrik Wallén har polisen tvingats rycka ut till Adolf Fredriks kyrkogård ett trettiotal gånger. Oftast på grund av narkotikabrott, men misshandel och skadegörelse har också förekommit.

– Det är naturligtvis fruktansvärt. Problemet är att det sällan finns några vittnen vid brott på kyrkogårdar. Därför är det väldigt svårt att hitta en gärningsman, säger Fredrik Wallén, kommunpolis i innerstan till Mitt i.
