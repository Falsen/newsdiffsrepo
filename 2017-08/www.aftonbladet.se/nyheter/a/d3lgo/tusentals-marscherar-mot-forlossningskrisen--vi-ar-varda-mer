söndag 20 augusti 2017
Tusentals marscherar mot förlossningskrisen – ”Vi är värda mer”
JOSEFIN SILVERBERG

I Härnösand, Linköping, Örebro, Eskilstuna, Kalmar och Göteborg och på ytterligare tio orter runt om i Sverige går tusentals personer idag en “arg jävla riksmarsch” i protest mot förlossningsvården och till stöd för barnmorskor. Marschen arrangeras av Cissi Wallin och Emily Comeau Hellsing, i samarbete med brukarorganisationen Födelsevrålet.

Larmen om en förlossningsvård i kris har under året kommit från flera delar av landet. Aftonbladet har skrivit om BB-ockupationen i Sollefteå, om Wiktoria Ahlin, från Gävle som tvingades flyga till Finland när neonatalavdelningen i Uppsala inte hade plats. Om Petra Vinberg Linder som inte ens hann byta mensskydd under sitt arbetspass på Södersjukhuset och om barnmorskan Li Gärtner Lundin som sade upp sig efter att hon talat ut om situationen på Karolinska sjukhusets förlossningsavdelning.

I Stockholm går marschen från Mariatorget till Medborgarplatsen på  och Aftonbladet finns på plats. Cirka 1800 personer har meddelat att de kommer att dyka upp för att protestera mot en situation som de anser är ohållbar.

Malin Wallismo, 26, är med och arrangerar marschen som går mellan Rådhusparken och Hovrättstorget i Jönköping.

– Jag är jättetaggad. Det känns som en viktig dag, säger hon till Aftonbladet.

Hon berättar att de barnmorskor hon haft kontakt med i Jönköping verkligen strider för bättre villkor. Nu gäller det att sluta upp bakom dem för att förbättra både för de som föder och de som jobbar inom förlossningsvården.

– Det här är viktigt av många olika anledningar. Jag känner för frågan eftersom jag själv fått barn själv. Det är jätteviktigt med en trygg förlossningsvård och det är typiskt att frågan är dåligt prioriterad just för att det är en ”kvinnofråga”, med vård riktad mot kvinnor och många kvinnor som jobbar inom förlossningsvården, säger Malin Wallismo.

Nu är det nog!! Stoppa förlossningskrisen! Män hade aldrig fått samma usla behandling. Vi är värda mer och kräver förändring!” skanderar arrangörerna bakom riksupproret på sociala medier.
