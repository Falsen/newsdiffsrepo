Knivbeväpnad man greps på asylboende utanför Kramfors
GUSTAF TRONARP

Det var tidningen Allehanda som först rapporterade om att ett flertal polisbilar med påslagna blåljus setts i Kramfors under onsdagsförmiddagen.

Polisen var inledningsvis mycket förtegna om vad som inträffat.

– Jag kan inte säga något om vad det rör sig om, förutom att det inte är några personer som skadats, sa Marcus Isacson, presstalesperson vid polisen i region nord, till Aftonbladet vid 10.30-tiden.

Omkring en timme senare stod det klart att insatsen rörde en hotfull och knivbeväpnad man på ett asylboende en bit utanför Kramfors.

– Han är misstänkt för försök till grov misshandel efter att ha hotat personalen med kniv, säger Marcus Isacson.

– Men det verkar ha gått efter omständigheterna bra.

Polisen larmades till boendet några minuter före klockan 10. Vid 11.10 kunde mannen gripas.

– Jag har inga uppgifter om varför det dröjde eller så. Jag har inga sådana detaljer alls i nuläget, säger Marcus Isacson.

Varför var ni så förtegna om insatsen?

– Vi är alltid försiktiga med att ge uppgifter innan situationen är helt klarlagd. Vi är måna om att ge korrekt information.
