Mammans varning – efter dotterns intag av energidryck
MALIN WIGEN

På vägen hem från skolan i måndags köpte Petra Sundbergs 13-åriga dotter Victoria ett flertal burkar energidryck som hon drack. Sammanlagt rörde det sig om två liter.

När Petra skulle hämta hem henne möttes hon av en mycket slö dotter.

– Jag hade pratat med henne en halvtimme innan. Då lät hon pigg.

Petra fick höra om mängden energidryck som intagits, så när Victoria sa att hon hade en konstig känsla i hjärtat anade Petra oråd. De åkte in till Karolinska universitetssjukhuset i Huddinge där hon fick gå före i kön då hjärtat och andningen var påverkad.

– Hon kände att hon inte riktigt hade kraft att andas, säger Petra.

Läkarna gjorde EKG på Victoria och kontaktade giftcentralen.

– De var ovana med den höga mängden energidryck.

Victoria fick ligga kvar på sjukhuset under natten så att de kunde ha koll på hennes hjärta via en monitor. Det konstaterades att hon hade extraslag.

– De tog flera prover på henne. Först på morgonen sjönk extraslagen, säger Petra.

Efter att de testat Victoria för både alkohol och narkotika samt undersökt hjärtat för att utesluta att det var något fel på det, kunde de konstatera att energidrycken var boven i dramat.

– I slutändan var det bara drycken som hade haft en inverkan. De sa att det med den mängden så finns det ingen möjlighet att hjärtat skulle vara opåverkat, säger hon och fortsätter:

– Jag är glad över att hon blev inlagd och att de tog det på allvar, Hjärtat är det organ som gör en mest nervös om det händer något, det är så förknippat med livet.

Vid lunchtiden på tisdagen fick Victoria åka hem. Då hade effekten gått ur.

– Hon mår bra, hon är i stort sett som vanligt igen. Jag hoppas att hon kanske har lärt sig något av detta.

I ett Facebookinlägg varnar Petra andra för att dricka energidryckens effekt, på bara ett par timmar har det delats av över 14 000 personer. Hon uppmanar andra vuxna att upplysa barn om faran.

–  Det här hade lika gärna kunnat gått mer över styr. Jag tycker att vi vuxna ska meddela om att det inte är någon normal dryck att hälla i sig. Vad vuxna gör kan jag inte säga så mycket om, säger hon och fortsätter:

– Jag vill ta chansen och rädda andra från den här upplevelsen. Att se sin annars tuffa tonåring ligga som en liten fågelunge är ingen rolig känsla.

Enligt Ulla Beckman Sundh, som är toxikolog på Livsmedelsverket, handlar det om hur man konsumerar energidryck. Dricker man väldigt mycket så är det framförallt koffeineffekterna som märks, menar hon. Hur mycket man tål är individuellt.

–  Får man i sig för mycket koffein eller mer än man tål kan man märka negativa effekter som sömnproblem, huvudvärk, ångest, oro, yrsel och hjärtklappning. Om man får i sig ännu mer så kan man må illa, kräkas och få diarré. Förgiftar man sig riktigt allvarligt kan man få störd vätskebalans.

Vad gör man om man misstänker att man överdoserat?

– Det man kan göra är att ringa Giftinformationscentralen för de kan ge väldigt goda råd som varierar beroende på hur mycket man har druckit, säger hon och fortsätter:

– Om det var ett livsmedel som innebar en allvarlig fara, då skulle det inte tillåtas.
