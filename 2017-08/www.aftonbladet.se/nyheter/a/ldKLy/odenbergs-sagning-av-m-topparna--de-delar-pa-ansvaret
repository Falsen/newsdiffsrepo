Odenbergs sågning av M-topparna – ”de delar på ansvaret”
EBBA THORNÉUS

Under fredagsförmiddagen meddelade Moderaternas Anna Kinberg Batra att hon avgår som partiledare efter de senaste dagarnas turbulens.

Beslutet fattades på torsdagskvällen efter att 11 av totalt 22 länsförbund uttryckt sitt avgångskrav på partiledaren.

Enligt AKB själv bygger beslutet på att hon inte anser sig ha möjlighet i att bedriva det förnyelsearbete av politiken som är nödvändigt.

– Det är för många moderater som bara ägnar sig åt det som kan beskrivas som självskadebeteende, förklarade hon under pressträffen.

Efter beskedet gick dock den tidigare försvarsministern Mikael Odenberg (M) ut och la delar av skulden för krisen på partiets toppskikt och nämnde då flera av de namn som spås kunna bli AKB:s efterträdare.

”Hon har ofrånkomligen haft det yttersta ansvaret men hon delar det med Ulf Kristersson, Elisabeth Svantesson, Tomas Tobé och andra som har ingått i partiledningen. skriver Odenberg i ett Facebookinlägg.

Han tillägger även att M-krisen inte heller handlar om en enskild person.

”I grunden handlar den om att partiet under mandatperioden har varit vilset, fladdrat planlöst mellan olika ställningstaganden, visat ett påfallande dåligt parlamentariskt handlag och därtill oskickligt hanterat de politiska realiteterna”.

Odenberg nämner bland annat utspelet om Sverigedemokraterna och hot om misstroendeförklaringar och skriver att partiets uppträdande varit ”långt ifrån det statsmannamässiga han förväntade sig av det största oppositionspartiet”

”Jag lider med Anna men det går givetvis inte att leda ett parti om stora delar av det säger sig sakna förtroende för ledaren. Jag förstår att Anna ville kämpa i det längsta men i den här situationen hade hon inget val.”

Samtidigt passar Odenberg även på att kritisera tidigare statsminister Fredrik Reinfeldt, som avgick i samband med valförlusten 2014, för att ha kastat in AKB i en ”situation som hon hade mycket lite kontroll över”.

”Fredriks sätt att dra på valnatten var djupt ansvarslöst. Samtidigt satt han formellt kvar som partiordförande och den djupt destruktiva och feltänkta Decemberöverenskommelsen var ett utflöde av hans tankar.”
