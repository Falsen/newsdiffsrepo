Odenbergs sågning av M-topparna – ”de delar på ansvaret”
EBBA THORNÉUS

Under fredagsförmiddagen meddelade Moderaternas Anna Kinberg Batra att hon avgår som partiledare efter de senaste dagarnas turbulens.

Beslutet fattades på torsdagskvällen efter att 11 av totalt 22 länsförbund uttryckt sitt avgångskrav på partiledaren.

Enligt AKB själv bygger beslutet på att hon inte anser sig ha möjlighet  att bedriva det förnyelsearbete av politiken som är nödvändigt.

– Det är för många moderater som bara ägnar sig åt det som kan beskrivas som självskadebeteende, förklarade hon under pressträffen.

Efter beskedet gick den tidigare försvarsministern Mikael Odenberg (M) också ut och la delar av skulden för M-krisen på partiets toppskikt och nämnde då flera av de namn som nu spås kunna bli AKB:s efterträdare.

”Hon har ofrånkomligen haft det yttersta ansvaret men hon delar det med Ulf Kristersson, Elisabeth Svantesson, Tomas Tobé och andra som har ingått i partiledningen. skriver Odenberg på Facebook och fortsätter:

”Jag lider med Anna men det går givetvis inte att leda ett parti om stora delar av det säger sig sakna förtroende för ledaren. Jag förstår att Anna ville kämpa i det längsta men i den här situationen hade hon inget val.”

Odenberg tillägger dock att krisen inte handlar om en enskild person utan att partiet under mandatperioden har varit ”vilset, fladdrat planlöst mellan olika ställningstaganden, visat påfallande dåligt parlamentariskt handlag och oskickligt hanterat de politiska realiteterna”.

Bland annat nämns utspelet mot Sverigedemokraterna och hot om misstroendeförklaringar samt att partiets uppträdande varit ”långt ifrån det statsmannamässiga som förväntas av det största oppositionspartiet”.

Samtidigt passar Odenberg även på att kritisera tidigare statsminister Fredrik Reinfeldt, som avgick i samband med valförlusten 2014, för att ha kastat in AKB i en ”situation som hon hade mycket lite kontroll över”.

”Fredriks sätt att dra på valnatten var djupt ansvarslöst. Samtidigt satt han formellt kvar som partiordförande och den djupt destruktiva och feltänkta Decemberöverenskommelsen var ett utflöde av hans tankar.”
