Källor till Aftonbladet: ”Anna Kinberg Batra saknar stöd i riksdagsgruppen”
JONATHAN JEPPSSON

Flera centralt placerade källor inom Moderaterna uppger för Aftonbladet att Anna Kinberg Batra saknar stöd i sin egen riksdagsgrupp.

– Från Stockholms län är det en majoritet, säger en källa.

Det i sig är inte konstigt eftersom tunga kommunalråd från Stockholms län gick ut öppet och krävde hennes avgång igår. Men kritikerna finns även bland riksdagsledamöterna från andra delar av landet.

– Hon har inget stöd i riksdagsgruppen. Flera riksdagsledamöter har förklarat att de inte har förtroende för henne.

Ytterligare en källa säger:

– Gruppen har inte varit samlad på hela sommaren, jag kan inte ge en absolut bedömning. Men det jag hör och det jag tar del av bekräftar den bilden, att missnöjet verkar väldigt utbrett i den gruppen.

Men Anna Kinberg Batras öde avgörs inte av riksdagsgruppen.

– Det är landet som äger partiet. Länsordförande och kommunalråden avgör vilka som leder partiet.

Sju länsförbund har öppet krävt att Anna Kinberg Batra måste avgå. Enligt uppgift till Svenska Dagbladet vill även Stockholms stad att hon lämnar men definitivt besked kommer ikväll. Om åtta förbund kräver att hon avgår måste partiledarfrågan tas upp på den moderata arbetsstämma som ska hållas i oktober.

Aftonbladets källor är övertygade om att Anna Kinberg Batra inte kommer att rida ut den här stormen.

– Kommunpolitikerna tycker att det är helt omöjligt att sälja in henne till sina väljare. Väljarna gillar vår politik men de litar inte på henne. Men det är det som det kokar ner till, säger en uppgiftslämnare.

En annan pekar på att Kinberg Batra inte har tagit chansen att bli tydligare som hon lovade i våras när hon ställdes inför avgångskrav.

– Det är fortfarande förvirrat i många frågor. Vi kräver misstroendevotum mot försvarsminister men gör en försvarsuppgörelse med regeringen och några dagar senare presenter vi en annan försvarspolitik. Hur ska man kunna begripa vad ett sånt parti vill? undrar en av kritikerna.

Samma uppgiftslämnare befarar att Moderaterna riskerar att hamna på katastrofala tio procent i valet om Anna Kinberg Batra klamrar sig fast.

– Sex procent av våra väljare vill se henne som statsminister. Bland C, SD och Socialdemokraterna är det noll – röster som vi måste ta. Den här konflikten handlar inte om strategi eller tidpunkter eller taktik. Det handlar om att Moderaterna ska göra ett anständigt val, säger Aftonbladet källa.

Att konflikten nu utspelar sig inför öppen ridå är bara Anna Kinberg Batras fel, menar kritikerna.

– Det är hon som har gjort det till ett mediaspel för att hon inte ville ta konsekvenserna. Både hon och valberedningen känner mycket väl till den här kritiken.

De två namn som nämns som bäst lämpade att ersätta Anna Kinberg Batra är Ulf Kristersson, ekonomisk-politisk talesperson, och Elisabets Svantensson, andra vice ordförande i partiet.

– Svantesson har kapacitet att vinna både höger- och mittenflanken. Hon tillhör dem som har drivit en rimlig linje i de frågor där vi har trovärdighetsproblem, särskilt migrationsfrågan, säger en uppgiftslämnare.

En annan källa tror att Ulf Kristersson har större potential med tanke på att han har djupare förankring i partiet och större kontaktnät.

– Båda har en förmåga att samla och leda partiet men jag tror att Kristersson har det starkaste interna stödet.

Aftonbladet söker Jessika Polfjärd, gruppledare för Moderaterna i riksdagen.
