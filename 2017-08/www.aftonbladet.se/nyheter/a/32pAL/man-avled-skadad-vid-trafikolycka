Man dog i trafikolycka utanför Borås
JOAKIM MAGNÅ

Larmet kom vid 16.19 på torsdagen. Singelolyckan inträffade i Rångedala i Borås kommun. Bilen hade kört av vägen.

– En person är inblandad och den personen är allvarligt skadad, sa Joakim Mattsson, räddningschef i beredskap vid Södra Älvsborgs räddningstjänstförbund, i samband med räddningsinsatsen.

Föraren, en medelålders man, kastades ur bilen, skriver Borås Tidning.

Mannen fördes i ambulans till Södra Älvsborgs sjukhus i Borås, men hans liv gick inte att rädda. Mannen avled av sina skador. Hans anhöriga är underrättade, enligt polisen.

Vägen spärrades av i båda riktningarna under räddnings- och bärgningsarbetet.
