Kurdisk omröstning ses som krigshandling
NIVETTE DAWOD

Mauludi, 58, är på besök i Sverige som en del i en två månader lång Europaturné, där han träffar exilkurder som är anslutna till det Kurdiska demokratiska partiet i Iran (PDK).

Trots att han är ledare för ett parti med bas i de kurdiska delarna av Iran, så bor han just nu i Irak.

– Det går inte att vara öppet politiskt aktiv i Iran. Det leder till fängelse eller avrättning, säger Mauludi, som själv lider av en ögonskada efter en bombattack mot den minibuss han och flera partimedlemmar färdades i 1991 i staden Bole i Iran.

Han kommer därför inte att kunna rösta när det kurdiska partiet KDP i Irak, Kurdistan regional government (KRG), genomför sin första officiella omröstning om självständighet den 25 september, men PDK stödjer sitt systerpartis valkampanj och uppmanar de som kan, även svenska exilkurder med irakiskt medborgarskap, att rösta.

Kurder har sökt bilda en självständig stat sedan lång tid tillbaka. Det finns dock oenighet även inom kurdiska grupper angående den planerade omröstningen. Mustafa Mauludi är positiv till omröstningen, men betonar också att frågan främst ägs av det Kurdiska demokratiska partiet, KDP, i Irak.

– Att genomföra den här omröstningen är en demokratisk rättighet för kurder. Ett självständigt Kurdistan skulle vara en trygghet för Mellanöstern, som är ett oroligt område just nu. Skulle vi få självständighet kan vi kontrollera landsgränser bättre, säger han.

Men alla håller inte med.

Turkiets regering har uppgett att en kurdisk omröstning kan tolkas som ”en krigsorsak”, eftersom det kan stärka separatistiska tendenser bland de 15 miljoner kurder som lever i landet.

Irak, Iran och Syrien, som också  har miljoner kurder bland sin befolkning har även de alla uttryckt sig mycket negativt till en självständighetsomröstning.

Men även USA har bland annat skickat försvarsministern Jim Mattis på besök till den kurdiska självstyreregionen i Iraks huvudstad Erbil för att be om att omröstningen skjuts upp. Den väpnade striden mot terrorgruppen IS i Irak och Syrien, där också kurdiska peshmergasoldater är delaktiga, måste gå före, är USA:s hållning:

– Det viktigaste nu är att vi fokuserar på att besegra IS och inte låta något distrahera oss, sa Mattis inför mötet i veckan.

Inte ens Israel, som beskrivs som ett av få länder i Mellanöstern som skulle kunna gynnas av kurdisk självständighet, har uttalat sig positivt från officiellt regeringshåll till en omröstning i dagsläget, skriver dagstidningen Haaretz utrikesanalytiker Anshel Pfeffer.

Men den kurdiske presidenten Masoud Barzani, som leder KDP, har återkommande sagt att omröstningen, som redan skjutits upp ett flertal gånger, kommer att bli av.

– Vi kan inte ställa in, det skulle vara katastrof. Presidenten skulle betala ett högt politiskt pris om han ställde in utan att få något i utbyte, säger en anonym säkerhetskälla efter Mattis besök, till Newsweek.

Barzanis rådgivare Ari Mamshae utvecklar för magasinet vad för typ av ”utbyte” som skulle kunna ändra president Barzanis position:

– Vi viker oss inte om inte ett bättre alternativ presenteras, som exempelvis en överenskommelse eller ett avtal med Vita huset, FN och andra parter. Ett sådant avtal måste ha målet att nå självständighet, men möjligtvis med en twist, säger han.

Ökat inflytande över oljeresurserna i Irak och mer makt i det irakiska parlamentet, tas upp som exempel på sådant som kan ingå i ett avtal, av Newsweek.

Mustafa Mauludi hoppas att omröstningen blir av, och säger att ett ja kommer att ge långsiktig stabilitet i regionen:

– Den här gången ger det kurdiska folket regeringen i Kurdistan mandat att förhandla om självständighet med den irakiska regeringen. Det kommer inte att gå på en dag, men det ger Barzani större auktoritet att representera sitt folk. Syftet är inte att splittra Irak eller skapa motsättningar. Om vi delar på oss ska det vara som vänner, säger han.
