Minnesstund för Kim Wall i New York och Trelleborg
PER ARNSÄTER

Sedan nyheten om Kim Walls försvinnande delats i en Facebookgrupp för gamla journaliststudenter vid Columbia University har Ye Ming följt fallet med förskräckelse. När det definitiva dödsbeskedet meddelades av Köpenhamnspolisen på onsdagen tog några studiekamrater initiativ till en minnesstund.

– Vi försöker att minnas vem hon var, framför det som har hänt henne, säger Ye Ming.

För Ekstrabladet berättar hon att Kim Wall var en varm, rolig och energifull person.

– Vi träffades runt klockan 19. Alla kramades och delade minnen. Det var många ljus och mycket blommor. Klockan 20 började vi sända live via Facebook så att Kims vänner som inte var i New York skulle kunna vara med, säger Ye Ming till Ekstrabladet.

Hon berättar också att en spellista med Kim Walls favoritmusik spelades – ”disco och Abba”.

I Trelleborg samlades människor på Östra stranden sedan en privatperson som inte kände familjen Wall skapat ett evenemang på Facebook. Enligt Kvällsposten samlades ett hundratal personer på onsdagskvällen för att tända ljus och hedra minnet av den svenska journalisten. Namnet Kim skrevs i sanden och flera ljus spreds ut i formen av ett hjärta.
