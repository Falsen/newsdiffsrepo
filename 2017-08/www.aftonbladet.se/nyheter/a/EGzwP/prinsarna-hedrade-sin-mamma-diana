Prinsarna hedrade sin mamma Diana
KARIN AHLBORG

Nyheten om att prinsessan Diana omkommit efter kraschen i biltunneln i Paris dominerade media i hela världen i veckor.

Havet av blommor och gosedjur framför Buckingham Palace och Kensington Palace bara växte och växte, tårflödena tog aldrig slut.

Inför 20-årsdagen av hennes död börjar en ny grund för ett blomsterberg så smått börjat byggas upp utanför Kensington Palace och personalen har förberett sig på en repris av hyllningarna.

Prins Harry och hans storebror William tillsammans med hans fru Kate passade på att hedra sin mamma dagen före den egentliga dödsdagen genom att besöka den minnesträdgård som anlagts i parken runt Kensington Palace där Diana och prinsarna bodde fram till hennes död.

Trädgården som kallas Den vita trädgården domineras av buskar och vita blommor av olika slag: rosor, tusenskönor, färgätmigej och narcisser.

Inför 20-års dagen har brittiska tevekanalen ITV gjort en dokumentär om Diana och i en intervju säger prins Harry:

– Det går inte en dag utan att William och jag önskar att hon var... fortfarande hos oss.

Prinsarna och hertiginnan av Cambridge, som är Kates officiella titel, visades runt i trädgården och pratade med trädgårdsmästare som minns hur Diana alltid stannat till när hon hade vägarna förbi för att intresserat fråga om trädgården, skriver The Telegraph.

Prins Harry och prins William passade också på att träffa representatner för olika organisationer som deras mamma jobbade med de sista åren av sitt liv.

– Det ger prinsarna möjlighet att hedra sin mammas liv och arbete dagen före 20-årsdagen av hennes död, sa en taleskvinna för Kensington Palace till tidningen.
