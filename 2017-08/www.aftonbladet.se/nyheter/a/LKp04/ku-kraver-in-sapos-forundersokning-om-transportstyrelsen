söndag 20 augusti 2017
KU kräver in Säpos förundersökning om Transportstyrelsen
JOSEFIN SILVERBERG

Rapporten är beställd av Försvarsmakten som bett Transportstyrelsen svara på frågor om vilka uppgifter som kan ha läckt i samband med IT-skandalen. I rapporten bekräftas uppgifterna om att Transportstyrelsens register har kopplingar till andra myndigheters register.

Även information om luftfartsskydd, säkerhetskontroller och om drygt 100 av försvarets civila bilar kan ha läckt, enligt Ekot.

Riksdagen öppnar först i mitten av september igen, men försvarsutskottet håller ett extra sammanträde på torsdagen med anledning av IT-skandalen. Försvarsdepartementets statssekreterare Jan Salestrand och överbefälhavare Micael Bydén är kallade till utskottet. Mötet beräknas starta 13.30.

Konstitutionsutskottet tar i sin tur upp den nuvarande och förra regeringens agerande i samband med Transportstyrelsens IT-upphandling.

Samtidigt hänger hotet om misstroendeförklaring ännu som ett svärd över försvarsminister Peter Hultqvist (S).

För Aftonbladet TV berättar konstitutionsutskottets vice ordförande Björn von Sydow (S) att utskottet kommer kräva in Säpos förundersökningsprotokoll om Transportstyrelsen.

– Vi kommer att begära att Säpos förundersökning utlämnas till oss, vi tror att den kommer att vara en viktig del av granskningsarbetet, säger han.

Sammanträdet beräknas ta ungefär en och en halv timme.

– Frågorna kommer mycket att handla om när man blev orienterad om vad skett mellan Transportstyrelsen och Säpo. Vi vill se till att vi kan börja arbeta med detta redan i höst, säger von Sydow.

Det är ännu inte klarlagt om KU även kommer att kräva in det dokument där Försvarsmakten begär information från Transportstyrelsen om vilken information som kan ha röjts om försvaret.

– Jag känner inte till det dokumentet, vi får se vad det betyder, säger Björn von Sydow till Aftonbladet TV.

Det var i slutet av juli som de fyra Allianspartiernas ledare meddelade att de tänker väcka misstroendeförklaring mot tre statsråd till följd av skandalen. Nu har infrastrukturminister Anna Johansson (S) och inrikesminister Anders Ygeman (S) fått lämna sina jobb – men hotet mot Hultqvist (S) hänger kvar och kan realiseras när riksdagen öppnas igen.

Alliansledarna har lämnat en öppning för att dra tillbaka hotet om nya uppgifter kommer som förändrar bedömningen av Hultqvists agerande.

Samtliga Alliansledarna vill även ha svar på vad statsminister Stefan Löfven (S) och kretsen runt honom visste om skandalen, och när de fick veta.
