Dansk polis om tredje person i ubåtsfallet: Vet vem det är
CHRISTOFFER NILSSON

Svenska journalisten Kim Wall försvann i samband med en ubåtsfärd den 10 augusti.

Hon åkte tillsammans med den danske ubåtsägaren och uppfinnaren Peter Madsen.

Dagar senare hittades kvarlevor av henne i havet utanför Vestamager i Danmark.

Madsen, som tros ha dumpat Walls kropp och sänkt ubåten, misstänks för mord och brott mot griftefriden men nekar till anklagelserna.

Polisen har tagit emot en stor mängd tips och har hela tiden uppmanat allmänheten att fortsätta komma med iakttagelser. I lördags framkom det att en tredje person hade setts i sällskap med Wall och Madsen en kort tid före ubåtsfärden. Personen ska ha filmat journalisten och ubåtsägaren i samband med en intervju utanför Madsens verkstad, enligt Ekstrabladet.

Dansk polis bekräftar vittnesuppgifterna men poängterar att den tredje personen inte är misstänkt i fallet.

– Vi har uppgifter om det och vi vet också vem det är. Men det är inget märkligt. Det är inget misstänkt med personen, säger Jens Möller Jensen, utredningsledare vid den danska polisen, till Kvällsposten.
