Flickan på bilden från bombdådet berättar
PER ARNSÄTER

När självmordsbombaren Salman Abedi detonerade sin sprängladdning på Manchester Arena den 22 maj var Eve Senior, hennes yngre syster Emilia och mamma Natalie redan på väg ut. De tänkte lämna konserten med Ariana Grande några minuter i förtid för att slippa den värsta trafiken.

När de gick genom entrén kastades Eve och hennes mamma framåt av tryckvågen från explosionen.

– Jag minns hur jag kastades riktigt långt framåt, allting var nattsvart förutom de blinkande lamporna bakom mig, säger hon till tidningen.

Eve fick 14 splitterskador, mestadels i benen. Hon fick också skärsår på axeln, brännskador och nervskador. På en bild från arenan syns hur två poliser hjälper Eve som är blodig och ser chockad ut. Bilden spreds över internet och användes på flera tidningars förstasidor dagen efter attacken.

– I början färgade jag mitt hår för jag ville inte att folk skulle känna igen mig.

Eve berättar för Manchester Evening News att hon inte ville bli ihågkommen som flickan som syntes i alla tidningar men att hon inte tycker att det är någon stor sak längre.

I terrordådet fick även Natalie Senior splitterskador, systern klarade sig däremot utan några allvarligare fysiska skador. Mamman säger att hon inte ser någon mening med att känna hat efter det som har hänt. Hon berättar för tidningen att hon är stolt över hur familjen har tagit sig igenom den hemska upplevelsen.

– Det kommer alltid att finnas ett speciellt band mellan mig och flickorna på grund av det som hände.
