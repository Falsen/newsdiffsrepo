Tjuvar jagades bort – av 80-åring med yxa
VIKTOR ADOLFSSON

Klockan 03.51 på tisdagsmorgonen fick polisen i Region öst larm om ett pågående inbrott i en villa nordväst om Skillingaryd i Jönköpings län. Den boende hade hört personer röra sig på nedervåningen.

När polisen kom till platsen fanns det dock inga misstänkta tjuvar kvar – de hade nämligen skrämts bort av villans 80-årige ägare som beväpnat sig med en yxa.

Samtidigt som de bländade mannen med en ficklampa såg de att han beväpnat sig och flydde från platsen, enligt polisen.

– Vi hade flera patruller på plats och vissa spår säkrades, som någon form av inbrottsverktyg, säger vakthavande befäl Torbjörn Lindqvist till Värnamo Nyheter.

Under måndagskvällen rapporterades ett annat inbrott i en lägenhet i Skillingaryd. Polisen utesluter inte ett samband mellan de båda händelserna.
