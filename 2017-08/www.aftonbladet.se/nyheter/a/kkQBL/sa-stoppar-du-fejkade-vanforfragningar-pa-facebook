Så stoppar du fejkade vänförfrågningar på Facebook
VIKTOR ADOLFSSON

Med generiska kvinnonamn, lättklädda bilder och inlägg av typen ”klicka här för att se mig i webbkameran” har fejkade konton skickat vänförfrågningar på Facebook den senaste tiden.

Flera användare, främst manliga, har kunnat få tiotals förfrågningar per dag.

Syftet bakom de fejkade profilerna är att med lättklädda bilder locka män att interagera med kontot på något sätt. Det kan vara att få användaren att klicka på en länk till en sajt som någon vill ha trafik till – något som i sin tur kan göra så att länken delas på din egen Facebookvägg. Men det kan också vara mer sofistikerade bedrägerier där någon vill få ut användaruppgifter eller ta över ditt konto.

Så hur stoppar man de irriterande vänförfrågningarna? Facebook har än så länge inte lyckats vinna striden mot spamkontona, men tipsar sina användare om att själva spärra dem.

Under sekretessinställningarna på Facebook kan man välja att endast vänners vänner kan skicka vänförfrågningar. Det förhindrar alla som du inte har minst en gemensam vän med att skicka förfrågningar till dig. Det kräver dock också att ingen av dina vänner accepterat en förfrågan från ett spamkonto.

När Aftonbladet kontaktar Facebooks pr-byrå i Norden om vänförfrågningarna återkommer de med ett generellt svar.

”Vårt globala nätverk växer varje dag och vi strävar efter att välkomna människor till en miljö fri från sexuellt eller grovt innehåll. För att göra detta litar vi på andra människor. Om du ser något på Facebook som du anser bryter mot våra regler, anmäl det. Vi har dedikerade team som jobbar världen över med att se över det du anmäler för att se till så att Facebook är säkert”, skriver en talesperson i ett mejl.

Trots att Facebook nyligen meddelat att de tar bort mer än en miljon konton varje dag har det sociala nätverket uppenbarligen svårt att råda bot på problemet.

Facebook tillåter inte konton med fejkade namn, som låtsas vara någon annan eller använder någon annans bilder. För att anmäla ett konto – gå in på profilen och klicka på de tre prickarna i omslagsbildens vänstra nederkant. Följ sedan instruktionerna.
