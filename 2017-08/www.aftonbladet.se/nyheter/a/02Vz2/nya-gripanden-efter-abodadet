Nya gripanden efter Åbodådet
TT

De två greps på onsdagsförmiddagen, skriver lokaltidningen Turun Sanomat. De är skäligen misstänkta för förberedelse till terroristbrott.

Två kvinnor höggs ihjäl och åtta personer skadades vid knivattacken i centrala Åbo i fredags. Två av de skadade får fortfarande intensivvård i Åbo; en av dem vårdas med respirator.

Den huvudmisstänkte Abderrahman Mechkah häktades på tisdagen, misstänkt för två mord och åtta mordförsök i terrorsyfte. Han har sedan dådet vårdats på sjukhus i Åbo, eftersom polisen som ingrep skottskadade honom i ett ben, men han kommer nu enligt etermediebolaget Yle att flyttas till ett fängelsesjukhus i Tavastehus.

Mannens identitet är inte hundraprocentigt klarlagd, uppger kriminalkommissarie Markus Laine. Man vet att han kom till Finland 2016 och han är enligt egna uppgifter 18 år.

Tre personer som häktades samtidigt är misstänkta för delaktighet. Alla de fyra häktade tros vara från Marocko.

Även när det gäller de två som greps på onsdagen finns oklara uppgifter. För myndigheter i Finland har de uppgett att de är från Algeriet, medan de ska ha sagt till myndigheter i Sverige att de är från Marocko.
