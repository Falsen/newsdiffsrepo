fredag 18 augusti 2017
Två döda i knivattack i Åbo – polisen söker ”flera gärningsmän”
NIKLAS ERIKSSON

På Twitter uppmanar Åbo-polisen människor att undvika stadens centrala delar och området kring Trätorget.

”Polisen letar efter flera eventuella gärningsmän i Åbo. Människor uppmanas att avlägsna sig från Åbo centrum”, skriver de vid 16.30-tiden.

16.02 kom det första larmet och 16.05 var den misstänkte skjuten av polisen, enligt Yle.

Ögonvittnet Laura Laine var ungefär 20 meter från den plats där knivhuggningarna inträffade på Salutorget, uppger Yle.

– Vi hörde att en ung kvinna skrek högt i hörnet av torget. Vi såg en man på torget, en kniv glimtade till och viftade i luften. Jag förstod att han hade knivhuggit något, säger hon.

Två personer har dött i attacken. Sex personer vårdas fortfarande på sjukhus enligt polisen och flera av dem opererades under fredagskvällen. Enligt sjukhuset ska alla som vårdas vara vuxna.

Polisen ska ha skjutit den misstänkte knivmannen i nedre delen av kroppen. På en presskonferens vid 18-tiden uppger polisen att mannen sköts ner tre minuter efter det första larmet och att han nu vårdas på sjukhus.

Polisen säger att gärningsmannen inte är identifierad. De uppger på presskonferensen också att det fortfarande utreds om han agerat ensam eller om det är fler gärningsmän inblandade.

På presskonferensen ber de också allmänheten om hjälp och efterlyser alla iakttagelser från händelsen.

På Twitter uppger den finska polisen att flera personer knivskurits och att skadade ska finnas vid både Trätorget och Salutorget i centrala Åbo.

Skyddspolisen, finska motsvarigheten till Säpo, skriver på Twitter att de är inkopplade. ”Det är för tidigt att göra en noggrannare bedömning av händelserna och bakgrunden till dem”, twittrar de enligt Yle.

På Twitter meddelar finsk polisen att de skärper beredskapen i hela landet efter knivdåden i Åbo.

► Texten uppdateras
