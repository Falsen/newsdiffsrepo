Familjen hittades död i skåpbil på tre meters djup i Houston
STAFFAN DICKSON

Harvey slår rekord. Aldrig tidigare har en enskild storm fört med sig lika mycket nederbörd till den amerikanska kontinenten. På tisdagen uppmättes regnmängder på 125,3 centimeter sydost om Houston, rapporterar Reuters.

Sedan ovädret drog in över Texas i slutet av förra veckan har 8 500 personer undsatts av Nationalgardet och över 30 000 personer har inhysts i 230 nödcenter. På onsdagen stod minst en fjärdedel av Harris county, som omfattar Houston med omgivningar, under vatten.

Bilder tagna i närheten av Winnie öster om Houston visar hur Harvey förvandlat motorvägen I-10 till ett stormigt hav.

”Sömnlös och ångest, snälla låt det snart vara över”, skrev 16-åriga Devy Saldivar på Facebook när regnet vräkte ner över hennes hem i Houston i söndags.

Några timmar senare försökte hennes släkting Samuel Saldivar, 56, undsätta sina föräldrar Belia, 81, och Manuel, 84, samt Devy och hennes tre yngre syskon Dominic, 14, Xavier, 8, och Daisy, 6.

Men när de skulle korsa bron över Green River Road i området Greens Bayou drog en vattenström med sig skåpbilen de färdades i ner i vattenmassorna.

– Den gick i med fronten först och vatten började forsa in, säger Samuels bror Ric Saldivar till CNN.

Samuel Saldivar fick enligt vittnen tag i en trädgren och lyckades ta sig ur fordonet. Han uppges ha skrikit åt barnen att försöka ta sig ut genom bakdörren, men fordonet fylldes snabbt med vatten och varken barnen eller Samuels föräldrar kunde ta sig ur.

– Han kunde höra barnen skrika och gråta när de försökte ta sig ur skåpbilen, säger Ric Saldivar.

– Han klandrar fortfarande sig själv, han försökte göra det rätta för att få bort dem från översvämningen … och så hände det bara.

När skåpbilen på onsdagen lokaliserades på omkring tre meters djup hittades Ric och Samuel Saldivars föräldrar döda i framsätet.

– Jag kan redan föreställa mig hur pappa höll hårt i mammas hand medan vattnet forsade in, säger Ric.

– Jag vet att de kom till himlen hand i hand.
