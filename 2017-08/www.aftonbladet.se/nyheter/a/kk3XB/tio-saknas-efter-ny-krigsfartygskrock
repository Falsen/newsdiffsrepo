måndag 21 augusti 2017
Tio saknas efter ny krigsfartygskrock
MAJA K NILSSON

Jagaren USS John S McCain, med möjlighet att ta fjärrstyrda robotar ombord, skadades enligt de första uppgifterna vid aktern på babord (vänster) sida i olyckan, som inträffade då fartyget var på väg till ett rutinmässigt hamnbesök i Singapore.

Sök- och räddningspersonal har skickats till platsen. USS John S McCain kunde köra mot hamnen för egen maskin.

Det liberianskflaggade fartyget Alnic MC är ett 183 meter långt olje- eller kemikalietankfartyg.

En besättningsmedlem uppger för Reuters att tankern, som hade nästan 12 000 ton olja ombord, inte läcker.

Fartyg från Singapore, helikoptrar och bogserbåtar är på plats, precis som flygplan från den amerikanska marinen.

Malaysias myndigheter uppger att kollisionen inträffade på malaysiskt vatten i Sydkinesiska sjön och att landet hjälper till med räddningsinsatsen.

Vattnen utanför Singapore är bland de mest trafikerade och viktigaste i världen. Runt en fjärdedel av världens varu- och oljehandel passerar här.

Den amerikanska jagaren har fått sitt namn efter den republikanska senatorn John McCains pappa och farfar. Han twittrar efter olyckan:

"Cindy och jag ber för sjömännen ombord på USS John McCain i kväll – uppskattar sök- och räddningspersonalens arbete"

President Donald Trump har också twittrat: ”Mina tankar och böner är hos USNavys sjömän ombord på USSJohnsSMcCain sär sök- och räddningsinsatserna pågår.”

Det är den andra olyckan med amerikanska jagare i asiatiska vatten på lite mer än två månader. I mitten av juni krockade den amerikanska jagaren USS Fitzgerald, som precis som USS John S McCain kan ta fjärrstyrda robotar ombord, med ett containerfartyg. Sju sjömän miste livet i kollisionen.

Kaptenen på USS Fitzgerald har fråntagits befälet och 13 sjömän kommer att straffas som en följd av den olyckan.
