Huvudmannen häktad för attacken i Åbo
KENAN HABUL

Mechkah misstänks för två mord och åtta mordförsök i terroristiskt syfte.

Han hördes via videolänk från sjukhuset där han vårdas innan tingsrätten beslutade att häkta honom.

Mediebolaget Yle rapporterar att mannen erkänner handlingar med dödlig utgång, men förnekar mord och terrorhandling. Motivet är oklart.

Polisen i sydvästra Finland fick tips om att mannen verkade radikaliserad, och lämnade över fallet till Skyddspolisen (Skypo). Några konkreta hot fanns dock inte, och mannen fanns inte på Skypos lista över 350 potentiella terrorister.

Efter att polisen i går offentliggjorde Abderrahman Mechkahs namn skrev tyska nyhetskanalen Deutsche Welle att han kom till Finland via Tyskland årsskiftet 2015/2016, skriver hbl.se.

Han sökte aldrig asyl men ska ha begått flera brott i landet; han misstänks för bland annat en misshandel i staden Neuss.

Två andra 18-åringar har häktats misstänkt för mord och mordförsök, förutom Mechkah som höll i kniven. En häktas på den starkare och en på den svagare misstankegraden, enligt finländska medier.

Tingsrätten ska under eftermiddagen ta ställning till om ytterligare en man ska häktas för två mord och åtta mordförsök.

En person som har varit misstänkt för medhjälp till samma brott har försatts på fri fot.

Häktningsförhandlingar hålls bakom lyckta dörrar och kommer att pågå under resten av eftermiddagen.
