Huvudmannen häktad för attacken i Åbo
KENAN HABUL

Mechkah misstänks för två mord och åtta mordförsök i terroristiskt syfte.

Han hördes via videolänk från sjukhuset där han vårdas innan tingsrätten beslutade att häkta honom.

– Min klient erkänner dråp och att ha skadat personer. Men baserat på vad utredningen kommit fram till hittills, finns inte nödvändigtvis några terroravsikter, säger hans advokat Kaarle Gummerus enligt Reuters.

Polisen i sydvästra Finland fick tips om att mannen verkade radikaliserad, och lämnade över fallet till Skyddspolisen (Skypo). Några konkreta hot fanns dock inte, och mannen fanns inte på Skypos lista över 350 potentiella terrorister.

Enligt utredningsledare Olli Töyräs fokuserar man på att försöka ta reda på om Mechkah handlat självständigt, och vilken eventuell hjälp han fått. Mechkahs identitet och ålder är inte helt klarlagda, rapporterar Yle.

– Vi har hans namn, men om det sedan stämmer utreds, säger Töyräs.

Efter att polisen i går offentliggjorde Abderrahman Mechkahs namn skrev tyska nyhetskanalen Deutsche Welle att han kom till Finland via Tyskland årsskiftet 2015/2016, skriver hbl.se.

Han sökte aldrig asyl men ska ha begått flera brott i landet; han misstänks för bland annat en misshandel i staden Neuss. Också två av de andra misstänkta ska vara kända för polisen i Tyskland.

Förutom Mechkah, som höll i kniven, har två andra 18-åringar och en 28-åring häktats misstänkta för mord och mordförsök. Två av dem är häktade på svagare misstankegraden, enligt finländska medier.

Samtliga är marockanska medborgare.

En person som har varit misstänkt för medhjälp till samma brott har försatts på fri fot.

Polisen uppger också att man samarbetar internationellt för att gripa en sjätte misstänkt för knivdåden.

Häktningsförhandlingar hölls bakom lyckta dörrar.
