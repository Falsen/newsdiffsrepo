Blev biten femton gånger på förskolan
MALIN WIGEN

På tisdagskvällen skulle Jannica Sjödin bada sin 1,5-åriga son efter en dag på förskolan i västra Malmö. Det var lite svårare än vanligt att dra av hans tröja men när hon till slut fick av den gjorde hon en fasansfull upptäckt. På hans rygg syntes 15 stora bitmärken.

– Vissa av dem är så djupa att det blivit sårskorpor av betten.

Hon och hennes man tog sonen till sjukhuset där en läkare fotograferade och dokumenterade skadorna. Där fann man även bit- och rivmärken på huvudet.

– Läkaren sa att han hade prickar under ögonen och på kinderna. Det var blodkärl som spruckit för att han skrikit så mycket.

Ingen av förskolans personal sa något till Jannica om att något inträffat under dagen när hon hämtade sin son. Hon förstår inte hur ingen kan ha sett det som sonen utsattes för.

– Det är den värsta mardröm en förälder kan uppleva, att se sitt barn misshandlad och torterad. Jag har en ständig klump i halsen, jag vet inte om jag ska gråta eller vad jag ska göra. Det är så blandade känslor – det känns overkligt och chockerande.

Sonen, som ska få byta förskola så snart som möjligt, har påverkats av händelsen.

– Han är väldigt trött, utmattad och hängig. Men även på kärleksfullt humör ändå, han ville krama oss hela kvällen igår.

Hon vill se en bättre struktur och kontroll på förskolor och hoppas att flera föräldrar reagerar när något är fel.

– Chefer ska ha koll på sina anställda och de sin sin tur ska ha koll på barnen så att vi föräldrar kan känna oss trygga när vi lämnar dem på förskolan. Det är trots allt där de är en stor del av dagen.

Jannica delade med sig av en bild på sin bitna son på Facebook, en bild som Peter Wahlström, utbildningschef på förskoleförvaltningen, har sett. Han blev bestört när han såg den.

– Jag tycker att det är förfärligt. Jag förstår att föräldrarna blir chockade. Jag blir bestört över att detta kan hända på våra förskolor.

Han tycker att det är extra anmärkningsvärt att ingen ur personalen ingrep.

– I det här fallet har det hänt mycket, det är ett stort antal bett, och ingen har sett eller hört något. Det är uppenbart att något är fel. Det är en stor kränkning mot barnet.

Just nu utreder de händelsen genom att prata med föräldrar och den personal som tjänstgjorde på tisdagen. De vill utreda vad som har hänt och vad som har brustit.

– Det finns ju rutiner men det har ju uppenbarligen inte fungerat.
