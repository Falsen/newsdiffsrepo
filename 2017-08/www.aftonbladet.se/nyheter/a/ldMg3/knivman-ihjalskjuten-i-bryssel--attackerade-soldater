Knivman ihjälskjuten i Bryssel – attackerade soldater
JOAKIM MAGNÅ

En del av paradgatan Emile Jacqmain i centrala Bryssel spärrades av i samband med händelsen under den tidiga fredagskvällen. Polis och ambulans ryckte ut.

– En man beväpnad med kniv attackerade en grupp soldater. Soldaterna sköt mot honom och neutraliserade individen, säger Jonathan Pfunde, talesperson för den federala polisen, enligt nyhetsbyrån AP.

De två soldaterna skadades lindrigt i attacken, en i ansiktet och den andre i handen.

Knivmannen fördes till sjukhus med svåra skador. Senare uppgav åklagarmyndigheten att mannen var död.

– Enligt den identitet vi i nuläget har är det en man i 30-årsåldern som inte är känd för terroristaktivitet sedan tidigare, säger en talesperson för den belgiska åklagarmyndigheten, enligt Reuters.

Åklagarmyndigheten bekräftar att man misstänker terror.

– Vi tror att det är en terrorattack, säger talespersonen, enligt AFP.

Förövaren ska två gånger ha skrikit ”allahu akbar” (Gud är större) vid attacken, enligt åklagarmyndigheten.

Belgiens premiärminister Charles Michel kommenterar händelsen på Twitter.

”Allt stöd till våra soldater. Säkerhetsstyrkorna är i fortsatt beredskap. Vi följer utvecklingen noga”, skriver han.
