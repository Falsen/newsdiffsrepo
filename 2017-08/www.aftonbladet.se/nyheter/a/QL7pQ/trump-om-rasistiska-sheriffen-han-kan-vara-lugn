Trump om rasistiska sheriffen: ”Han kan vara lugn”
SUSANNA HÅLLBUS

I juli dömdes den före detta sheriffen Joe Arpaio för att han under flera år jobbat med rasprofilering mot Phoenixs latinobefolkning. Domen kommer i oktober och kan betyda att den 85-åriga pensionerade polisen får upp till sex månaders fängelse.

I veckan meddelade president Trump att han överväger benåda Joe Arpaio. Tillsammans med Trumps kritiserade hantering av händelserna i Charlottesville blev uttalandet för mycket för Phoenix borgmästare, demokraten Greg Stanton. Han bad presidenten att ställa in tisdagens planerade besök.

”Det är inte ett bra tillfälle för president Donald Trump att besöka min stad”, skriver Greg Stanton i Washington Post.

”Låt mig tala klarspråk: Att benåda Arpaio kan bara ses som att presidenten stödjer den laglösa diskrimineringen som terroriserade Phoenixs latinobefolkning. Att offentliggöra det i Phoenix, speciellt i kölvattnet efter Charlottesville, skulle vara en grov förolämpning”, fortsätter borgmästaren.

Men Donald Trump kom till delstaten Arizonas huvudstad för att hålla det som mest liknade ett valmöte inför valet 2020. Efter en stillsam inledning blev tonen i kampanjtalet allt mer hätsk.

När Trump sågat mediernas rapportering efter Charlottesville, han menade att medierna inte rapporterat hans fördömande av högerextrema, kom han in på ämnet Joe Arpaio. Kampanjmötets publik jublade när Trump retoriskt frågade ”Dömdes Joe Arpaio för att han gjorde sitt jobb”?

– Han borde fått en jury, men vet ni vad? Jag tänker förutspå något. Jag tror att han kommer klara sig alldeles utmärkt, sa president Donald Trump.

– Jag ska inte benåda honom i kväll, för jag vill inte skapa kontrovers. Men sheriff Joe kan vara lugn.

Trump tog även upp muren som han har lovat ska byggas mot Mexiko.

– Om så regeringen ska stängas ned så ska vi bygga muren, säger presidenten.

"Bygg muren, bygg muren, bygg muren", ropade anhängarna.

– Muren kommer också att hjälpa oss med problemen med de enorma mängder droger som strömmar in över gränsen, säger Trump.

– På ett eller annat sätt kommer att vi att få den där muren.

Tusentals människor protesterade utanför arenan och polisen har använt tårgas för att skingra dem. Flera av demonstranterna kastade stenar och flaskor mot polisen, rapporterar CNN.
