Rättsläkaren: Det kan ta några dagar att identifiera kroppen
PER ARNSÄTER

Larmet kom på måndagseftermiddagen klockan 15.41. En cyklist såg en kropp en bit ut från land vid Klydesøen i Vestamager och larmade polisen. Det visade sig att en stympad kvinnokropp hade hittats. Fyndplatsen är i närheten av den plats i Kögebukten där Peter Madsens ubåt sjönk och senare bärgades.

På en presskonferens berättade polisen att det var för tidigt att säga om det var Kim Wall som hittats. Hennes familj är underrättad om fyndet och identiteten ska fastställas på rättsmedicinska institutet i Köpenhamn. Under tiden fortsätter sökandet, bland annat med hjälp av dykare, eftersom det fortfarande saknas kroppsdelar.

Det är oklart hur lång tid identifieringen kommer att ta. Men tidigt på tisdagsmorgonen meddelade Köpenhamnspolisen på Twitter att ny information om den funna kvinnokroppen kommer att lämnas under eftermiddagen.

En expert på området som Aftonbladet har talat med, rättsläkaren Brita Zilg, säger att det bör gå ganska fort att fastställa identiteten.

– Det första när man vill identifiera en kropp är att använda sig av tand-id för det går snabbast och är billigast. Men i det här fallet går ju inte det, då används dna, säger Brita Zilg.

Hon tror att det kan ta någon eller några dagar för att se om det är en match eller ej.

– Är det här Kim Wall, ja eller nej, men om det visar sig att det inte är hon kan man inte säga direkt vem det är, utan då måste man ha någon annan som matchar polisens saknade-register eller liknande.

När Peter Madsen häktades för att ha orsakat Kim Walls död ville han ge en offentlig förklaring till försvinnandet. Men Köpenhamns tingsrätt beslutade om stängda dörrar av respekt för anhöriga och för att inte försvåra polisutredningen.

På måndagen hävdes delar av sekretessen och det framkom att Peter Madsen sagt att det var en olycka ombord på ubåten som ledde till Kim Walls död. Efter olyckan ska uppfinnaren ha uppgett för polisen att han ”begravt henne till havs”.

Den versionen skiljer sig från Peter Madsens första uppgifter om att han lämnat av Kim Wall på land redan på torsdagskvällen den 10 augusti.
