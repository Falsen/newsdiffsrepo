Kim Jong-un har avfyrat ännu en robot
JOAKIM MAGNÅ

Japans myndigheter utfärdade en varning till invånarna på landets norra ö Hokkaido via sitt varningssystem J-Alert, rapporterar japanska public service-kanalen NHK. Invånarna uppmanades att söka skydd.

Roboten gick österut mot Japanska sjön och fortsatte över Japan, skriver den sydkoreanska nyhetsbyrån Yonhap.

Den sydkoreanska militären uppger att roboten avfyrades från Sunan nära Nordkoreas huvudstad Pyongyang vid 05.57 på tisdagen, lokal tid.

Roboten ska ha slagit ner i Stilla havet 118 mil öster om Hokkaido-udden Erimo, rapporterar NHK. Totalt färdades roboten 270 mil österut och nådde som högst 55 mil, uppger sydkoreansk militär, enligt Yonhap.

Sydkoreas regering kallade kort efteråt till möte i det nationella säkerhetsrådet.

Japans premiärminister Shinzo Abe meddelar att han är beredd att göra allt för att skydda sitt folk, skriver Reuters.

– Vi kommer att anstränga oss till det yttersta för att skydda våra invånares liv, sa han på en kort pressträff innan han gick vidare till ett krismöte.

På måndagskvällen lokal tid bekräftade Pentagon i ett kortfattat yttrande att Nordkorea testskjutit en missil över Japans territorium, rapporterar Politico.

Nordkorea avfyrade så sent som i lördags tre kortdistansrobotar. Diktaturens mål är att ta fram kärnvapenbärande långdistansrobotar som kan nå USA.

Provokationerna kommer samtidigt som USA och Sydkorea genomför gemensamma militärövningar, som påbörjades den 21 augusti och avslutas nu på torsdag.

Tidigare i augusti varnade Nordkorea för att man utarbetat en plan att attackera ön Guam, ett autonomt amerikanskt territorium med bland annat en flygbas. Robotar mot Guam måste passera de japanska öarna.

Enligt AP är det här första gången sedan 1998 som Nordkorea avfyrat en missil över Japan.

Yoshihide Suga, chefssekreterare för Japans kabinett, kallar testskjutningen för ”utan motstycke och ett allvarligt hot mot vår nation”.

Japans premiärminister Shinzo Abe talade senare i telefon med USA:s president Donald Trump, uppger Reuters. De båda nationsledarna har kommit överens om att sätta hårdare tryck på Nordkorea.

Enligt Abe ska Trump ha sagt att USA är ”100 procent med Japan”.

Yonhap uppger att FN:s säkerhetsråd kommer att hålla ett krismöte på tisdag för att diskutera Nordkoreas senaste testskjutning. Detta på begäran av USA, Sydkorea och Japan.
