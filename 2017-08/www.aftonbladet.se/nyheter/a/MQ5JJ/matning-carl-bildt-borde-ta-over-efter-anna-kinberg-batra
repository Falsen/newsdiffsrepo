Mätning: Carl Bildt borde ta över efter Anna Kinberg Batra
EBBA THORNÉUS

När Anna Kinberg Batra meddelade sin avgång tackade hon för förtroendet som hon fått som partiets första kvinnliga ordförande.

– Jag hoppas att min dotter kan uppleva att Sverige får sin första kvinnliga statsminister, sa hon på presskonferensen under fredagsmorgonen.

Moderaternas näste partiledare kommer att utses på en kommande partistämma. Anna Kinberg Batra förklarade i fredags att Moderaternas politik behöver förnyas och att hennes efterträdare bör vara någon som hela partiet sluter upp bakom.

Aftonbladet/Inizio har frågat väljarna vem de tycker ska efterträda Anna Kinberg Batra som partiledare för Moderaterna.

Överlägset mest populär är Carl Bildt – statsminister 1991–1994, utrikesminister 2006–2014 och fredsmäklare i Bosnien, bland annat.

Carl Bildt får 23 procent i mätningen när det gäller alla väljare oavsett partitillhörighet. Bland de tillfrågade moderatväljarna får Bildt hela 35 procent.

–  Beskedet från Anna Kinberg Batra kom efter en turbulent vecka och är fortfarande väldigt nytt och kanske kommer det se annorlunda ut efter ett tag. Men Carl Bildt är den som är mest känd. Det kan också finnas nostalgi i det svaret, säger Karin Nelsson, analyschef på Inizio.

– Men han har nämnts som en möjlig kandidat i det här och vi har sett när vi ställt frågor tidigare att hans namn kommer upp.

Carl Bildt själv är fåordig när Aftonbladet träffar honom i samband med galapremiären av filmen ”Bilar 3” på söndagen.

En fjärdedel av väljarna vill se dig som ny M-ledare. Vad tänker du om det?

– Det har jag ingen kommentar till, säger han.

Näst mest populär är den tidigare försvarsministern Mikael Odenberg med 11 procent bland alla väljare.

På tredje plats kommer riksdagsledamoten och partistyrelseledamoten Hanif Bali, som även är känd som omdiskuterad profil på Twitter. Tio procent av de tillfrågade väljarna vill se honom som näste partiledare.

– Bland moderaterna själva är inte Hanif Bali en så populär kandidat, men han är poppis bland Sverigedemokraterna, säger Karin Nelsson.

Bara tre procent av moderatväljarna vill ha Hanif Bali som näste partiledare.

Ulf Kristersson och Elisabeth Svantesson får 7 respektive 4 procent. Bland moderater får Kristersson 16 procent och är överlägsen tvåa bakom Carl Bildt.

Andra namnalternativ i undersökningen är Johan Forssell, Tomas Tobé, Jessica Polfjärd och Iréne Svenonius.

Fem procent vill se någon annan och där märks Fredrik Reinfeldt, Anders Borg, Alice Teodorescu och Tove Lifvendahl.

35 procent av väljarna är tveksamma till vem de vill se som näste M-ledare.
