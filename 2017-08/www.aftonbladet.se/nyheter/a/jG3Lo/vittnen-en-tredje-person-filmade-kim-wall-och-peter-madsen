Vittnen: En tredje person filmade Kim Wall och Peter Madsen
EMMA LINDSTRÖM

Flera personer såg när journalisten Kim Wall och uppfinnaren Peter Madsen gav sig ut i ubåten Nautilus på torsdagsvällen, 10 augusti.

Kim Wall kom aldrig tillbaka. Peter Madsen har häktats, misstänkt för vållande till annans död.

I måndags hittades kvarlevor av en kvinna i havet utanför danska Vestamager. Efter en dna-analys kunde dansk polis bekräfta att överkroppen som hittats tillhörde Kim Wall.

Nu skriver Ekstrabladet att flera vittnen har hört av sig till tidningen och berättat att de sett Kim Wall och Peter Madsen flera timmar innan de lämnade hamnen vid sjutiden på kvällen.

Två vittnen säger till tidningen att de sett Kim Wall intervjua uppfinnaren utanför hans verkstad – medan en tredje person filmade dem.

Polisen vill inte uttala sig om uppgifterna.

– Vi har mejl mellan de två, som handlar om en tur med ubåten för att göra ett reportage. Det är strikt professionellt, har Jens Møller Jensen, viceinspektör vid Köpenhamnspolisen, tidigare sagt skriver Ekstrabladet.

På fredagen hade polisen fått in totalt 656 tips från allmänheten.

Peter Madsen häktades 12 augusti misstänkt för vållande till annans död under särskilt försvårande omständigheter.

På fredagen meddelade polisen att misstankarna mot Madsen utvidgats och att han också är misstänkt för brott mot griftefriden.

Vid förhör på torsdagen delgavs Madsen misstanke. Han nekar till både mord och brott mot griftefriden.

Polisen söker fortfarande efter kvarlevor samt efter kläder. Polisen har tidigare efterlyst en ”starkt orange blus, en svart-vit blommig kjol och ett par vita skor”.

Polisen tittar på flera ouppklarade fall efter att kvarlevor av Kim Wall hittats.

Ett av fallen gäller Kazuko Toyonaga, en 22-åriga japansk studenten, som försvann när hon var på semester i Europa. Kvarlevor efter henne hittades i en plastpåse som flöt i vattnet vid Islands Brygge i Köpenhamn i oktober 1986.
