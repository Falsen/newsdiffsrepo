Elever skrämde bort varg från skola
CHRISTOFFER NILSSON

Under förmiddagen dök vargen upp vid Malmaskolan i Kolsva, Köpings kommun.

På sin Facebooksida uppger skolan att ungdomar lyckades skrämma bort vargen från skolgården.

– Vi har säkrat upp tryggheten genom att öka personaltätheten på skolan. Det vill säga fler vuxna ute. Det finns inget beslut om att barnen inte ska få vara ute och leka på skolgården, säger Conny Hall, kommundelschef, till Bblat.se.

Länsstyrelsen hänvisar frågor om vargen till polisen.

– Vi känner till det men eftersom det är en skola är det en fråga för polisen just nu, säger Sofia Sollenberg, naturvårdshandläggare vid länsstyrelsen i Västmanland.

Polisens presstalesman Jonas Partheen uppger att man är på plats vid skolan.

– Vi kommer framför allt att uppehålla oss kring skolan för att öka närvaron och öka tryggheten. Dessutom kommer vi snabbare kunna ta oss till nya platser om vi får in nya observationer, säger Partheen.

I fredags beslutade länsstyrelsen om fortsatt skyddsjakt på en varg som varit närgången och ”orsakat problem” i områdena kring Kolsva och Solmyra.

Länsstyrelsen utgår från att det är samma varg.

– Det är högst troligt, säger Sofia Sollenberg vid länsstyrelsen.

Enligt polisen är jägare inkopplade via länsstyrelsen. Jägarnas uppdrag är att spåra och skjuta vargen.
