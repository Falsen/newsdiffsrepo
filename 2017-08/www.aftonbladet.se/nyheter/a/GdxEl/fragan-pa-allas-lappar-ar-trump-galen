Frågan på allas läppar: Är Trump galen?
Wolfgang Hansson

Diskussionen om Donald Trumps mentala hälsa är inte ny. Först ställdes frågan mer eller mindre öppet under hela valrörelsen. Är Trump galen?

Därefter blev spörsmålet aktuellt igen när han väl flyttade in i Vita huset och skapade ett kaos vars like vi inte sett under någon tidigare president.

Det nya är att frågan ställs öppet av en namngiven, före detta hög spionchef. Men bara att frågan ställs är extremt ovanligt.

Det handlar inte bara om Trumps starka narcissistiska drag där han verkar se sig som mer kompetent än någon annan på alla specialområden. Hans enorma behov av att få bekräftelse och hans totala oförmåga att ta kritik.

Eller om hans flagranta lögner och försök att upprätta en parallell verklighet. Washington Post redogjorde häromdagen för de över tusen lögner och halvsanningar Trump kastat ur sig sedan han blev president.

Framförallt handlar det om de dubbla ansikten han hela tiden visar upp. Det är lite som att se filmen om Dr Jekyll och Mr Hyde.

Det finns en vårdslöshet över Trumps sätt att styra. Som om han egentligen inte bryr sig om vad som blir resultatet av hans utspel och beslut. För några dagar sedan hotade Trump att stänga hela statsapparaten om inte kongressen anslår pengar till hans mur mot Mexiko.

Häromdagen skrevs jag om hans dubbla ansikten där han både vill vara den seriöse och respekterade presidenten men samtidigt försöker behålla rollen som outsider och kritiker av makten.

Det klingar en aning falskt eftersom det är han själv som sitter på makten.

Jag är övertygad om att man bland höga företrädare inom Pentagon och de olika underrättelsetjänsterna sedan länge diskuterat vad man ska göra ifall Trump börjar fatta för nationen farliga beslut. Precis som James Clapper, den före detta chefen för USA nationella underrättelsetjänst säger till CNN så är det som oroar etablissemanget mest Trumps tillgång till kärnvapenkoderna. Liksom all den hemliga information han sitter på. Trump har redan vid åtminstone ett tillfälle pratat bredvid mun.

Att en man med hans totala brist på självkontroll plötsligt i vredesmod skulle kunna beordra en kärnvapenattack mot Nordkorea är inte omöjligt att föreställa sig. Följderna av en sådan handling skulle bli oöverstigliga. Men det gäller även om Trump skulle starta ett konventionellt krig.

Oron är därför extra stor hos militären och underrättelsetjänsterna.

Trump verkar blanda ihop oron för hans mentala status med något som han ser som en positiv egenskap i sitt sätt att styra; att vara oberäknelig. Att fienden inte ska veta vad han tar sig till.

Tyvärr kan det göra att även fienden gör oberäkneliga saker i brist på förutsägbarhet från USA.

Själv skulle jag aldrig påstå att Donald Trump är galen. Dels har jag inte de yrkesmässiga kvalifikationerna för att ställa en diagnos. Dels är det svårt att definiera den här typen av galenskap.

Däremot finns det ett antal amerikanska psykologer som slagit fast att Trump har olika personlighetsstörningar, trots att yrkesetiken normalt förbjuder dem att ställa diagnos på en patient som de inte träffat.

Vad man definitivt kan slå fast är att Trumps ledarstil är fullkomligt unik för en amerikansk president. Ordet hybris har fått ett nytt ansikte.

Däremot är det inte svårt att hitta likheter om man går till ledare utanför västvärlden. Turkiets auktoritäre men demokratiskt valde president Erdogan är ett sådant exempel.

Frågan alla ställer är vad man gör om Trump verkligen är galen.

25:e tillägget ger regeringen möjlighet att avsätta en president som av medicinska eller andra skäl inte klarar av jobbet. Men ingenting tyder i dag på att vi är i närheten av ett sådant scenario. Inte heller riksrätt står för dörren. Då måste det egna partiet först överge Trump.

Sannolikheten är stor att vi får dras med Trump till 2020.

Galen eller inte.
