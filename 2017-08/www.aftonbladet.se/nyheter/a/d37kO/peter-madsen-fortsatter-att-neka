Peter Madsen fortsätter att neka
CHRISTOFFER NILSSON

Peter Madsen nekar till misstankarna om mord och brott mot griftefriden mot den svenska journalisten Kim Wall, skriver polisen i Köpenhamn i ett pressmeddelande.

Han delgavs misstankarna under nya förhör om Ubåtsfallet på torsdagen.

Vad som framkom i övrigt under förhöret ville Köpenhamnpolisen inte kommentera ytterligare.

Peter Madsen häktades den 12 augusti, då misstänkt för vållande till annans död under särskilt försvårande omständigheter.

Enligt polisen i Köpenhamn menar Madsen att en olycka inträffade under ubåtsfärden och att han begravt Kim Wall till havs.

I måndags hittades kvarlevor av en kvinna i havet utanför danska Vestamager. Efter en dna-analys kunde dansk polis bekräfta att överkroppen som hittats tillhörde Kim Wall.

Polisen i Köpenhamn har tagit emot många tips i samband med utredningen.

– Det vill vi gärna tacka för, säger utredaren Jens Møller Jensen i polisens pressmeddelande.

Fortfarande saknas kläder tillhörande Kim Wall och polisen ber om allmänhetens hjälp att återfinna dem. Enligt Jens Møller Jensen rör det sig om en orange tröja, en svart-vit kjol och ett par vita skor.

Enligt danska BT fortsatte dansk polis att söka efter ytterligare kvarlevor under fredagen. Enligt Ekstrabladet genomförs även en dykinsats vid Dragör hamn, platsen där Peter Madsen tog sig iland.
