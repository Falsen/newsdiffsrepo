lördag 19 augusti 2017
Bil med barnfamilj krockade med älg – två till sjukhus
ADAM WESTIN

Olyckan inträffade omkring klockan 11 på lördagen.

En bil kolliderade med en älg på E45 i norrgående riktning, mellan Torsby och Malung.

Fem personer satt i bilen, varav tre vuxna och två barn. Samtliga kunde ta sig ut på egen hand efter olyckan.

– Det var tydligen en barnfamilj, enligt enheten på plats, säger Håkan Finnkvist vid räddningstjänsten i Hagfors.

En helikopter tillkallades men vände, efter att sjukvårdsledaren bedömt att det inte funnits behov av den.

Två personer kommer föras till Torsby sjukhus med ambulans. Polisen uppger att de inte är allvarligt skadade.

– Det är inga allvarliga skador. Patrullen kommer följa med upp till sjukhuset, säger Dan Sööder vid polisens ledningscentral.

Körfältet i norrgående riktning mot Malung är blockerat efter olyckan.

– Det är begränsad framkomlighet, men det går att växelvis ta sig fram, säger Håkan Finnkvist vid räddningstjänsten.

Älgen dog i samband med kollisionen, uppger polisen.

► Texten uppdateras
