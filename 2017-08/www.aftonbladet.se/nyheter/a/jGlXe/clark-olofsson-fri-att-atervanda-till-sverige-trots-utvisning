Clark Olofsson fri att återvända till Sverige - trots utvisning
ERIC TAGESSON

Han är mest känd för sin inblandning i Norrmalmstorgsdramat då bankrånaren och gisslantagaren Janne Olsson krävde att Olofsson, som satt i fängelse, skulle föras till banken. Efter flera dagar kunde polisen till slut ta sig in och frita gisslan. Clark Olofsson friades helt från brott i samband med dramat.

För närvarande avtjänar Clark Olofsson ett nioårigt fängelsestraff för grovt narkotikabrott.

Själv menar han att det enda han gjort var att lämna över några ­telefonkort, men rätten menade att han ”utgjorde en viktig länk” mellan köpare och säljare av ett stort knarkparti.

Förutom de nio åren för narkotikabrott förverkades fem år av en tidigare villkorlig frigivning från Danmark. Det innebär att Clark Olofsson med två­tredjedelsfrigivning sammanlagt ska avtjäna nio år och fyra ­månader och därmed kan tidigast friges i november i år.

– Han jobbar för att släppas ut ännu tidigare, men i värsta fall får han sitta ett par månader till, säger hans dotter till Aftonbladet.

För ett år sedan överfördes Clark Olofsson, eller Daniel Demuynck som han numera heter, från Kumlaanstalten till ett fängelse i Belgien, efter att han själv ansökt om förflyttning.

I en intervju med Aftonbladet har han sagt att han efter avtjänat straff ska ut och segla.

Ska du leva hederligt?

– Det har jag gjort de senaste 20 åren, svarade han.

Förutom fängelse dömdes Clark Olofsson till livstids utvisning från Sverige, något som möjliggjordes eftersom Clark i mitten på 90-talet blev belgisk medborgare och avsade sig sitt svenska medborgarskap.

– Det är inte klokt, kommenterade han livstidsutvisningen när Aftonbladet träffade honom på Kumlanstalten för två år sedan.

– Jag kan bara skratta åt skiten, så ordnar sig resten.

Och det förefaller det ha gjort.

Clark Olofsson sökte kort efter att han överfördes till Belgien i slutet på förra året om att få tillbaka sitt svenska medborgarskap.

Den 9 februari landade ansökan hos Migrationsverket, och den 7 april beviljades medborgarskapet.

Beslutet är dock sekretessbelagt.

– Men det stämmer att han beviljats medborgarskap, säger Migrationsverkets presstjänst.

Clark Olofssons vuxna dotter bekräftar också att hennes pappa fått medborgarskapet åter.

– Nu finns möjligheten för honom att komma tillbaka till Sverige. Men jag vet inte hur det blir, det är inget bestämt, säger hon.

Krister Petersson var åklagare i målet då Clark Olofsson dömdes till livstids utvisning.

Att Olofsson nu fått tillbaka sitt medborgarskap, och därmed kan återvända till Sverige kände han inte till.

– Det var nyheter för mig, något sådant har jag inte varit med om tidigare, men jag har inga övriga kommentarer, säger han.
