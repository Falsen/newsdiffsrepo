M i Norrbotten: Vill ha Ulf Kristersson som ny partiledare
EBBA THORNÉUS

Frågan om vem som kommer att ta över efter nuvarande M-ledaren Anna Kinberg Batra har varit en het potatis sedan hon meddelade sin avgång i fredags.

Flera namn har varit favorittippade, däribland moderaternas ekonomisk-politiske talesperson Ulf Kristersson, partiets andra vice ordförande Elisabeth Svantesson och tidigare utrikesministern Carl Bildt.

Nu har M i Norrbotten, som första partidistrikt ,meddelat vem de vill se som efterträdare och valet föll på Ulf Kristersson, uppger SVT Nyheter Norrbotten.

Beslutet fattades under förbundsstyrelsens möte under helgen och styrelsen motiverar sitt val med att nästa M-ledare behöver vara en person som kan leda arbetet att återskapa förtroendet för partiets politik.

”Vi tror vidare att personen behöver vara känd inom partiet och för allmänheten. Det behöver vara en analytisk person, en god debattör, en samlande kraft med stor politisk och social kompetens.” skriver partiet i ett pressmeddelande.

På måndagskvällen fick Kristersson stöd från ytterligare ett länsförbund.

”Styrelsen i Västerbotten enig om att föreslå Ulf Kristersson till ny partiledare” skriver  förbundsordförande Anders Ågren i ett sms till Aftonbladet.

Enligt SVT väntas även Ulf Kristerssons hemförbund, Sörmland, under måndagskvällen tillkännage sitt stöd till honom som partiets nästa ledare.

Under söndagen kom beskedet att Moderaternas valberedning vill att den nya ny partiledaren ska väljas på en extrastämma som är planerad den 8 oktober uppger valberedningens ordförande för Aftonbladet.

– Det är vår ambition att ta beslutet om ny partiledare på extrastämman. Nu går vi ut brett i vår organisation och ber förbunden och sidorganisationer att nominera personer, säger Lars-Ingvar Ljungman.

De tänkbara kandidaterna till partiledarposten har varit fåordiga kring möjligheterna om att ta över efter Anna Kinberg Batra. Enligt källor till SvD skulle både Kristersson och Svantesson tacka ja om de får frågan.

I fredags skrev Ulf Kristersson själv om tiden efter AKB på Facebook.

”Får nu många frågor med anledning av dagens dramatiska besked. Frågan om vilken roll jag själv kan komma att spela för Moderaterna i framtiden har inget svar i dag. Den diskussionen kommer jag föra i våra interna samtal, och bara där”.

Bland väljarna är dock tidigare statsminister och utrikesminister Carl Bildt favorit då 23 procent av väljarna skulle vilja se honom som efterträdare enligt den senaste mätningen från Aftonbladet/Inizio.

– Det har jag ingen kommentar till, svarade Bildt när Aftonbladet träffade honom på söndagen.

Anna Kinberg Batra har själv inte velat svara på vem hon vill se som efterträdare, men säger att det är viktigt att det blir en person som hela partiet sluter upp bakom.
