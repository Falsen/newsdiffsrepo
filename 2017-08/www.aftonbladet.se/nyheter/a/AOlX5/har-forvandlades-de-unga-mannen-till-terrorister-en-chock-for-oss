lördag 19 augusti 2017
Här förvandlades de unga männen till terrorister: ”En chock för oss”
PETTER J LARSSON

Barn spelar fotboll på gatan och den äldre befolkningen promenerar runt eller fyller uteserveringarna på den lilla stadens många restauranger och kaféer. Samtidigt ser man tv-bussar och polisbilar i varje gathörn. Ripoll, tio mil norr om Barcelona, är idyllen vid bergskedjan Pyrenéernas brant – som på ett dygn blivit välkänt som ett terrornäste.

– Vi är alla i chock. Det är väldigt lugnt här. En typisk småstad. Nu pratar alla om detta – det är helt galet, säger Roger, 26.

Han sitter på en uteservering i stadens centrum. Några timmar tidigare stormade polis byggnaden framför honom och grep en man i en omfattande insats. I fyravåningshuset ska den misstänkte terroristen Moussa Oukabir, som tros vara 17 eller 18, ha bott. Moussas bror Driss ansikte spreds under torsdagen över hela världen efter att en skåpbil som hyrts i hans namn kört in i en folkmassa på gatan La Rambla i Barcelona och dödat 13 personer och han kunde senare gripas.

Moussa misstänktes för att ha hyrt skåpbilen med broderns pass – och bekräftades senare som en av de fem misstänkte terrorister som skjutits ihjäl under en attack i strandstaden Cambrils sent under natten till fredagen.

– De flesta här känner till dem. Alla känner varandra här i staden. De var normala för oss, säger Roger.

– Och så hände detta och man såg dem plötsligt på tv. Vi förväntade inte oss någonting sådant av dem.

Under fredagseftermiddagen gick spansk polis ut med en efterlysning på fyra unga misstänkta män; Moussa, Said Alla, 18, Mohamed Hychami, 24, och Younes Abouyaaqob, 22. Av dem bekräftades alla utom Abouyaaqob senare ha skjutits ihjäl under attacken i Cambrils där en kvinna dog. Ana Garcia, 65, och Wenceslao Formen, 68, har drivit en restaurang mittemot Moussas hem i 45 år och känner väl igen bilderna på de unga männen som spridits i media.

– De går förbi här varje dag. Bröderna och vännerna. De lever ett normalt liv, som en av oss, och vi skulle aldrig kunnat ha trott att de skulle bli terrorister. Vi förstår inte hur det kunnat hända, säger Wenceslao.

Ana känner framförallt till Moussa, som hon säger kommer från en stor familj som bor i staden.

– Vi såg aldrig något tecken på detta. De levde ett helt normalt liv och innan sommarloven brukade han komma till oss och försöka sälja lotter från skolan, säger Ana.

– Det här var en chock för oss och för hela Ripoll.

Ana och Wenceslao såg polisinsatsen vid 19-tiden på fredagskvällen där en man som spanska journalister på plats trodde var ägaren till bilen som användes i dådet i Cambrils, greps.

– Ett 15-tal personer skrek ”mördare, mördare” när han fördes ut, säger Ana.
