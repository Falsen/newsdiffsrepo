Mätning: Så många av M-väljarna vill ha kvar Kinberg Batra
JOAKIM MAGNÅ

Trots att ett stort antal länsförbund inom Moderaterna vill att Anna Kinberg Batra lämnar som partiordförande vägrar hon att kliva av. Hon sa på onsdagen att hon inte tänker avgå självmant.

– Jag tänker inte avgå. Jag är vald för att ta partiet hela vägen till regeringen. Det är Stefan Löfven som ska bytas ut, sa hon då.

Beskedet upprepades via  Moderaternas presschef Linda Norberg på torsdagen.

Sett till den svenska väljarkåren som helhet vill 47 procent att Anna Kinberg Batra avgår. 32 procent tycker att hon ska vara kvar och 21 procent är osäkra.

Bland moderatväljarna ser det annorlunda ut. Var tredje eller 36 procent vill att Anna Kinberg Batra lämnar, medan 43 procent tycker att hon ska vara kvar – fler vill alltså att hon fortsätter på sin post. En av fem moderatväljare, 21 procent, är tveksamma.

Andelen som vill att hon slutar som partiledare har minskat jämfört med en liknande mätning i juni.

– Då var det ungefär lika många, 41–41, som tyckte att hon skulle vara kvar som tyckte att hon skulle avgå. En tendens här är att hon vunnit sympatier bland sina egna väljare, säger Karin Nelsson, analyschef på Inizio.

Detta återspeglas i de kommentarer som väljarna lämnat i samband med undersökningen, förklarar Karin Nelsson.

– Man uppfattar det här som mobbning och att det inte bara är begränsat till ledarskapsfrågan, utan att det är ett djupare problem inom Moderaterna som parti, säger hon.

– Jag tolkar det som att moderater i viss utsträckning sluter upp i högre grad bakom AKB än mot hur det var tidigare.

De AKB-positiva väljarna skriver bland annat:

"Jag tror partiet förlorar på den här debatten. Finns ingen kandidat med mera profil."

"Att svartmåla Anna och genom media försöka få bort henne, utan att tala om vad som kommer i stället, är att driva hetsjakt för sin egen skull.”

"En stark, klok och trygg ledare för Sverige=AKB. Sluta mobba henne, för det är under vår värdighet att göra."

De som är negativt inställda till Anna Kinberg Batra skriver exempelvis följande:

"Nedgången måste brytas – kräver ny styrman vid rodret."

"Kinberg kan sakfrågorna men går inte hem. Omöjligt läge."

Bland de moderatväljare som vill ha bort Anna Kinberg Batra vill 32 procent se Ulf Kristersson som ny partiledare. Andra populära alternativ är Mikael Odenberg, 12 procent, och Elisabeth Svantesson, 10 procent.
