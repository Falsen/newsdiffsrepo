Poliskritik i Nya Zeeland kring 30 år gamla ”svenskmorden”
NIKLAS ERIKSSON

De svenska turisterna Urban Höglin, 23, och Heidi Paakkonen, 21, mördades under en semester på Nya Zeeland 1989, enligt landets myndigheter.

Fallet blev redan då mycket uppmärksammat och det kallas en av Nya Zeelands största mördarjakter genom tiderna.

Ett år efter mordet dömdes en David Tamihere till livstids fängelse – mot sitt nekande och trots att Heidi aldrig hittats.

I november 2010 blev han villkorligt frigiven och två år senare kom en ny vändning i fallet.

2012 utkom boken "Missing Pieces" skriven av journalisten Ian Wishart. I boken släpps uppgifter om att en våldsam och mentalt instabil man ska ha erkänt dubbelmordet på svenskarna för sjukvårdspersonal på sin dödsbädd.

Nu är fallet aktuellt igen i Nya Zeeland i och med polisens hantering av vad som pekats ut som nya fynd i ärendet. Polisen har hamnat i blåsväder eftersom de förstört fynden, kläder som hittades i en plastpåse utanför Whangamata, skriver Sunday Star Times.

Fynden gjordes 15 kilometer från platsen där Urban Höglins kropp hittades när mordutredningen var aktiv i slutet av 80-talet och början av år 1990.

I maj i år lämnade Alan Ford, som gjorde fynden, in kläderna och påsen till den lokala polisen. När han inte fått någon återkoppling två månader senare började han söka den polisman som fått ansvar för att titta närmare på fyndet.

Då, i slutet av juni, sa polisen att de inte hade något intresse av föremålen och att de skulle förstöra dem om inte Alan ville ha dem. Han uppgav då att han hellre ville ha tillbaka kläderna och 7 juli var han på polisstationen för att hämta dem.

Då visade det sig att polisen redan hunnit förstöra dem – en månad tidigare.

Efter att hanteringen blivit känd har polisen lämnat en förklaring som går ut på att de gjort en ”okulär besiktning” och att de efter att ha tittat på dem uteslutet koppling till svenskmorden. Sakerna skulle enligt polisen vara för moderna.

Doktor Peter Cropp, en av Nya Zeelands ledande kriminaltekniker, godtar dock inte förklaringen.

– Det låter som ren lathet, säger han till Sunday Star Times.

– De borde aldrig ha förstört dem.
