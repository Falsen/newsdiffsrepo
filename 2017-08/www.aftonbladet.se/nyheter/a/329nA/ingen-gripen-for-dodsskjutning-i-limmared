Ingen gripen för dödsskjutning i Limmared
JOAKIM MAGNÅ

Skottlossningen inträffade vid 19-tiden på lördagen. På platsen hittades en skjuten man, som är i 25-årsåldern. Han fördes till sjukhus men dog av sina skador.

De närmare omständigheterna är i nuläget oklara.

– I nuläget har vi en pågående insats och kan inte lämna fler uppgifter, säger Magnus Söderqvist vid Boråspolisen.

Han uppger att det i nuläget inte finns någon person frihetsberövad i ärendet och vill inte heller gå in på hur mannen hittades.

– Vi har en mängd inriktningar vi arbetar med just nu och det är ett större antal resurser på plats, säger Magnus Söderqvist.

Bland annat deltar polisens insatsstyrka, enligt Borås Tidning.

Polisen har inlett en förundersökning om mord.

Under natten har en teknisk undersökning påbörjats på platsen men enligt polisens uppdatering vid 7-tiden på söndagsmorgonen har den ännu inte avslutats. Hundpatruller har sökt i närområdet.

Enligt polisen har gärningsmännen lämnat platsen till fots och kan ha haft en motorcykel parkerad på utsidan.

I nuläget har man ingen misstänkt för skjutningen.

Enligt uppgift till Aftonbadet är fyra gärningsmän inblandade i skjutningen.
