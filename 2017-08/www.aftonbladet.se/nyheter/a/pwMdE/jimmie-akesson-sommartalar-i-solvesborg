Jimmie Åkesson sommartalar i Sölvesborg – flörtar med M och KD
JOSEFIN SILVERBERG

Sverigedemokraternas sommarfestival är i full gång i Åkessons hemstad i Sölvesborg. Om Anna Kinberg Batras efterträdare kommer vara lika öppen för ett samarbete med SD som henne är oklart och det kräver att Jimmie Åkesson tänker över andra alternativ.

– Anna Kinberg Batra har varit den som har varit den av partiledarna som har varit mest nykter det senaste året i förhållande till oss, säger han till DN strax innan talet.

Lösningen är att han sträcker ut en hand till Kristdemokraterna. Jimmie Åkesson ser framför sig ett trepartisystem med ett socialistiskt block, ett liberalt och ett konservativt. Den konservativa trio ska bestå av KD, M och hans eget parti:

– Sverigedemokraterna kommer vara den drivande kraften.

Aftonbladets politiska kommentator, Lena Mellin menar att utspelet är ett tankeexperiment som saknar beröring med verkligheten:

– Det faller på sin egen orimlighet. Varken Moderaterna eller Kristdemokraterna är ett dugg intresserade av att regera med SD. Moderaterna kan tänka sig att göra upp i perifera frågor, men inte när det gäller budgeten, säger Lena Mellin i Aftonbladets tv-sändning.

Dagens flört har ännu inte bemötts av Ebba Busch Thor eller från det i nuläget partiledarlösa Moderaterna. Tidigare under lördagen twittrade flera borgerliga partiledare nöjt om regeringens slopande av två av tre planerade skattehöjningar. Samtidigt väljer regeringen och Vänsterpartiet att hålla fast vid den omdebatterade flygskatten, dock med viss modifiering för att blidka de borgerliga partierna. Samtliga Allianspartier har nu släppt planerna på ett misstroendevotum på grund av höjda skatter, dock inte Sverigedemokraterna.

Att framförallt Centern släpper igenom flygskatten, ser Åkesson som ett svek mot landsbygden och utnämner sitt eget parti till den starkaste rösten för de som bor utanför storstäderna.

– Hur kan man kalla sig för ett landsbygdsparti om man släpper igenom ett förslag som slår så hårt mot landsbygden? Den verkliga rösten för landsbygdens folk i Sverige – det är vi, säger Åkesson från scenen i Sölvesborg.

Kängan mot Annie Lööf handlar om att utöka väljarstödet än mer på landsbygden menar Lena Mellin:

– Man vill trumfa över dem och utmålar Annie Lööf och Centerpartiet som fiende till de som bor på landsbygden där både Sverigedemokraterna och Centerpartiet är stora.

När riksdagen öppnar kommer Sverigedemokraterna att göra gemensam sak med Alliansen och gå vidare med en misstroendeförklaring mot försvarsminister Peter Hultqvist (S) med anledning av haveriet på Transportstyrelsen.

– Två ministrar har fått gå men försvarsministern sitter kvar. Utifrån det vi vet idag är mitt förtroende för försvarsministern obefintligt. Därför är det självklart att fullfölja misstroendeförklaringen mot Peter Hultqvist när riksdagen öppnar, säger SD-ledaren.

Ett nytt förslag från Sverigedemokraterna handlar om nolltolerans mot våld och hot mot vårdpersonal. Samma tongångar har den senaste tiden hörts även från Moderaterna som vill att brottslighet på sjukhus ska straffas hårdare. Debatten har tagit fart i och med den senaste tidens dödsskjutningar där Karolinska Sjukhuset i Stockholm strax efteråt har stormats.

– Akutmottagningarna är speciellt utsatta när det gäller våld och hot. Det är oacceptabelt, det ska råda nolltolerans mot hot och våld mot vårdpersonal, säger Jimmie Åkesson och berättar att han vill att detta ska ske genom säkerhetsklassade vårdplatser och nationella riktlinjer för hur dessa högriskpatienter ska tas omhand.
