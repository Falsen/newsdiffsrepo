Trump jublade över publiksiffrorna under möte om stormen
GUSTAF TRONARP

Han var i Texas för att visa deltagande med de drabbade av den massiva stormen Harvey. Men när president Donald Trump stod på en stege mellan två brandbilar i staden Corpus Christi så ekade budskapet av höstens valkampanj.

– Tack så mycket. Vilken publik. Vilken uppslutning, sa Trump.

Därefter försäkrade presidenten att hans administration och de federala myndigheterna kommer att stötta samhällena som drabbats av stormens härjningar.

– Det här hade episka proportioner. Men vet ni vad, det hände i Texas, och Texas kan klara vad som helst.

– Vi ska hantera den här situationen bättre än någonsin tidigare. De kommer att se på oss om fem eller tio år och säga: ”Det är så här det ska göras”.

Donald Trumps publikfokus har dömts ut som taktlöst och okänsligt i USA.

”Det står klart att Trump fortfarande inte bemästrar den ’läpp-bitande’ empatin som Bill Clinton uppvisade, eller stridsropet från George W Bush efter 11 september. Eftersom han inte är någon professionell politiker kanske han aldrig kommer att klara det”, skriver CNN i en analys.

Även Melania Trumps beteende har väckt ont blod. När hon och maken gick på presidentplanet Air Force One för att flyga till Texas bar hon skor med höga klackar.

”Passar bättre för eftermiddagsshopping på Madison Avenue eller finlunch med tjejerna på La Grenouille”, skriver modetidningen Vogue om fotbeklädnaderna.

Kritiken verkar ha nått ända in till planet. När den första damen steg av hade hon vita gympaskor på fötterna.

Den massiva stormen Harvey har fört med sig enorma mängder nederbörd över sydöstra USA. På tisdagseftermiddagen, lokal tid, hade det kommit 131 centimeter regn vid staden Cedar Bayou som ligger i närheten av Houston. Aldrig tidigare har det regnat så mycket i samband med en enskild storm.

Över 20 personer har bekräftats döda i ovädret. Enligt amerikanska medier befaras den siffran stiga.
