tisdag 22 augusti 2017
President Trumps kärntrupp utraderad
JOAKIM MAGNÅ

Bilan föll slutligen över den omdiskuterade chefsstrategen Steve Bannon när Vita huset på fredagen bekräftade att han sparkas.

Bannon är det senaste i en lång rad av toppnamn som fått lämna Donald Trumps administration – i hans fortfarande unga presidentskap.

På ett foto från Ovala rummet i Vita huset den 28 januari 2017 syns Trump tillsammans med Reince Priebus, vicepresidenten Mike Pence, Steve Bannon, Sean Spicer och Michael Flynn.

Då, efter bara några dagar som president, var de fem herrarna hans kärntrupp.

I dag, runt sju månader senare, återstår endast Mike Pence och Donald Trump själv. Resten har tvingats bort av olika anledningar (även om Sean Spicer formellt jobbar kvar månaden ut).

Steve Bannon är veteran i sammanhanget med sina 210 dagar i presidentens tjänst.

Nancy Pelosi, gruppledare för Demokraterna i representanthuset, twittrade en liten stund efter att det bekräftats att Bannon avskedats.

”Att Steve Bannon slutar tar inte bort Donald Trumps långa historia av att lyfta fram rasistiska perspektiv och driva en stötande politik”, skriver hon.

Pelosi kräver nu dessutom att Donald Trump klandras av kongressen för sina uttalanden tidigare i veckan, efter terrordådet vid vit makt-demonstrationen i Charlottesville –  där 20-årige James Alex Fields jr misstänks ha kört in en bil i en grupp motdemonstranter och dödat Heather Heyer, 32.

Trump sa i ett av sina uttalanden efteråt att ”rasism är ondska”, men talade senare om att ”båda sidor” var ansvariga för våldet. Han har fått hård kritik från både demokrater och republikaner för att han inte entydigt tar avstånd från vit makt-rörelsen.

– Presidentens stötande försvar av vit makt-anhängare kräver att kongressen agerar för att försvara våra amerikanska värderingar, säger Nancy Pelosi i ett uttalande, enligt Politico.

En begäran att klandra presidenten är en formell åtgärd som sällan används, skriver Politico. Det är en skarp tillrättavisning som kan ses som ett första steg mot en misstroendeförklaring av presidenten, vilket kan leda till att kongressen avsätter Donald Trump.

Åtminstone 79 demokrater hade på fredagen skrivit under begäran om att klandra honom.

Med tanke på att Republikanerna kontrollerar kongressen lär begäran få svårt att gå igenom.
