”Raket-Madsens” stödgrupp lägger ner
PER ARNSÄTER

Peter Madsens stödgrupp har funnits under en längre tid för att stötta den danska uppfinnaren. När hans ubåt Nautilus anmäldes saknad för snart två veckor sedan skev föreningens ordförande att gruppen följde sökinsatsen och hoppades på det bästa:

”Du är känd för att hålla huvudet kallt och ta rätt beslut under press – det är hoppingivande”.

Men allt eftersom misstankarna kring Peter Madsens skuld i Kim Walls försvinnande och död har stärkts, har föreningens stöd till uppfinnaren minskat.

I måndags, när det framkom att Peter Madsen sagt till polisen att det skett en olycka ombord på ubåten och att han ”begravt” Kim Wall till havs, fick ordförande Frederik Just nog.

”Drömmen har spruckit”, skrev han på föreningens hemsida och nu står det klart att hela stödgruppen lägger ner. Styrelsen har kallat till ett extra möte i slutet av september. På hemsidan uppmanas bidragsgivare att istället skänka pengar till Reportrar utan gränser.

På onsdagen bekräftade polisen att den stympade kvinnokroppen som hittats i vattnet utanför Vestamager är journalisten Kim Wall. Peter Madsen är fortsatt häktad misstänkt för att ha orsakat hennes död.
