tisdag 22 augusti 2017
Källor: Uppsalamordet hämnd för Västeråsskjutningen
ANDERS JOHANSSON

Vid 15.38 larmades polisen om en skottlossning vid korsningen Köpingsvägen/Spantgatan. På platsen hittades två män skottskadade.

Enligt källor till Aftonbladet tyder hylsor som hittats på platsen på att automatvapen har använts vid skjutningen. Ett vittne berättar för Aftonbladet att det hörts ett tiotal mycket höga smällar.

– Det var säkert över tio stycken smällar, det var verkligen ”pang-pang-pang, säger ett vittne till Aftonbladet.

Skadeläget för de två skadade är okänt. Polisen efterlyser också allmänhetens hjälp med att utreda mordförsöken:

– Har man sett något är vi väldigt tacksamma om man tar kontakt med oss, säger Anders Hedström, polisens presstalesperson i Västerås.

Knappt tre timmar senare larmas polisen till en skjutning i Uppsalaområdet Stenhagen. På platsen hittas en man i närheten av en bil. Man hade skjutits i huvudet, enligt Aftonbladets uppgifter.

– Jag hörde tre skott, först trodde jag det var smällare men när jag tittade ut såg jag att en man låg ner och blödde från huvudet, säger ett vittne till Aftonbladet.

Mannen i 30-årsåldern dog av sina skador.

Även Uppsalapolisen ber om allmänhetens hjälp i mordutredningen där larmet kom in 18.18.

Enligt Aftonbladets uppgifter hänger de båda skjutningarna samman. Mordet i Uppsala ska vara en hämndaktion på skottlossningen i Västerås.

Den mördade mannen i Uppsala ska enligt Aftonbladets uppgifter ha kopplingar till kriminella miljöer och förekommer hos polisen i utredningar kring både vålds- och narkotikabrott.
