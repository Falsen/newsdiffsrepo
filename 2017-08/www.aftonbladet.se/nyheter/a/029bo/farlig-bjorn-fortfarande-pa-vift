Farlig björn fortfarande på vift
TT

En skadeskjuten björn i Jämtland har fortfarande inte hittats. Under söndagen skadesköts björnen i närheten av Flykälen, ungefär tre mil väster om Strömsund, och polisen avråder människor från att vistas i området. En skadad björn kan vara farlig om den blir trängd eller kommer för nära människor.

– Skyddsjägare söker efter björnen. Vi är inte inblandade i eftersöket, sade Rasem Chebil, befäl vid polisens ledningscentral i region Nord, till TT under gårdagen.

Specialutbildade jägare fortsätter att söka efter björnen under morgonen.

Björnjakten inleddes den 21 augusti. I fredags avlystes licensjakten i en del av Jämtlands län.
