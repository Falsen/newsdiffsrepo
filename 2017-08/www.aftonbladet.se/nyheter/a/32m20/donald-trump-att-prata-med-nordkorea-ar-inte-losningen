Donald Trump: ”Att prata med Nordkorea är inte lösningen”
JOSEFIN SILVERBERG

Sent på måndagkväll nåddes världen av nyheten att Nordkorea genomfört ett robottest, bara några dagar efter att tre korttdistansrobotar avfyrats mot Japanska Havet.

Idag säger den amerikanska presidenten på Twitter att fortsatta samtal inte är lösningen:

”USA har pratat med Nordkorea och betalat utpressningspengar i 25 år. Att prata är inte lösningen!”, twittrar han.

Många världsledare har fördömt agerandet och FN:s säkerhetsråd höll under tisdagen ett extrainkallat möte med anledning av situationen. Tidigare har man enhälligt beslutat om att införa ett totalt förbud mot att exportera kol och järn till diktaturen. Inga nya sanktioner beslutades under tisdagens möte men rådet betonar att de som redan finns måste följas.

– Det som är nytt är att rådet så snabbt kunde agera med en så stark text. Tidigare har vi haft den här typen av provokationer och det har kommit en reaktion en vecka senare, säger Sveriges representant i rådet, Carl Skau, till TT.

Redan under tisdagen kommenterade Trump i ett officiellt uttalande från Vita Huset situationen. Då sade han att Nordkorea inte respekterar sina grannländer eller FN:s medlemsländer och uppvisar en oacceptabel nivå av internationellt beteende.

Även Kina, Nordkoreas enda allierade, har fördömt robottesterna men betonat vikten av fortsatta fredssamtal. Pressen ökar nu på att även Kina ska införa sanktioner mot landet. Brittiska premiärministern Theresa May har reagerat kraftigt och kräver nu att Kina tar på sig en aktivare roll.

– Kina har en nyckelroll att spela i vilken press som kan sättas på Nordkorea, säger hon enligt The Independent.

Utrikesministern Wany Yi har kommenterat att Kina kommer att samarbeta med FN:s säkerhetsråd för att komma fram till vilket som är det bästa sättet att hantera Nordkoreas robotskjutningar.

Kina står idag för ungefär 90 procent av Nordkoreas export och sanktioner från Kina skulle slå hårt mot Kim Jong Uns regering.

▪▪ Texten uppdateras
