Misstänkt terrorist: ”Trodde bilen skulle användas till flytt”
OSKAR FORSBERG

22-årige Younes Abouyaaqoub i måndags till döds av polis norr om Barcelona efter att han visade ett bombbälte, som senare visade sig vara en atrapp.

Polisen har uppgett att de har teknisk bevisning för att det var 22-årige Abouyaaqoub som körde skåpbilen på La Rambla i Barcelona. Man uppger också att man kan bevisa att han senare stulit en bil och att han i samband med det knivhögg bilägaren till döds.

Terrorgruppen IS har tagit på sig dåden i Barcelona och Cambrils, där sammanlagt 15 personer dödades och över 100 skadades.

I dag förhördes de fyra gripna misstänkta terroristerna i en spansk domstol i Madrid – Driss Oukabir, Mohamed Houli Chemlal, Mohammed Aalla och Salah el Karib.

Driss Oukabir, vars id-handlingar hittades i skåpbilen i Barcelona, hävdade inför domaren att han inte haft något att göra med terrorcellen. I ett tidigare förhör har han uppgett att hans bror, som dödades av polisen i Cambrils, stulit hans pass för att hyra bilarna. En uppgift han nu tog tillbaka. I stället uppgav han att han hyrt bilarna men att han trott att de skulle användas till en flytt.

Han förklarade att han ursprungligen skyllt på sin bror för att han var rädd.

Två av de andra nekar också till brott och inblandning.

Aalla har uppgett att hans Audi A3, som användes av terroristerna i Cambrils, blivit stulen.

El Karib, som driver ett internetkafé i Ripoll, uppgav att han bara gjorde en vanlig affärstransaktion när han köpte flygbiljetter till två medlemmar i terrorcellen.

En av de misstänkta, Mohammed Aalla, släpptes på fri fot efter förhandlingarna. Misstankarna mot honom kvarstår emellertid. Beslut om El Karib ska meddelas inom 72 timmar.

De andra två häktades.

Under förhandlingarna framkom uppgifter om att de misstänkta terroristerna som sköts till döds i Cambrils ska ha köpt knivar och yxor innan konfrontationen med polisen i närheten av strandpromenaden. Det rapporterar nyhetsbyrån AP.

Den spanska åklagarmyndigheten och polisen betraktar den fjärde misstänkte, Mohamed Houli Chemlal, som ett nyckelvittne. Man hoppas att han kan berätta mer om terrorcellen och de 12 personernas planer. Chemlal är nämligen den enda personen som överlevde explosionen i bombfabriken i Alcanar. Han överlevde explosionen eftersom han satt på husets veranda när det small, enligt tidningen El Pais.

Chemlal har berättat att terrorcellen planerade attentat mot flera platser i Barcelona, bland annat Sagrada Familia, enligt tidningen Le Mundo.

Den imam som dödades i explosionen i Alcanar, Abdelbaki Es Satty, har pekats ut som cellens ideologiska ledare. Han planerade, enligt Chemlal, att spränga sig själv med ett bombbälte under attackerna.

Åklagare Ana Noe yrkade att alla fyra skulle häktas utan möjlighet till borgen. De misstänks samtliga för mord, delaktighet i en terrororganisation, terroristbrott och allmänfarlig ödeläggelse.

Polisen uppgav efter Abouyaaqoubs död att samtliga medlemmar i den misstänkta terrorcellen nu gripits eller dödats.

► Efter att polisen skjutit ihjäl Younes Abouyaaqoub i måndags meddelade man att alla i terrorcellen antingen dödats eller gripits.

► Här är de misstänkta terroristerna:

Abdelbaki Es Satty – Imamen som tros vara hjärnan i terrorcellen. Skulle, enligt uppgift, spränga sig till döds i ett självmordsattentat. Dog i explosionen i Alcanar. (DÖD)

Younes Abouyaaqoub – Mannen som, enligt polisen, körde skåpbilen under attacken i Barcelona. (DÖD)

Moussa Oukabir – Sköts till döds av polisen i Cambrils. Han uppgavs först vara den man som körde skåpbilen i Barcelona. (DÖD)

Said Aallaa – En 18-åring som sköts till döds av polisen i Cambrils. (DÖD)

Mohamed Hychami – En 24-åring från Ripoll som dödades av polisen i Cambrils. (DÖD)

Omar Hychami – Mohameds bror. Dödades också i Cambrils. (DÖD)

Houssaine Abouyaaqoub – Bror till Younes som körde skåpbilen i Barcelona. Sköts till döds i Cambrils. (DÖD)

Youssef Aallaa – Spansk polis uppger att han dödades i explosionen i bombfabriken i Alcanar. (DÖD)

Mohamed Houli Chemlal – Överlevde den kraftiga explosionen i bombfabriken i Alcanar. Skadades lindrigt. Polisen misstänker att han var gruppens bombtillverkare. (HÄKTAD)

Salah El Karib – Driver ett internetkafé i Ripoll. Greps i fredags i sin bostad. Misstänks ha planerat gruppens logistik  (GRIPEN - BESLUT OM HÄKTNING VÄNTAS INOM 72 TIMMAR)

Mohamed Aallaa – Ägare till Audin som användes i Cambrils. Greps av polis i sitt hus i Ripoll på fredagen. (FÖRSATT PÅ FRI FOT EFTER DOMSTOLSFÖRHANDLINGAR)

Driss Oukabir – Bror till Moussa som dödades i Cambrils. Överlämnade sig till polisen när det offentliggjordes att hans personuppgifter använts för att hyra bilarna. (HÄKTAD)
