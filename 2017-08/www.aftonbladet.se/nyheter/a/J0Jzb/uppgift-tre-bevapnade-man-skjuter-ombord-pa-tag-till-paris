lördag 19 augusti 2017
Uppgift: ”Tre beväpnade män skjuter ombord på tåg till Paris”
NIKLAS ERIKSSON

Larmet om skottlossningen kom på lördagskvällen från staden Nimes i södra Frankrike där cykeltävlingen Vuelta de España påbörjas i dag.

Enligt La Vanguardia ska tre män ha klivit ombord på ett tåg på väg till Paris och de ska ha öppnat eld.

Franska myndigheter rapporterar vid 22.40 att faran är över. De har då inte hittat några tecken på att skott ha avlossats.

Lokaltidningen Midi Libre skriver att en person kan vara gripen. De uppger också att det råder mycket oklarheter kring den rapporterade skjutningen.

Midi Libre uppger att tågstationen som ligger i centrala Nimes har evakuerats efter larm om beväpnade män.

Franska myndigheter uppger på Twitter att de inte har några uppgifter som tyder på skottlossning på stationen. De uppger att de fått larm om en misstänkt person och ber allmänheten undvika tågstationen i väntan på att polisen har genomsökt byggnaden.

Vid 22.25 uppger Midi Libre att deras poliskällor uppger att larmet kan röra sig om en man som befunnit sig på stationen med en vapenattrap. Senare uppgifter tyder på att det kan ha rört sig om en startpistol.
