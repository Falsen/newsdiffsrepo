Rån i Helsingborg – utförde avledningsmanöver mot polisen
EBBA THORNÉUS

Vid 13-tiden på tisdagen utsattes ett företag som hanterar ädelmetall på Grenadjärgatan i Helsingborg för ett rån med hjälp av en hjullastare.

I samband med rånet placerats det även ut fotanglar vid brottsplatsen och vid polishuset.

Även något typ av rökutvecklare har använts bekräftar polisen.

– Gärningsmännen och medhjälpare har använt sig av detta som en avledningsmanöver, säger Jimmy Modin vid polisens ledningscentral.

Ett vittne berättar att hen sett tre gärningsmän springa från platsen.

– De var helt vitklädda med vita masker och en av dem höll i ett vapen, säger vittnet och berättar att hjullastaren gjort ett stort hål i väggen.

Polisen vill dock inte kommentera uppgifterna om kläderna.

– Rånarna var maskerade men övrigt signalement vill vi inte kommentera, säger Jimmy Modin.

Ett annat vittne åt lunch precis vid polishuset när en vit skåpbil plötsligt gjorde en u-sväng precis framför dem.

– Sedan åkte sidodörren upp och en maskerad person kastade ut fotanglarna mitt framför oss och körde vidare. Vi reagerade direkt och kastade bort dem från vägbanan, berättar vittnet Henrik för Aftonbladet.

Enligt honom fortsatte bilen vidare och kastade ut anglar på fler ställen.

– Vi trodde först att det var en filminspelning. Det kändes overkligt.

Enligt uppgifter till Aftonbladet drar insatsen resurser från hela Skåne.

– Vi har stora resurser som arbetar med detta och många vittnen. Vi söker fler än en person, säger Jimmu Modin.

Det är inledningsvis oklart vad gärningsmännen fått med sig vid rånet.

Ingen person ska dock ha skadats.

Två bilar sattes även i brand i samband med händelsen, och polisen misstänker att bilarna är rånarnas flyktfordon

Vid 15-tiden var inga personer gripna.

– Men vi jobbar på i oförminskad stryka, säger Jimmy Modin.
