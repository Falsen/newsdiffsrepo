Clinton: ”Jag fick rysningar under debatten mot Trump”
NIVETTE DAWOD

Det var i oktober 2016 på Washington University i St Louis, Missouri som den andra av tre presidentvalsdebatter ägde rum.

När det var Clintons tur att svara på frågor från publiken syntes plötsligt den republikanske motståndaren Donald Trump bakom henne i bild. Under hela debatten gick han sedan en kort bit bakom Clinton, nästan som om hon var under bevakning.

Trumps märkliga beteende uppmärksammades bland annat av satirprogrammet Saturday Night Live.

Men det är först nu som Hillary Clinton berättar vad hon själv kände vid tillfället:

”Jag fick rysningar. Det var ett sånt där tillfälle då jag önskade att jag kunde trycka på pausknappen och fråga alla som tittade: ’jaha, vad skulle ni göra?’”, skriver Clinton i sin bok ”What Happened”, som ges ut i USA under september.

Hon läser upp delar av bokens innehåll för MSNBC-programmet Morning Joe, som fått boken exklusivt.

Clinton berättare vidare att hon funderade på att säga till Trump att sluta med förföljelsebeteendet:

”Skulle jag hålla mig lugn, le, och fortsätta som om han inte störde min atmosfär? Eller skulle jag vända mig om, se honom i ögonen och säga högt och tydligt: ’backa, ditt äckel, bort från mig. Jag vet att du älskar att hota kvinnor, men mig skrämmer du inte’”.

Hon valde det första alternativet, men funderar i boken över om hon inte borde ha stått upp lite mer för sig själv.

Det hade, om inte annat, ”skapat bra tv”, konstaterar Clinton, enligt NBC.

Memoarerna handlar också om de olika tillfällen och händelser som Clinton i efterhand anser gjorde att hon förlorade valet. Men den före detta utrikesministern vill inte att boken ska ses som en helhetsbild eller analys kring varför hon förlorade valet.

– Det är inte min uppgift att skriva en sådan bok. Jag har för lite distans och för stor inblandning. Det här är min berättelse. Jag vill berätta om upplevelsen. Det var spännande, roligt, ärofyllt, irriterande och ibland totalt förbryllande. Det här var inte lätt att skriva, säger hon till tv-kanalen.

Hon säger att hon svikit de miljoner människor som räknade med henne under valet eftersom hon inte ”fick jobbet gjort”.

– Det måste jag leva med i resten av mitt liv, säger Clinton.
