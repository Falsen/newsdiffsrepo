tisdag 22 augusti 2017
Trump har sin värsta vecka någonsin – igen
JOAKIM MAGNÅ

Nyhetssajten Politico konstaterar i en sammanställning att tio av presidentens 30 veckor varit ordentligt svettiga. Det är veckor som när det begav sig av olika medier utsetts till den ”värsta någonsin” för den kontroversielle presidenten.

Veckan började med att Donald Trump fördömde Vit makt-rörelsen och Ku Klux Klan efter det dödliga terrordådet i Virginia-staden Charlottesville. Men i ett senare uttalande pratade han om att ”båda sidor” var ansvariga för våldsamheterna.

Trump fick dessutom mothugg för sina uttalanden kring det infekterade bortplockandet av statyer över sydstatsgeneraler.

Veckan, som visserligen inte riktigt är över, avrundades med att Vita huset bekräftade att chefsstrategen och hjärnan bakom Trump, Steve Bannon, lämnar Vita huset.

Fox News Brett Baier deklarerade att Bannons frånfälle markerar ”helt klart, den sämsta veckan hittills” under presidentskapet. ABC News analytiker Matt Dowd kallade de dramatiska dagarna för ”det värsta bakslaget hittills”.

När en bilförare körde in i en grupp motdemonstranter vid vit-makt-manifestationen i Charlottesville dröjde det ett helt dygn innan Donald Trump uttalade sig – och när han väl gjorde det fick han hård kritik för att han inte entydigt tog avstånd från vit makt-anhängarna.

Trump hamnade även i blåsväder för sitt ordkrig med Nordkorea, där hans numera berömda ”eld och ursinne”-uttalande stack ut. Kritiken haglade också när han skämtsamt tackade president Vladimir Putin för att amerikanska diplomater sparkas ut ur Ryssland.

Försöken att riva upp Barack Obamas sjukvårdsreform, den så kallade Obamacare, stoppades i senaten. Militären chockades när Donald Trump twittrade om att transsexuella ska förbjudas inom försvaret. Scoutorganisationen Boy Scouts of America bad om ursäkt för ett tal som Trump hållit på det årliga scoutlägret. Den kortvarige kommunikationschefen Anthony Scaramucci kritiserades för en intervju där han gav sig på flera Vita huset-medarbetare. Stabschefen Reince Priebus fick sparken och ersattes av John Kelly. Scaramucci avskedades den 31 juli.

Washington Posts kolumnist Kathleen Parker skrev: ”Donald Trump har haft sin värsta dag sedan han blev vald till president – vi kallar det fredag – och hans värsta vecka sedan hans senaste.”

New York Times avslöjade att Donald Trumps äldste son Donald Trump jr haft ett möte med bland annat en rysk advokat, som utlovat komprometterande information om rivalen Hillary Clinton, under presidentvalskampanjen i juni 2016.

Washington Post rapporterade att den särskilde utredaren Robert Mueller hade utvidgat sin Rysslandsutredning till att även gälla misstankar om att Trump försökt att hindra rättvisan.

”Donald Trump har inte haft många bra veckor sedan han svors in som USA:s 45:e president. Men den här är hans värsta hittills”, skrev CNN:s Chris Cillizza i en kolumn.

Den sparkade FBI-chefen James Comey frågades ut av senatens underrättelseutskott. Bland annat bekräftade Comey uppgifterna om att Donald Trump i privata samtal ska ha krävt hans lojalitet och pressat honom att lägga ner en FBI-utredning om den tidigare nationella säkerhetsrådgivaren Michael Flynn.

Trevor Noah, värd för det politiska satirprogrammet ”The Daily Show”, skojade om att varje vecka är Trumps sämsta.

– Trumps presidentskap är som den globala uppvärmningen. Varje vecka är den sämsta någonsin och republikanerna gör sitt bästa för att förneka det, sa han i programmet.

Vice justitieminister Rod Rosenstein utsåg Robert Mueller som särskild utredare för att undersöka de påstådda kopplingarna mellan Donald Trumps presidentvalskampanj och Ryssland. Den republikanske senatorn John McCain jämförde skandalerna kring Trump med Watergate. Trump svarade med att kalla det den ”största häxjakten av en politiker i amerikansk historia”.

Donald Trump sparkade FBI-chefen James Comey på tisdagen efter rekommendation av Rod Rosenstein och justitieminister Jeff Sessions. På fredagen twittrade Trump: ”James Comey får hoppas att det inte finns några inspelningar av våra samtal innan han börjar prata med pressen.” Påståendet om inspelningar har sedan dess inte belagts.

James Comey frågades ut av representanthusets underrättelseutskott och bekräftade för första gången att FBI utreder eventuella kopplingar mellan Trump-kampanjen och Ryssland under valet 2016. Samtidigt beslutade sig republikanerna i representanthuset att lägga ner planerna på en omröstning om ett lagförslag för att riva upp Barack Obamas sjukvårdsreform.

Presidenten avskedade den nationella säkerhetsrådgivaren Michael Flynn. Samtidigt rapporterade flera medier om att Flynn ska ha haft hemliga möten med Rysslands amerikanske ambassadör tiden efter Trumps seger i presidentvalet. Flynn ska ha förnekat detta för vicepresident Mike Pence. New York Times avslöjade att representanter för Trump haft upprepade möten med ryssar.

US News and World Report undrade vem som egentligen styr i Vita huset och rapporterade om att Trump ”just genomlidit sin värsta vecka i Washington hittills”.
