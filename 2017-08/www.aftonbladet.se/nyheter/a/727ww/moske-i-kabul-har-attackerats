Moské i Kabul har attackerats
TT

En självmordsbombare har sprängt sig själv vid en shiamuslimsk moské i Afghanistans huvudstad Kabul, enligt polisen. Människor har skadats, men det finns ingen siffra över hur många.

Attacken ägde rum i samband med fredagsbönen, och vittnen ska ha hört skottlossning efter explosionen. En talesperson vid inrikesdepartementet uppger för lokala medier att två eller tre gärningsmän utöver bombaren deltog i attacken. När dessa fick slut på ammunition tog de fram knivar som de attackerade moskébesökarna med, säger ett vittne.
