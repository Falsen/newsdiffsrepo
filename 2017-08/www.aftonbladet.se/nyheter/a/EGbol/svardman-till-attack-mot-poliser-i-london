”Svärdman” till attack mot poliser i London
EMMA LINDSTRÖM

Attacken ska ha skett vid 21.30-tiden på fredagen och enligt Londonpolisen skadades två polismän i vad de beskriver som ett knivdåd.

Två poliser ska ha fått skärskador på armarna. Skadorna bedömdes som lindriga.

The Telegraph rapporterar att gärningsmannen ska ha varit beväpnad med ett svärd och att attacken skett i närheten av Buckingham Palace.

I ett pressmeddelande som släpptes sent på fredagskvällen förtydligade polisen omständigheterna. Poliser på plats ska ha sett mannen i bilen och vad de uppfattat som ett vapen.

När de ska omhänderta mannen går han till attack och hugger de två poliserna.

Mannen bakom attacken var på fredagen ännu inte identifierad men är enligt polisen i 25-årsåldern.

Drottningen ska inte ha befunnit sig på Buckingham Palace vid attacken, enligt The Telegraph.

Polisen kommer att utreda händelsen som terror, skriver TT.

Ytterligare en man har gripits av polis, misstänkt för inblandning i knivdådet, skriver BBC på söndagen. Mannen uppges vara i 30-årsåldern.
