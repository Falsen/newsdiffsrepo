fredag 18 augusti 2017
Polisen jagar Moussa Oukabir och hans vänner – misstänks för terrorattacken
EMMA LINDSTRÖM

Spansk polis kunde snabbt spåra vem som hyrt den vita skåpbil som användes vid terrordådet på gågatan La Rambla i centrala Barcelona. Bilden på 28-årige Driss Oukabir spreds världen över och senare under fredagskvällen rapporterade RPTV att polisen inringat honom.

Driss Oukabir stod som hyrtagare på två skåpbilar som hyrts i staden Santa Perpetua de la Mogoda, 18 kilometer norr om centrala Barcelona. En av dem användes vid terrordådet och den andra hittades i Barcelonaförorten Vic.

Två timmar efter att hans bild spreds i spanska medier kunde polisen gripa Driss Oukabir. Hans förklaring till polisen var att bilarna visserligen hade hyrts i hans namn – men inte av honom själv utan av hans bror. Nu sprider spansk polis bilder på Moussa Oukabir i 18-årsåldern, som enligt flera spanska medier misstänks ha kört bilen på La Rambla.

Enligt bland annat La Vanguardia säger Driss Oukabir att hans ID-handlingar har blivit stulna. Han utreds dock fortfarande för att ha varit inblandad i terrorattackerna.

På fredagen greps en tredje person misstänkt för inblandning i terrordådet. Enligt myndighetsuppgifter som El País refererar till ska den person som nu gripits i Ripoll vara släkt med Driss Oukabir. Det har förekommit flera olika angivna åldrar på Moussa Oukabir under dagen. El País skriver dock att han är 17 år gammal och fyller 18 i oktober.

Enligt tidningen El Periódico ska Moussa Oukabir ha radikaliserats de senaste månaderna. Tidningen skriver vidare att polisen arbetar efter hypotesen att en grupp unga personer relativt nyligen ska radikaliserats och därför har varit svåra att kartlägga.

El Mundo skriver att Moussa Oukabir ska ha lämnat centrala Barcelona till fots efter attacken. Båda Driss och Moussa Oukabir ska ha bott i Ripoll, nordväst om Barcelona, de senaste åren.

Trots sin låga ålder var Moussa Oukabir ”mycket radikaliserad”, enligt El Mundo. Han ska ha bott hemma hos sina föräldrar, vilka ska ha bott i orten sedan flera år tillbaka.

Terrorsekten IS har via sitt propagandaorgan Amaq tagit på sig attacken i Barcelona, uppger Reuters.

Terrorgruppen kallar gärningsmännen för ”krigare för Islamiska staten” och hävdar att attacken är en reaktion på uppmaningar att attackera länder som samarbetar med USA.

Vid femtiden skriver spanska medier, La Vanguardia och el País att katalansk polis söker efter fyra personer som har kopplingar terrorattentatet i Barcelona och Cambrils. Det är 17-årige Moussa Oukabir som redan figurerat som en av de misstänkta, broder till Driss Oukabir. Polisens teori är att det är Moussa som körde skåpbilen på La Rambla.

De andra personerna som polisen nu söker är Mohamed Hychami och Younes Abouyaaqoub, grannar till bröderna Oukabir i Ripoll samt Said Aallaa från staden Ribes de Freser, inte långt från Ripoll. De är alla av marockanskt ursprung och är 17, 24, 22 och 18 år gamla.

▪▪ Texten uppdateras
