Svenske Hampus mitt i översvämningarna: ”Saknar motstycke”
EBBA THORNÉUS

Regnovädret efter stormen Harvey, som drog in över sydöstra delarna av den amerikanska delstaten Texas, beskrivs som katastrofalt och de dödliga översvämningarna har tvingat tiotusentals människor på flykt.

Hitintills har åtta personer bekräftats döda och skyfallet, som väntas fortsätta i flera dagar till, når sin kulmen under onsdagen och torsdagen

Svenske Hampus Schäring, 29, bor sedan två år tillbaka i storstaden Houston tillsammans med hustrun Antonia och cockerspanieln Sam.

Han berättar att de har varit instängda i sitt lägenhetshus sedan i fredags, med undantag för korta promenader med Sam.

– Vi kan gå ut lite grann men det är omöjligt att ta sig någonstans och vi har verkligen blivit ombedda att hålla oss inomhus. Jag bodde tidigare i Borås som ju är känd för att vara en regnig stad men detta saknar helt motstycke. Det är helt otroligt att det kan regna så mycket på kort tid. Vanligtvis är jag inte för att klä på hundar kläder men Sams regnjacka har verkligen gjort sitt jobb, säger Hampus och skrattar.

Han berättar att det under fredagseftermiddagen kom över 100 millimeter regn på en timme och att det sen fortsatt regna fast lugnare.

– Just nu regnar det 25 millimeter i timmen, vilket går att hantera men reservoarerna är fulla och kommer det mer regn nu kan det bli kritiskt.

Hampus, som bor på andra våningen, berättar att vatten tagit sig in på första våningen i lägenhetshuset och bildat vattenpölar i korridoren.

– Jag har även hört från kollegor vars hus och bilar står helt under vatten och på tv har man ju sett hur människor har tvingats fly i båtar och upp på hustaken.

Hampus berättar att de har tankat bilen och är beredda att åka om de skulle bli tvingade att evakuera, men att han hitintills är lugn.

– Vi får se vad som händer. En del väderleksrapporter är optimistiska och lovar mindre regn medan andra säger att det blir dubbelt så mycket. Visst börjar man bli lite trött på att bara äta havregrynsgröt men vi har i alla fall elektricitet.

Trots att stämningen varit närmst domedagslik de senaste dagarna säger Hampus att hoppet nu börjar återvända till Houstonborna.

–  Det öppnas övernattningsplatser överallt och människor skänker mat och blöjor. Det märks att Houston kraftsamlar sig och att man hjälper varandra.

– Känslan just nu är verkligen att vi tar oss igenom detta.
