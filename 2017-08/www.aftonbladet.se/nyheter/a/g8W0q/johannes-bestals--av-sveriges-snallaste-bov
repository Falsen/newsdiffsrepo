söndag 20 augusti 2017
Johannes bestals – av Sveriges snällaste bov
CHRISTINA SMEDBAKKEN

När Johannes Mattsson, 25, från Hudiksvall kom ut på uppfarten tidigare i veckan trodde han inte sina ögon. Hans cykel, som stått lutad mot staketet utanför hans bostad, var spårlöst försvunnen. Där den tidigare hade stått var det dock inte tomt – där stod istället en helt annan cykel prydligt uppställd. Expressen var först med att skriva om detta.

– Det var säkert någon som hade stulit en cykel och sedan cyklat hit och snott min cykel istället, säger Johannes till Aftonbladet.

Han kollade runt med grannarna för att säkerställa att det inte var någon av dem som råkat parkera sin cykel där. Det var det dock inte.

– De stod och skrattade bara. En av grannarna hade också en cykel som stod utanför, som är mycket nyare. Men den står kvar, säger han.

Johannes hade nyligen köpt sin cykel begagnad, men den var ändå av en nyare och bättre modell än den han fått i utbyte.

– Det var ju tråkigt att den försvann, säger han.

Johannes första tanke var att behålla den ”nya” cykeln, men vid närmare eftertanke har han beslutat att lämna in den hos polisen.

– Om det sedan inte är någon som hämtar ut den så kan jag ju få tillbaka den. Jag vill ju ha en cykel, säger han.

Till den givmilda tjuven, potentiellt välvilliga intentioner till trots, har Johannes bara en sak att säga:

– Lämna tillbaka min cykel, säger han.
