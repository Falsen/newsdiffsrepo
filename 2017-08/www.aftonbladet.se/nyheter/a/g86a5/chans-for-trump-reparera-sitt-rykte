Chans för Trump reparera sitt rykte
Wolfgang Hansson

Det är första gången Donald Trump talar direkt till nationen sedan hans tal i kongressen i januari. Han håller det hårt trängd efter en lång tid av motgångar och skarp kritik från det egna partiet.

Många är förfärade över att Trump inte iklädde sig landsfaderrollen efter de våldsamma demonstrationerna i Charlottesville. Istället för att ena nationen blåste han under motsättningarna genom att jämställa nazister och de som demonstrerar mot nazism.

Talet i natt blir en chans för honom att reparera en del av den avsevärda skada han åstadkom på sin egen presidentaura.

Trump får möjlighet att i sin egenskap av överbefälhavare ge en klar och tydlig bild av hur han tänker se till att Afghanistan inte åter hamnar i talibanernas klor. Vilket är lättare sagt än gjort.

Vita huset skulle för länge sedan ha presenterat en strategi men Donald Trump har haft svårt att bestämma sig. Inte konstigt eftersom det inte finns några aptitliga alternativ.

Donald Trump vill vinna och kriget i Afghanistan går inte att vinna militärt.

USA startade det för 16 år sedan när talibanerna vägrade lämna ut Usama bin Ladin efter terrordåden den 11 september 2001. Sedan dess har fler än 2 400 amerikanska soldater dödats i konflikten, vavav 11 hittils i år. Ändå är situationen i landet sämre än någon gång efter det att USA störtade talibanerna.

Inte ens när amerikanerna hade över 100 000 trupper i Afghanistan lyckades slutgiltigt besegra talibanerna.

USA och omvärlden har satsat enorma pengar och resurser på att förvandla det feodala Afghanistan till en modern demokrati. Resultatet är skrämmande uselt.Mycket av biståndspengarna har försvunnit i korruption och misslyckade projekt. Natos försök att utbilda Afghanistans militär och polis är ett praktfiasko, särskilt med tanke på vad insatsen kostat. Talibanerna är militärt starkare nu än någon gång under de gångna 16 åren.

I ett sånt läge vore det frestande att ge upp och helt enkelt plocka hem de 8 400 amerikanska trupper som fortfarande finns i landet. Officiellt för att utbilda och stötta den lokala armén.

Problemet är att ett tillbakadragande av omvärlden skulle tolkas som att USA och västvärlden ger sig av med svansen mellan benen. De skulle innebära en kraftig framgång för den jihadistiska rörelsen världen över.



Därför talar det mesta för att Trump tänker utöka antalet amerikanska soldater. Inte för att vinna kriget men för att inte förlora. Med förhoppningen att längre fram försöka få till en fredsuppgörelse med talibanerna som inte ger den islamistiska rörelsen en alltför stark ställning i landet.

Han överväger också ett alternativ där privata säkerhetsfirmor ska ta över mer och mer av krigandet.Genom att utöka trupperna kan Trump skjuta upp den slutgiltiga katastrofen, att talibanerna åter tar över landet, och därmed lämna över problemet till näste president.Förre presidenten Obama fick ärva kriget av George W Bush och lovade att avsluta det. Men även han var tvungen att lämna kvar amerikanska soldater för att inte riskera ett fiasko.



Innan han blev vald sa Trump att USA bör lämna Afghanistan. Men det är en helt annan sak att sitta med ansvaret.

Risken med att helt lämna är att landet åter blir en plats där al-Qaida och andra terrorgrupper ostört kan planera nya dåd mot västvärlden. Då vore alla döda som USA offrat förgäves.

Afghanistan är ett talande exempel på den typ av beslut som Donald Trump hatar att fatta. Där alla alternativ är dåliga och det gäller att försöka se i kristallkulan vilket som är minst dåligt.
