söndag 20 augusti 2017
Polisman sköt fyra av fem misstänkta terrorister i Cambrils
JOSEFIN SILVERBERG

Efter terrorattacken på La Rambla i centrala Barcelona i torsdags kom under natten mot fredag rapporter om ytterligare en attack i Cambrils.

Den dramatiska polisinsatsen fångades på film. Personer på plats i Cambrils under natten till fredag blev vittnen till när katalansk polis skjuter mot de personer som misstänks ingå i den terrorcell som planerade attackerna i Barcelona och Cambrils.

Under presskonferensen som hölls under fredagseftermiddagen säger polisen  att de ihjälskjutna terroristerna i Cambrils ska ha gått till attack med kniv efter att de kört på fotgängare.

Katalansk polis har även gått ut med uppgifterna om att de skjutna ska ha ingått i en terrorcell på tolv personer som planerade dåden i Barcelona och Cambrils. De ska även haft planer på en större attack, uppger AFP.

Nu bekräftar polisen att en enda polis sköt fyra av fem misstänkta terrorister.

I videon hörs ett antal skott innan en person faller till marken. Två poliser står bakom en polisbil med vapen riktade mot strandpromenaden precis intill.

Personen reser sig igen och någon hörs ropa “ner, ner”. Sedan avfyras ytterligare några skott innan videon tar slut.

Hittills har en person bekräftats död efter händelserna i Cambrils och tretton har hittills avlidit efter attacken på La Rambla. Fyra personer har än så länge gripits misstänkta för inblandning i dåden, men föraren är fortfarande på fri fot.

Tre av de gripna är marockaner, den fjärde är spansk medborgare, uppger polisen.
