Kvarlevor av försvunna sjömän har hittats
PER ARNSÄTER

Den amerikanska jagaren USS John S McCain kolliderade med tankerfartyget Alnic MC utanför Singapores kust på måndagsmorgonen. Tio sjömän har saknats sedan olyckan och en stor sökinsats har pågått. Enligt amerikanska medier har nu kvarlevorna av några av de saknade hittats.

Enligt Washington Post har flygplan letat i området där olyckan skedde. Men det var på tisdagen, när dykare letade igenom utrymmen på fartyget som förseglats för att hindra skeppet för att ta in vatten, som mänskliga kvarlevor hittades.

Enligt en företrädare för den amerikanska marinen var det ett fel på styrningen som orsakade kollisionen, rapporterar CNN. Det är oklart varför inte besättningen kunde använda backup-systemet istället.

Olyckan är den andra med dödlig utgång på bara tre månader. USA:s försvarsminister James Mattis säger att en omfattande granskning ska ta reda på varför olyckorna har kunnat ske.
