Barnmorskan Li säger upp sig – efter uppmärksammade Facebookinlägg
JOSEFIN SILVERBERG

Sjuksköterskan Li Gärtner Lundins första jobb som nyutexaminerad barnmorska blev en sommar av stress och press. Tolfte juli ventilerade hon sina känslor kring hur hon upplevde situationen på sitt nya jobb, förlossningsavdelningen på Karolinska sjukhuset i Huddinge, i ett inlägg på Facebook. Hon har fått ett bra stöd av sina kollegor för att komma in i arbetsrutinen men chefernas sätt att ta emot nyanställda är hon kritisk mot.

”Jag har mest bara en klump i magen av oro över att missa nåt, inte förstå om nåt är fel, över att mamman jag skickat hem föder på hallmattan hemma för det ’rasslar’ till och går snabbt”, skrev Li Gärtner Lundin då.

Många kände igen sig i hennes inlägg. Trots erfarenhet inom akutsjukvården har hon tvingats gå ner i lön, från 35 000 kronor i månaden till 32 500.

Li Gärtner Lundin berättar att hon varit tveksam till att våga kritisera. Hon vill inte heller att uppmärksamheten kring henne ska leda till att sakfrågan glöms bort.

– Jag ville belysa hur det kändes när jag började som ny barnmorska. Det är ju inga personer det är fel på – det är organisationen. Det första inlägget togs personligt av ledning och på den vägen är det. Nu har sakfrågan blivit bortglömd, jag ville ju ha ett samarbete och förbättra situationen, inte ses som en bråkstake och gnällig anställd, säger hon till Aftonbladet.

Aftonbladet har under sommaren berättat om förlossningskrisen i Stockholm. Ansvarig minister Annika Strandhäll (S), har bemött kritiken. Ögonblicksbilden från barnmorskan Petra Vinberg Linder, som inte hann byta mensskydd under ett arbetspass har fått stor uppmärksamhet. Strandhäll besökte även Li Gärtner Lundins dåvarande arbetsplats.

– Hon var hos oss ett pass och kollade in verkligheten. Fler styrande borde verkligen göra det, säger Li Gärtner Lundin.

Trots det stora stödet från vänner, familj och kollegor efter inläggen på Facebook verkade det enligt Li som att ledningen tog det hela personligt. De menade att hon borde tagit upp problemen direkt med cheferna.

– Jag försökte få till ett samtal med min närmsta chef innan första inlägget, men det gick tyvärr inte. Självklart förstår jag ledningen också – det är inget lätt jobb, säger Li Gärtner Lundin.

Åsa Wijkström, chef för patientområdet graviditet och förlossning på tema barn och kvinnosjukvård vid Karolinska Universitetssjukhuset vill inte kommentera det enskilda personalärendet.

– Jag beklagar vad som hänt. Jag kan inte kommentera ett enskilt personalärende, men jag beklagar att hon upplevde situationen så dåligt och negativt som hon beskriver det.

Hon beklagar också att Li Gärtner Lundin oförberedd kallades till ett möte direkt efter ett nattpass.

– Jag får beklaga det också. Det är inte är bra när man ska tala om en känslig fråga. Det är alltid svårt att veta när man ska ha möten med nattpersonal. Ibland tycker de att det är bra direkt efter passet, men inte för en sådan här fråga, säger Åsa Wijkström.

Nu hoppas hon att de ska få tillskott i resurserna för att kunna rekrytera fler och därmed förbättra arbetsmiljön. Stockholms läns landsting har nyligen fattat beslut om en bättre arbetstidsmodell som Wijkström hoppas förlossningen kan börja använda.

Efter att ha funderat och övervägt beslutet har Li Gärtner Lundin nu sagt upp sig – och hon ångrar inte beslutet.  Trots att det varit en tuff period ser hon nu fram emot att fortsätta som barnmorska – men på en mindre organisation där det är närmare till chef och samverkan.

”När mina tonårsdöttrar säger att de är stolta över mig och tycker det är bra att jag inte tar skit bestämmer jag mig ändå för att berätta lite om hur jag blev bemött efter mitt privata inlägg. Nu kan jag verkligen känna att jag tog rätt beslut som sa upp mig efter detta”, skriver hon.
