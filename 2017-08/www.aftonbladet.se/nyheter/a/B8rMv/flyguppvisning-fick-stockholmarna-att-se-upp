Flyguppvisning fick Stockholmarna att se upp
EBBA THORNÉUS

I dag pågår hinderbaneloppet Tough Viking med omkring 3 600 deltagare igång på Djurgården i Stockholm.

I samband med starten sågs två plan flyga över området – något som har fått nyfikna läsare att höra av sig.

”Det kändes väldigt konstigt. Inte pågår det väl en militärövning nu?” skriver en av Aftonbladets läsare.

Men enligt Försvarsmakten, som både deltar och sponsrar loppet, handlar det inte om någon övning utan en flyguppvisning med två plan.

– Det var ett Herculesplan av modellen TP84 och ett JAS 39 Gripen som gjorde en överflygning i samband med starten, säger vakthavande kommunikatör Nemo Stjernström på Försvarsmakten till Aftonbladet.

Enligt honom var planen enbart med under starten av loppet och är nu på väg hem igen.

– Jag vet inte exakt vilken sträcka de körde men jag vet att det tar lite tid att svänga med de här planen så de i alla fall har passerat Stockholm med omnejd.

Nemo Stjernström säger även att man försökte att minimera bullret.

– Vi gjorde så mycket som möjligt för att det skulle låta så lite som möjligt och försökte därför att anpassa både fart och höjd på planen.
