tisdag 22 augusti 2017
Uppgifter: Trump kan skicka fler soldater till Afghanistan
MARTIN SCHORI

USA:s krig i Afghanistan började för 16 år sedan när man störtade taliban-regimen efter den 11 september.

Sedan dess har över 100 000 människor dött, varav en tredjedel civila afghaner. Även närmare 3 000 amerikanska soldater har förlorat livet i konflikten.

I dag har USA 8 400 soldater i landet, jämfört med 100 000 år 2010. Styrkans stridande uppdrag avslutades officiellt den 31 december 2014, och det nuvarande icke-stridande uppdraget kretsar kring utbildning, rådgivning och stöd.

När Donald Trump intog Vita huset i januari inleddes en översyn av landets strategi. Nu har man bestämt sig, uppger försvarsminister Jim Mattis, som dock inte vill avslöja några detaljer på förhand. Alternativen som legat på bordet har varit allt från fler trupper, vilket Pentagon begärt, såväl som ett fullt tillbakadragande.

En truppökning har motarbetats av chefsstrategen Steve Bannon. Han lämnade dock regeringen i fredags.

Den afghanska USA-stödda regimen möter fortfarande hårt motstånd från talibaner och IS och attacker mot civila i landet ökar.

Talet ger även presidenten en tillfällighet att få en paus från negativa skriverier efter händelserna – och efterspelet - i Charlottesville.
