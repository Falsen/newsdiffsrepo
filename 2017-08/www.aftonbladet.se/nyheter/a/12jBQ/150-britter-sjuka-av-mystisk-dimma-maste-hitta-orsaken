150 britter sjuka av mystisk dimma: ’Måste hitta orsaken’
NIKLAS ERIKSSON

Stora delar av Storbritannien bjöds i helgen på sensommarvärmebölja. Något som lockade mängder av människor till Birling Gap-stranden i Sussex under söndagen.

– Det var galet mycket folk och tokvarmt, säger Kyle Crickmore, som var på stranden med sin familj, till BBC.

Fram till klockan 18, svensk tid, var allt frid och fröjd berättar Kyle Crickmore. Sen drog dimman in över stranden.

– På tio minuter tömdes hela stranden, säger han till BBC.

Skälet var att den mystiska dimman orsakade andningsbesvär, svidande ögon och för vissa framkallade det giftiga ”molnet” till och med kräkningar.

Minst 150 människor sökte sjukvård efter att ha drabbats av besvär av den mystiska dimman. Men vad det egentligen var som drog in över stranden är drygt ett dygn senare fortfarande okänt.

Samtidigt som dimman lättat inledde brittiska myndigheter en gemensam utredning med sina franska kollegor då det tidigare har skett liknande incidenter som haft sitt ursprung på andra sidan kanalen.

Dock ska vädermodeller peka mot att svaret inte står att finna i Frankrike den här gången, uppger Sussex-polisen för BBC. I stället letar de nu förklaringen till havs för vad som i nuläget beskrivs som en isolerad händelse.

– Vi måste hitta orsaken, varifrån det här kom och se till att vidta åtgärder så det aldrig händer igen, säger lokala politikern Kathy Ballard till BBC.
