Hemresan från Palma blev en mardröm: ”Jag bara grät”
JONNA CLAESSON

Klockan 08:45 i lördags satte sig Ewa och hennes dotter i en buss som skulle ta dem till flygplatsen i Palma. Halvvägs dit fick de ett sms från resebolaget Ving att deras flyg hem till Sturup i Sverige var inställt på grund av ett tekniskt fel.

Väl framme på flygplatsen fick de information om att ett nytt plan skulle skickas till Palma, men i det var det bara hälften av passagerarna som fick plats.

– De hade slumpmässigt valt ut passagerare. Bland oss som blev kvar var det många äldre personer, en man som skulle få cellgifter i Sverige och en familj vars dotter skulle på upprop i skolan dagen efter.

Förmiddagen gick och passagerarna fick, i väntan på ny information, tio euro var att handla vatten och mat för. Runt 19:00 på lördagen fick de veta att de inte skulle flygas till Sverige utan slussas till ett hotell i Palma där de skulle få vila tills ett nytt plan skulle ta dem till Oslo.

– Jag sa gång på gång att jag inte ville till Oslo eller flygas omkring. Det måste finnas ett flyg från något annat bolag som går till Köpenhamn eller Göteborg? Eller ett flyg dagen efter, direkt hem till Sverige.

Enligt Ewa, som inte vill medverka med efternamn, fick hon bara spydiga svar som ”Vill du inte åka till Oslo kan du få vänta i Palma i fem dagar tills du kommer hem”.

Klockan fem på morgonen landade Ewa och de andra passagerarna i ett 6-gradigt Oslo.

– Vi hade bara sommarkläder och fick slita ut det vi hade i väskorna för att hålla oss varma tills vi kom till hotellet. Precis när vi hade lagt oss för att vila fick vi ett sms där det stod att vi skulle flygas till Köpenhamn 17:15 – inte till Sverige.

En resa som vanligtvis tar fyra timmar blev till två dygn.

– När vi kom till Köpenhamn fick vi ta oss hem på egen hand men ingen frågade om vi hade pengar kvar till att ta taxi eller tåg. Från det att vi flögs till Norge fanns det ingen representant från Ving att prata med och jag ringde till dem så många gånger utan att få något svar.

Ewa och hennes dotter hann med ett tåg till triangeln i Malmö på söndagskvällen, där kom Ewas andra dotter och mötte upp dem.

– Då släppte allt. All stress och oro försvann, jag bara grät. Det här var en mardröm. Jag har varit stamkund hos Ving i alla år men det har försämrats. Nu är jag rädd för att resa iväg igen.

Enligt Vings presskontakt Charlotte Hallencreutz var det här den bästa lösningen som fanns just då.

– Anledningen till att planet inte blev flygdugligt var för att det skedde en så kallad birdstrike, alltså en fågel som flugit in i planet. Vi förstår att det naturligtvis var en tråkig avslutning på resan, det är inget vi önskar ska hända men säkerheten går före allting. Vi försökte slussa hem våra resenärer på bästa möjliga sätt.

Enligt Charlotte kan man inte få ersättning för försening på hemresa, men har passagerare  fått merkostnader på grund av förseningen kan underlag på detta skickas till flygbolagets kundservice.

– Vårt ansvar är att se till att passagerarna får övernattning och hemtransport. Är det någonting man vill klaga på i efterhand kan man kontakta kundservice.
