Finsk styckmördare gripen i Stockholm
JOAKIM MAGNÅ

Den dömde mördaren greps av polisens insatsstyrka, efter en intensiv spaningsinsats från Fastgruppen vid polisens Nationella operativa avdelning, Noa.

Markus Pönkä hade barrikaderat sig i en privat bostad och han kunde omhändertas först efter tre timmar.

– Han ville inte komma ut frivilligt, därför engagerades en förhandlare från Stockholmspolisen för att lösa situationen, säger inspektören vid Fastgruppen, som är specialiserad på att spåra och gripa internationellt efterlysta personer.

Men Markus Pönkä vägrade lämna lägenheten frivilligt.

Till sist tvingades insatsstyrkan i Stockholm att göra en inbrytning och kunde gripa Pönkä klockan 19.26 på lördagen.

Markus Pönkä var efterlyst via Europol sedan han flytt och aldrig inställt sig på Riihimäki-fängelset i slutet av april för att avtjäna ett nytt fängelsestraff. Han var häktad i sin frånvaro för två omfattande bedrägerihärvor samt en rad andra brott.

Polisen i Finland gick i fredags ut med information om att man trodde att mannen befann sig i Sverige. Han beskrevs som beväpnad och farlig.

– Vi vill tacka våra svenska kollegor för deras effektivitet och proffsiga arbete, och den lokala befolkningen för flera tips om Pönkä. Myndigheterna började få tipsen efter att saken hade tagits upp i svenska medier under fredagen, säger Kaj Björkqvist, undersökningsledare och kriminalkommissarie vid finska Centralkriminalpolisen.

– Det har kommit in tips som varit viktiga och som lett fram till en adress. Största orsaken till att gripandet kunde göras är, vad jag förstår, att informationen gick ut till allmänheten.

Kaj Björkqvist vill inte gå in på detaljer om insatsen utan hänvisar till den svenska polisen.

Myndigheterna har börjat förbereda en utlämning av Markus Pönkä från Sverige till Finland, men det är ännu oklart när det kommer att ske.

Pönkä dömdes för ett mord i Estlands huvudstad Tallinn 2005 efter att ha skjutit och styckat sin 21-årige affärspartner. Domstolen dömde honom till tolv års fängelse. Han blev villkorligt frigiven 2014.

Därefter har han dömts till tre år och åtta månaders fängelse för bland annat grovt bedrägeri, grov förfalskning och grovt vapenbrott. Men det straffet har han alltså inte börjat avtjäna.
