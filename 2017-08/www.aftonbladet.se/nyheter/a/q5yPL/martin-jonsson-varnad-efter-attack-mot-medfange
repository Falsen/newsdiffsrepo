Martin Jonsson varnad efter attack mot medfånge
CHRISTOFFER NILSSON

Martin Jonsson, 34, avtjänar ett 18-årigt straff för det uppmärksammade mordet på 41-åriga Lotta Rudholm.

Aftonbladet har tidigare berättat om hur Martin Jonsson bedöms vara en särskilt resurskrävande fånge med hög risk att nyttja våld. Han placerades därför på Norrtäljeanstalten med säkerhetsklass 1.

Nu misstänks han ha attackerat en medfånge på anstalten, skriver GP. Händelsen inträffade i början av juli. Övervakningskameror innanför murarna ska ha fångat hur en intern gick in i ett rum på avdelningen. En kort tid senare gick flera andra fångar, däribland Martin Jonsson, in i rummet.

Exakt vad som hände inne i rummet uppges vara oklart men fången som först gick in i rummet uppvisade spår av våld när han sedan lämnade.

Kriminalvården, som utrett händelsen, menar att mannen misshandlats och anser det styrkt att Martin Jonsson – som hade lindade knogar när han lämnade rummet – varit delaktig i misshandeln.

”Genom att utöva fysiskt våld mot en annan medintagen har Martin Jonsson brustit i sin hänsyn mot medintagna och därmed brutit mot föreskrifter och villkor som gäller för verkställigheten”, skriver Kriminalvården i ett beslut enligt GP.

Martin Jonsson har förnekat att han misshandlat medfången.

Enligt GP varnades Jonsson av myndigheten samt placerades i avskildhet. Händelsen har polisanmälts.

Tidningen uppger även att den dömde mördaren omplacerats till Tidaholm efter misshandeln.
