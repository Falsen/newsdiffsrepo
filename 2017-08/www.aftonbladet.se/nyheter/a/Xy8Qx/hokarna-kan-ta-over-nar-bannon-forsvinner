tisdag 22 augusti 2017
Hökarna kan ta över när Bannon försvinner
JOAKIM MAGNÅ

Steve Bannon pekades länge ut som den som satte agendan i Vita huset. Men på fredagen offentliggjordes chefsstrategens avsked.

Några timmar senare kommenterade Steve Bannon själv situationen.

– Om det råder någon förvirring, låt mig vara tydlig: Jag lämnar Vita huset och drar i krig för Trump mot hans motståndare, sa han till Bloomberg News.

Donald Trump tackade honom på lördagen.

”Jag vill tacka Steve Bannon för hans tjänstgöring. Han anslöt till kampanjen under min kamp mot ohederliga Hillary Clinton – det var fantastiskt! Tack S”, skriver presidenten på Twitter.

Steve Bannon återvänder nu till den högerextrema sajten Breitbart, som han lämnade för att i stället jobba för Trump.

Bannon har lett en falang i Vita huset som förespråkat isolation och drivit på Trumps motto om ”Amerika först”. Han har kritiserat EU och uttryckt stöd för Storbritanniens utträde ur unionen, brexit.

Mot sig har han haft en gren med den nye stabschefen John Kelly, den nationella säkerhetsrådgivaren H.R. McMaster, försvarsminister James Mattis samt utrikesminister Rex Tillerson. De tre förstnämnda är alla generaler som exempelvis förespråkar en hårdare, mer handgriplig, hantering av Nordkorea.

Steve Bannon har under tiden i Vita huset varit skeptisk till representanter för diplomati, militär och underrättelsetjänst. ”Globalister” med dåligt omdöme kallar han dem, skriver politico.

Nu när Bannon är borta slås portarna upp till en mer aktiv amerikansk utrikespolitik.

– Om du ser till maktbalansen mellan isolationister och internationalister i Vita huset verkar det nu som om pendeln svänger mot internationalisterna, säger Danielle Pletka, vice ordförande för utrikes- och försvarspolitiska studier vid American Enterprise Institute, till Politico.

Just konflikten mellan Bannon och McMaster har varit särskilt påtaglig.

H.R. McMaster har förespråkat att USA förstärker sin närvaro i Afghanistan, vilket han nu har större chans att få gehör för, skriver Politico.  Steve Bannon har i sin tur varit emot större insatser i Mellanöstern, och var en av få i Vita huset som var missnöjd med Trumps beslut om ett robotangrepp i Syrien i april. I stället har han velat se kraftfullare, ekonomiska, åtgärder mot Kina.

Nyligen hånade Steve Bannon de militära hot som USA uttalat mot Nordkorea.

– Om ingen löser den delen av ekvationen där tio miljoner människor i Seoul dör av konventionella vapen inom 30 minuter, vet jag inte vad du pratar om, det finns ingen militär lösning, de har övertaget, sa han i en intervju med den progressiva tidningen The American Prospect.

Säkerhetsrådgivaren McMaster bidrog till att Bannon förlorade sin plats i det nationella säkerhetsrådet i april. Samtidigt har Bannon anklagats för att ha försökt att underminera McMaster, skriver Politico. De båda har också stridit om Donald Trumps ibland hårda retorik mot muslimer.

– Den nationella säkerhetsrådgivarens jobb är svårt nog utan att han ska behöva se sig om över axeln efter någon med kniv, säger Brian McKeon, som jobbade på försvarsdepartementet under Barack Obama, till Politico.

– Nu kommer McMaster få det lite lättare.

Hur frånvaron av Steve Bannon kommer att påverka Donald Trumps politiska riktning återstår att se.

– Trump är fortfarande president och han är en okontrollerbar kraft, har vi märkt, säger David Gergen, rådgivare till fyra presidenter, både demokrater och republikaner, till CNN.

– En hel del av det hat han (Trump) spyr omkring sig kommer från honom själv, inte bara människorna runt omkring.

I en intervju med konservativa The Weekly Standard ger Steve Bannon sin syn på Donald Trumps tid som president.

– Det Trump-presidentskap vi kämpat för, och vunnit, är över. Vi är fortfarande en enorm rörelse, och vi kommer att göra något av det här presidentskapet, men det kommer att vara något annat, säger han till sajten.

Bannon talar också om framtiden och påpekar att han tror att Donald Trump, nu med andra rådgivare viskande i örat, kommer att förändras.

– Jag tror att hans förmåga att få saker gjorda – särskilt större saker, som muren, de större bredare sakerna som vi slogs för, det kommer bli mycket svårare, säger han till The Weekly Standard.

– Jag tror att de kommer att försöka dämpa honom.
