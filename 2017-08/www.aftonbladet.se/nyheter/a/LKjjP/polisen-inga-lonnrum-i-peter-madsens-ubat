Polisen: Inga lönnrum i Peter Madsens ubåt
GUSTAF TRONARP

Danska utredare har sökt igenom ubåten Nautilus med en lastbilsscanner i jakt på lönnrum eller andra hemliga håligheter. Förhoppningen var att hitta nya ledtrådar till vad som hänt den avlidna svenska journalisten Kim Wall.

– Det kan finnas dolda rum i ubåtar och det är det är dem vi är ute efter, sa Jens Møller, chef för Köpenhamnspolisens mordenhet, till Ekstrabladet under tisdagen.

På onsdagsmorgonen kom dock beskedet att sökandet blev resultatlöst.

– Vi räknade med att hitta hålrum, men vi har inte hittat något, säger Jens Møller till danska TV2.

Polisen lånade en scanner från skattemyndigheten Scat, som vanligtvis används för att söka igenom lastbilar.

”Scanningen genomförs mot bakgrund av olika uppgifter om möjliga hålrum i ubåtar generellt men också konkret i förhållande till Nautilus. Det hör till sakens natur att vi bland annat letar efter spår av brottet samt ett möjligt mordvapen”, hette det i ett pressmeddelande som Köpenhamnspolisen skickade ut vid lunchtid på tisdagen.

Samtidigt fortsätter sökandet efter Kim Walls kropp i Kögebukten. Under de närmsta dagarna ska dansk polis ta hjälp av specialtränade svenska likhundar för att leta i vattnet.

Tidigare har Kim Walls torso hittats utanför ön Amager i Köpenhamn. Polisens tekniker har även påträffat blod från journalisten ombord på ubåten.

Uppfinnaren Peter Madsen nekar fortsatt till brott. Han har uppgett att Kim Wall avled efter en olycka på ubåten och att han därefter ”begravde” henne i Östersund.

Han sitter häktad misstänkt för mord alternativt dråp samt brott mot griftefriden.
