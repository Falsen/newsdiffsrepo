måndag 21 augusti 2017
Uppgifter: Föraren vid terrordådet i Barcelona skjuten till döds
LINN DAHLGREN

Jakten på Younes Abouyaaqoub, 22, huvudmisstänkt för dådet i Barcelona, har pågått över stora delar av Europa under de senaste dagarna. Nu ska den eftersökte mannen enligt mediauppgifter ha hittats av polis.

Enligt radiostationen Cadena sköts han ned i Subirats, väster om Barcelona, men den uppgiften har inte bekräftats av polis.

Tidningen El Mundo skriver att poliskällor uppger att en man med bombbälte har skjutits till döds av polis i Subirats. Enligt källor inom spanska antiterrorismstyrkor ska mannen med bombbälte likna den misstänkte Younes Abouyaaqoub, skriver El Mundo.

Den spanska tv-kanalen TVE rapporterar att källor har bekräftat att den skjutne mannen i bombbälte är Younes Abouyaaqoub.

– De har skjutit ihjäl en misstänkt som kan vara gärningsmannen i attacken, säger en källa till nyhetsbyrån AFP.

Den katalanska polisen har bekräftat på Twitter att det finns en pågående operation i Subirats där en misstänkt i bombbälte har dödats, men polisen har inte bekräftat den skjutnes identitet.

En boende i Subirats ska ha larmat polisen efter att ha sett någon som liknande den efterspanade vid en bensinmack, enligt El Mundo.

Ett område kring kroppen spärrades av och robotar skickades strax före 17.30 in för att undersöka det misstänkta bombbältet, meddelar polisen. Bältet visade sig vara en atrapp.

Younes Abouyaaqoub är huvudmisstänkt för terrordådet i Barcelona där 13 personer dödades och över 100 skadades. Han misstänks också ha dödat en person till under sin flykt.

Ytterligare elva personer misstänks ha varit inblandade i attacken. Samtliga är gripna, har skjutits av polis eller dödades i explosionen i ett hus i Alcanar som inträffade dagen före attacken.

Texten uppdateras.
