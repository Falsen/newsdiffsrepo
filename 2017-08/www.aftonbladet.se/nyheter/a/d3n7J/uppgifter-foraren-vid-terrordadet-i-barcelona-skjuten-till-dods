måndag 21 augusti 2017
Terrorföraren skjuten till döds av polis
LINN DAHLGREN

Jakten på Younes Abouyaaqoub, 22, huvudmisstänkt för dådet i Barcelona, har pågått över stora delar av Europa under de senaste dagarna.

Den eftersökte mannen har hittats och dödats av polis.

På måndagseftermiddagen kom uppgifter i spanska tidningar att en man med bombbälte hade skjutits till döds av polis i Subirats, fem mil väster om Barcelona. Mannen uppgavs likna den misstänkte Younes Abouyaaqoub.

Nu bekräftar den katalanska polisen att mannen är Younes Abouyaaqoub.

En privatperson larmade polisen efter att ha sett en man som liknande den efterspanade 22-åringen vid en bensinmack, enligt El Mundo.

När polisen kom till platsen såg man att mannen bar ett misstänkt bombbälte. Mannen sköts till döds på platsen.

Ett område kring kroppen spärrades av och robotar skickades strax före 17.30 in för att få loss det misstänkta bombbältet.

Bältet visade sig vara en attrapp.

Den katalanska polisen kunde snabbt identifiera Younes Abouyaaqoub med hjälp av hans fingeravtryck, rapporterar El Mundo.

Younes Abouyaaqoub var huvudmisstänkt för terrordådet i Barcelona där 13 personer dödades och över 100 skadades. Han misstänks också ha dödat en person till under sin flykt.

Han misstänks ha varit med i en terrorcell om minst tolv personer. Två medlemmar saknas ännu, men antas ha dött i explosionen i ett hus i Alcanar som inträffade dagen före attacken. Resterande medlemmar är gripna, har skjutits av polis eller dödades i explosionen i Alcanar.

Texten uppdateras.
