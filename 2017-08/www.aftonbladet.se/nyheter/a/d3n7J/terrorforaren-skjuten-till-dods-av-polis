måndag 21 augusti 2017
Terrorföraren skjuten till döds av polis
LINN DAHLGREN

Jakten på Younes Abouyaaqoub, 22, huvudmisstänkt för dådet i Barcelona, har pågått över stora delar av Europa under de senaste dagarna.

Den eftersökte mannen har hittats och dödats av polis.

På måndagseftermiddagen kom uppgifter i spanska tidningar att en man med bombbälte hade skjutits till döds av polis i Subirats, fem mil väster om Barcelona. Mannen uppgavs likna den misstänkte Younes Abouyaaqoub.

Nu bekräftar den katalanska polisen att mannen är Younes Abouyaaqoub.

En privatperson larmade polisen efter att ha sett en man som liknade den efterspanade 22-åringen vid en bensinmack, enligt El Mundo.

Tipsaren hade sett en person som gömt sig i en vingård.

När polisen kom till platsen stoppade man mannen och bad honom att identifiera sig. Han visade då vad som liknade ett bombbälte under hans skjorta. Mannen sköts till döds på platsen.

Ett område kring kroppen spärrades av och robotar skickades strax före 17.30 in för att få loss det misstänkta bombbältet.

Bältet visade sig vara en attrapp.

Den katalanska polisen kunde snabbt identifiera Younes Abouyaaqoub med hjälp av hans fingeravtryck, rapporterar El Mundo.

Younes Abouyaaqoub var huvudmisstänkt för terrordådet i Barcelona där 13 personer dödades och över 100 skadades. Han misstänks också ha dödat en person till under sin flykt.

Han misstänks ha varit med i en terrorcell om minst tolv personer.

Under kvällen bekräftade polisen att ytterligare en medlem i cellen har hittats död efter explosionen i ett hus i Alcanar som inträffade dagen före attacken. En medlem saknas ännu, men antas också ha dött i samma explosion.

Resterande medlemmar är gripna, har skjutits av polis eller dödades i explosionen i Alcanar.

– De inledande tolv misstänkta för attackerna är döda eller i arrest, men det betyder inte att utredningen är över. Vi fortsätter att arbeta, skriver den katalanska polisen på Twitter.
