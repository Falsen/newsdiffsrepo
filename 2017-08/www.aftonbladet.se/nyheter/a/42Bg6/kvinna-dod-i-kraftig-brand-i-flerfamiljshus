Kvinna död i kraftig brand i flerfamiljshus
JAMSHID JAMSHIDI

Larmet om den fullt utvecklade branden i Umeå inkom till räddningstjänsten vid 14.30-tiden på onsdagen.

– Det är brand i en lägenhet i ett flerbostadshus med tre våningar, säger Tommy Eriksson vid räddningstjänsten i Umeå.

Rökdykarna bröt sig in i fastigheten och påträffade en svårt skadad kvinna.

Hon fördes till sjukhus med ambulans, men strax före klockan 16 uppgav polisen att hennes liv inte gick att rädda.

– En äldre kvinna har avlidit och vi har underrättat anhöriga, säger Peder Jonsson befäl vid polisens ledningscentral.

En stor brandstyrka bekämpar lågorna.

Kraftig rök bolmar ut ur byggnaden och polisen har spärrat av ett stort område.

– Det brinner för fullt och vi har utrymt två intilliggande fastigheter för att säkerställa att inga fler kommer till skada, säger Peder Jonsson.

Vid 19-tiden pågick släckningsarbetet fortfarande.

– Läget är oklart, vi har en brandspridning i uppe i taket och man håller på att frilägga taket just nu, säger Christoffer Israelsson vid räddningstjänsten.

Brandorsaken är i nuläget okänd.

Polisen har upprättat en anmälan om allmänfarlig vårdslöshet.
