Moderaterna väljer ny partiledare 1 oktober
EBBA THORNÉUS

Frågan om vem som kommer att efterträda M-ledaren Anna Kinberg Batra, har varit het sedan hon meddelade sin avgång i fredags.

Under helgen kom uppgifter om att en extrastämma planerades den 8 oktober men efter möten mellan partistyrelsens arbetsutskott och valberedningens ordförande på tisdagen har ett nytt datum spikats och blir i stället den 1 oktober.

Extrastämma kommer att hållas någonstans i Stockholmsområdet och det är bara partiledare som ska väljas, och inga partistyrelseposter.

Länsförbund och organisationer som ungdomsförbundet, M-kvinnor, Öppna Moderater och Moderata seniorer får fram till den 11 september att nominera en eller flera kandidater till partiledarposten.

De uppmanas också att fråga runt bland medlemmarna och låta dem nominera kandidater. Partisekreteraren Anders Edholm (M) säger att man siktar på en öppnare process jämfört med när man tidigare valt partiledare.

– Valberedningen kommer rekomendera att länsförbunden ger medlemmar och föreningar möjlighet att komma med förslag innan man fattar beslut om vilka personer man vill nominera.

Han fortsätter:

– Jag tycker det signalerar en klar och tydlig öppenhet, att vi går ut brett till både länsförbunden och våra sidoorganisationer, men vi låter dem fatta beslut själva fatta beslut om hu deras process ska se ut. Kan vi bidra till att göra en öppnare process, då ska vi göra det.

Det var i fredags som M-ledaren Anna Kinberg Batra avgick efter att flera länsförbund meddelat att de ville byta ut henne som partiledare. Strax efteråt påbörjade valberedningen arbetet med att få fram en efterträdare.

Bland de förhandstippade namnen finns moderaternas ekonomisk-politiske talesperson Ulf Kristersson, andra vice ordförande Elisabeth Svantesson, tidigare försvarsminister Mikael Odenberg och tidigare utrikesministern Carl Bildt.

Enligt källor till SvD skulle både Kristersson och Svantesson tacka ja om de får frågan, medan Carl Bildt avböjt att kommentera sin inställning.

Mikael Odenberg själv gick på måndagen gått ut på Facebook och meddelade att han kandiderar till partiledarposten för Moderaterna.

På måndagen gick även två länsförbund, Västerbotten och Norrbotten, ut och meddelade att de ställer sig bakom Ulf Kristersson. Även hans hemdistrikt Sörmland, väntas meddela sin support under tisdagen.

Anna Kinberg Batra har själv inte velat svara på vem hon vill se som efterträdare, men säger att det är viktigt att det blir en person som hela partiet sluter upp bakom.

Extrastämman arrangeras knappt två dagar före att Moderaterna träffas för en ordinarie arbetsstämma i Örebro. Där ska man besluta om vilken politik man ska gå till val på nästa år.
