Danska polisen: Kvarlevorna tillhör saknade Kim Wall
MAJA K NILSSON

Den torso som hittades i söndags har bekräftats vara Kim Wall, skriver Köpenhamnspolisen på onsdagsmorgonen.

Kvarlevorna hittades i vattnet sydväst om Amager i Køgebukten, ungefär fem meter från strandkanten, efter tips från allmänheten. Sedan fyndet gjordes har polisen fortsatt söka i området samt gjort en dna-analys av den stympade kroppen.

I måndags hävdes viss sekretess av förhören med ubåtsägaren Peter Madsen. Han har sagt att Kim Wall dog i samband med en olycka på ubåten och att han efteråt dumpat kroppen i havet.

Peter Madsen greps förra lördagen, dagen efter att han räddats från sin sjunkande ubåt. Han sitter nu häktad, misstänkt för vållande till annans död under särskilt försvårande omständigheter.

Peter Madsen har inte överklagat häktningsbeslutet.
