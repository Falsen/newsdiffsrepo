Polisen: Är Kim Walls kvarlevor som hittats
MAJA K NILSSON

Den torso som hittades i söndags har bekräftats vara Kim Wall, skriver Köpenhamnspolisen på onsdagsmorgonen.

Kvarlevorna hittades i vattnet sydväst om Amager i Køgebukten, ungefär fem meter från strandkanten, efter tips från allmänheten. Sedan fyndet gjordes har polisen fortsatt söka i området samt gjort en dna-analys av den stympade kroppen.

Under presskonferensen berättade polisen att det har hittats blod i ubåten. Köpenhamnspolisen bekräftar att Kim Walls dna överensstämmer med torson, blodet och saker som hittats på ubåten.

På torson var metall fastsatt, som polisen misstänker använts för att sänka kvarlevorna.

– Kroppen har sådana skador, som om någon velat försäkra sig om att den ska sjunka till botten, säger Jens Møller Jensen, vice polischef i Köpenhamn.

I nuläget vill inte polisen uttala sig om dödsorsaken eller om ett eventuellt motiv. Polisen inväntar svar från obduktionen och fortsätter att söka efter Kim Walls kvarlevor i havet.

Polisen vädjar fortsatt till allmänheten att tipsa om någon skulle sitta inne med upplysningar som kan hjälpa polisen, säger Møller.

Ubåtsägaren Peter Madsen, 46, uppgav först att han lämnade av Kim Wall i hamnen i Köpenhamn samma kväll som de åkte iväg med ubåten. I måndags hävdes viss sekretess av förhören med Peter Madsen och en ny version om vad som hänt blev offentlig. Till polisen och domstolen har han sagt att Kim Wall dog i samband med en olycka på ubåten och att han ”begravt henne till havs”.

Peter Madsen greps förra lördagen, dagen efter att han räddats från sin sjunkande ubåt. Efter en teknisk undersökning kunde polisen konstatera att ubåten sänkts med flit. Peter Madsen sitter nu häktad, misstänkt för vållande till annans död under särskilt försvårande omständigheter.

Peter Madsen har inte överklagat häktningsbeslutet men nekar till både mord och vållande till annans död. Det kvarstår även efter polisens nya uppgifter.

– Att det är en dna-match ändrar inte min klients förklaring om att det skett en olycka, säger Betina Hald Engmark, Madsens försvarsadvokat, till BT.

– Min klient har förklarat för polisen under förhör att det varit en olycka. Det ändrar inget för min klient att man hittat Kim Wall död. Oavsett vad, så är det väldigt positivt att  man nu har hittat henne.
