Reagans sons kritik mot Trump: ”Helt enkelt olämplig”
JOAKIM MAGNÅ

Ron Reagan jobbar som radiovärd och är även medarbetare i programmet ”Hardball with Chris Matthews”. Han kommenterade på torsdagen det faktum att politiker och experter i dag ibland diskuterar president Donald Trumps mentala hälsa.

– Det är extraordinärt att vi har det här samtalet. Du och jag kan vara oense om olika presidenter, men här pratar vi faktiskt om presidentens mentala hälsa, och på ett allvarligt sätt, säger han.

Vita husets pressekreterare Sarah Huckabee Sanders besvarade på torsdagen senatorn Bob Corkers ifrågasättande av Donald Trumps ”stabilitet” och ”kompetens”, skriver The Hill. Hon kallade kommentarerna ”löjliga och oförskämda”.

Ron Reagan är son till Ronald Reagan, som var president mellan 1981 och 1989. Reagan är en av de populäraste amerikanska presidenterna och en stor ikon för Republikanerna.

Sonen säger i ”Hardball with Chris Matthews” att det finns goda skäl att oroa sig över hur det egentligen står till i huvudet på Trump.

– Väldigt nyktert folk oroar sig över att den här mannen helt enkelt är olämplig för ämbetet – till karaktär, känslomässigt och mentalt. Han verkar inte ha stabiliteten.

Ron Reagan tar bland annat upp Donald Trumps kritiserade uttalanden efter terrordådet i Charlottesville och talet han höll inför Boy Scouts of America i juli – som scouttoppen fick be om ursäkt för.

– Du kan inte kontrollera en president som har ett patologiskt beteende. Det är inte bara det att han inte beter sig som en normal president, han uppträder inte som en normal vuxen, säger Ron Reagan.
