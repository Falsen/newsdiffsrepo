Björklund: ”Misstroendeförklaring på grund av skatter inte längre aktuellt”
JOSEFIN SILVERBERG

Beskedet om att flygskatten kommer finnas kvar i höstbudgeten kallas för en seger av både Naturskyddsföreningen och Greenpeace.

– Det är en viktig signal om att vi måste sluta subventionera klimatproblem, säger Naturskyddsföreningens Johanna Sandahl i ett pressmeddelande. Hon är dock är kritisk till att skattenivåerna på flygresorna sänks.

– Påslaget är på tok för lågt för att generera ordentlig klimatnytta, i bästa fall hejdar det ökningen av utsläpp. Men regeringens kompromissförslag ger oss en grund att stå på, säger Johanna Sandahl.

– Det är helt centralt att människor flyger mindre än idag, framför allt utrikes, och då är en skatt det mest effektiva styrmedlet, säger Gunnar Lind, klimatpolitisk talesperson för Greenpeace i Sverige.

Både Andersson och Lövin riktade under pressträffen skarp kritik mot att Alliansen och Sverigedemokraterna använder möjligheten till misstroendevotum och menar att det inte är ett ansvarsfullt sätt att bedriva oppositionspolitik på. Oppositionspartierna, som flaggat för misstroendeförklaring på grund av de planerade skattehöjningarna, är nöjda med dagens besked om att två av tre skatteändringar nu inte kommer att drivas igenom.

”Misstroende på grund av skatter är inte längre aktuellt”, skriver partiledaren Jan Björklund (L), på twitter. ”Alliansens syfte är uppnått”

Det beskedet kommer även från Kristdemokraterna:

”Vi har stoppat skadliga skattehöjningar. Går inte fram med misstroende. KD vill se slopad pensionärsskatt, fler poliser, kömiljard” twittrar Ebba Busch Thor.

Även Centerpartiet har kommenterat:

"Det är beklagligt att regeringen driver igenom flygskatten, men vi kommer inte begära misstroende på grund av den", skriver Annie Lööf i ett inlägg på sociala medier.
