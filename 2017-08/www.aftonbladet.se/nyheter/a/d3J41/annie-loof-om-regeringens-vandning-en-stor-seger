Annie Lööf om regeringens vändning: ”En stor seger”
JOSEFIN SILVERBERG

På lördagen meddelade regeringen att man ändrat sig angående tre skatteförslag, det gäller 3:12-reglerna, en förändring för brytpunkten för statlig inkomstskatt samt flygskatt.

Förslaget på flygskatt revideras och de två andra förslagen slopas.

Alliansen har tidigare hotat med misstroendeomröstning mot ministrar om regeringen lägger fram de tre skattehöjningarna – men drar nu tillbaka hotet.

Sverigedemokraterna säger sig fortfarande vara beredda att använda misstroendevotum, men att det är meningslöst om inte Alliansen gör det.

Både Andersson och Lövin riktade under pressträffen skarp kritik mot att Alliansen och Sverigedemokraterna använder möjligheten till misstroendevotum och menar att det inte är ett ansvarsfullt sätt att bedriva oppositionspolitik på. Oppositionspartierna är nöjda med dagens besked om att två av tre skatteändringar nu inte kommer att drivas igenom och samtliga partier, förutom SD, säger att misstroendevotum på grund av skatter inte kommer att ske.

Annie Lööf, partiledare Centerpartiet, kallar det en ”seger för Alliansen”.

– Det är bra för Sverige och en stor seger för Alliansen som lyckats stoppa två skadliga skattehöjningar för landets småföretagare, barnmorskor, lärare och poliser, säger Lööf till Aftonbladet.

Centerledaren menar att beslutet var enkelt eftersom regeringen har lyssnat på Alliansens uppmaning och backat med förslagen.

Annie Lööf säger att regeringen var i kontakt med Alliansen innan de lämnade besked om beslutet.

– Regeringen har varit i kontakt med oss för att fråga vad som gäller och då har vi upprepat det vi sagt: att vi vill att ni stoppar skadliga skattehöjningar på jobb och företagande annars är vi beredda att använda misstroendevotum, säger hon.

Ulf Kristersson, ekonomisk-politisk talesperson för Moderaterna, kommenterar i ett sms beskedet för Aftonbladet:

”Det är beklagligt att regeringen väljer att driva igenom en ny flygskatt, även om den nu verkar lite mindre dålig än tidigare. Alliansen kommer inte att begära misstroende. Däremot kommer Moderaterna att avskaffa skatten redan den 1 januari 2019 om vi vinner valet 2018. Skatten kommer då ha varit verksam under mindre en ett år”.

”Magdalena Anderssons ilska är inte trovärdig. Den enda som en gång verkligen  har brutit sönder en budget är just hon. Vi gör det inte. Vi har tvingat regeringen att ta hänsyn till att riksdagens majoritet varit emot stora skattehöjningar”, skriver Kristersson.

”Misstroende på grund av skatter är inte längre aktuellt”, skriver partiledaren Jan Björklund (L), på Twitter. ”Alliansens syfte är uppnått”

Kristdemokraterna kallar det för en vinst.

– Det är en stor vinst för barnfamiljer som inte drabbas av skattehöjningar och en stor vinst för många av de företagare, som faktiskt skapar arbetstillfällen, som inte drabbas av ytterligare skattehöjningar, säger Ebba Busch Thor, KD:s partiledare, till Aftonbladet.

Sverigedemokraterna har inte lagt ner planerna på misstroendeförklaring:

– Vi är fortsatt väldigt skeptiska, det nämns till exempel inte alls hur flygskatteförslaget ska revideras. Vi är därför fortsatt beredda att gå fram med det tyngsta artilleriet som finns i riksdagens arsenal, misstroendevotum, men om de borgerliga inte är med på banan är det meningslöst och verklöst, säger Oscar Sjöstedt, ekonomisk-politisk talesperson för SD.

Att flygskatten kommer finnas kvar i höstbudgeten räknar både Naturskyddsföreningen och Greenpeace som en seger.

– Det är en viktig signal om att vi måste sluta subventionera klimatproblem, säger Naturskyddsföreningens Johanna Sandahl i ett pressmeddelande. Hon är dock är kritisk till att skattenivåerna på flygresorna sänks.

– Påslaget är på tok för lågt för att generera ordentlig klimatnytta, i bästa fall hejdar det ökningen av utsläpp. Men regeringens kompromissförslag ger oss en grund att stå på, fortsätter Sandahl.

– Det är helt centralt att människor flyger mindre än idag, framför allt utrikes, och då är en skatt det mest effektiva styrmedlet, säger Gunnar Lind, klimatpolitisk talesperson för Greenpeace i Sverige.
