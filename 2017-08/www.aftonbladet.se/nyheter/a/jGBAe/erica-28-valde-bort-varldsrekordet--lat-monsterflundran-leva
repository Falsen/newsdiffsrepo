söndag 20 augusti 2017
Erica, 28, valde bort världsrekordet – lät monsterflundran leva
CHRISTINA SMEDBAKKEN

Erica Liljeros, 28, från Tollered och hennes pojkvän Martin, som arbetar som fiskeguide, är sportfiskare och bor i den norska byn Å vid Lofotens sydligaste spets. När hon klev ombord på fiskebåten i torsdags anade hon inte att hon skulle vara världsmästare innan hon åter klev i land.

Fisketuren gick inledningsvis ganska trögt och gruppen, bestående av Erica, Martin och deras kompis Rasmus, övervägde att ge upp. Men så hände plötsligt något – det ryckte till i Ericas spö.

– Det finns ett typiskt beteende man känner i spöet som indikerar att det är en flundra. Det blir som två ryckningar, säger hon.

Hon behövde inte ens börja veva in varelsen för att förstå att det inte var en liten fisk. Det tog henne tio minuters kamp för att drilla in fångsten till båten.

– När den kom upp vid båten såg vi att den var helt jävla gigantisk. Jag har aldrig sett en så stor fisk i hela mitt liv. Det blev skrik, gråt och tårar av lättnad i båten, säger hon.

Det visade sig vara en enorm hälleflundra som Erica fått på kroken. En mätning visade att den var hela 236 centimeter lång – vilket innebär att Erica slagit det tidigare dam-världsrekordet på 233 centimeter.

– Det finns en tabell på längd och vikt man går efter och enligt den vägde fisken 183 kilo. Inte konstigt att man har träningsvärk fortfarande, säger hon.

För att ett fiskerekord ska registreras krävs det att fisken dödas, tas i land och vägs och mäts officiellt. Det hade Erica dock inga planer på att göra. Efter att ha mätt fisken i vattnet invid båtkanten släppte hon loss den i vattnet igen – precis som sportfiskare brukar göra.

– Den var superpigg och alert och försvann snart ned i djupet igen. Det är alltid en fröjd när man kan släppa tillbaka pigg fisk, säger Erica och fortsätter:

– Det är en viktig bit i sportfiskevärlden. När man göra sådana här resor trycker man väldigt mycket på att man vill ha ett hållbart och vettigt fiske.

Hon berättar att hon ännu inte hunnit smälta den otroliga fångsten. Nästa mål finns dock redan i tankarna.

– Innan jag kan sätta upp nya mål och drömmar måste den här få smälta lite i mig först. Men spontant är väl nya siktet att slå även herr-världsrekordet i hälleflundra, säger hon.
