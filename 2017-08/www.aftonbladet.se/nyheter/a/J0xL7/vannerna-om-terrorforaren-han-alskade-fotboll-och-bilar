Vännerna om terrorföraren: Han älskade fotboll och bilar
LINN DAHLGREN

Nu berättar släktingar, vänner och grannar till gärningsmännen om de unga män de kände:

– Han var helt grym. Verkligen helt otrolig, säger en vän till Younes Abouyaaqoub, 22, som tros vara den som med skåpbil mejade ner dussintals människor i Barcelona i torsdags och som sköts till döds av polis under måndagen, till tidningen El País.

– Jag vet att det är svårt att tro, efter det som har hänt. Men han var verkligen så, säger vännen och får medhåll av tre andra som kände Younes Abouyaaqoub från barnsben.

Till för bara en vecka sedan var Younes Abouyaaqou deras vän, granne och lagkamrat i fotboll. När den spanska tidningen El País talar med dem har de precis fått veta att den katalanska polisen har skjutit deras vän till döds.

– Jag kan inte tro det. Jag bara inte kan tro det, säger en av vännerna.

Younes Abouyaaqoub föddes 1995 i Mrirt, Marocko. Bara fyra år gammal flyttade familjen till Ripoll norr om spanska Barcelona. Där skulle han bo under resten av sitt liv.

Han är inte den ende i sin familj som radikaliserats och som nu har skjutits till döds av polis i samband med attackerna. En av hans bröder dog i Cambrils-attacken.

I fredags, dagen efter attackerna i Barcelona och Cambrils, gick deras mamma ut och vädjade till sin son Younes att överlämna sig till polis. Under måndagen dog han, efter 96 timmar på flykt.

Grannar till familjen berättar att männens mamma är helt nedbruten.

– Hon har inte sovit sedan attacken. Hon bara gråter, säger en granne.

22-åringen hade fina betyg i skolan, enligt vännerna. Efter grundskolan gick han vidare till en examen i elektromekanik.

– Han var en exemplarisk student. Han var bland de bästa, säger en vän.

Vännerna beskriver Younes Abouyaaqou som ”lugn, rätt tyst och lite blyg”.

– Han hamnade aldrig i trubbel, till skillnad från oss, säger en vän och får medhåll av en annan:

– Mina föräldrar nämnde alltid honom som ett exempel när jag fick problem, att jag kunde vara som Younes i stället. Och nu … Helvete.

Younes Abouyaaqou hade två passioner i livet: bilar och fotboll.

– Han tyckte om att åka ut och köra, säger en vän.

Han tog körkort när han hade fyllt 18 och hade tre bilar. Han spelade också fotboll i ungdomslaget i sin stad: Ripoll CF.

Vännerna träffade honom för bara två veckor sedan.

– Någon väldigt smart måste ha hjärntvättat honom. Väldigt smart. För han var en riktigt bra kille, säger en vän.

– Jag vill inte ens tänka på hur hans familj har det nu, säger en annan.

Spansk underrättelsetjänst är förvånade över en sak i fallet: Att imamen Abdelbaki es Satty verkar vara den person som har lyckats rekrytera unga män och pojkar, som många beskriver som välanpassade, och radikaliserat dem till att begå terrorbrott. Utan att bli upptäckt av underrättelsetjänst.

En teori har varit att radikaliseringen skedde under kort tid.

– Att radikaliseringen av pojkarna gick snabbt stämmer inte, säger en kusin till två av terroristerna bakom torsdagens attacker i Barcelonaområdet till El País.

– I minst ett år möttes några av dem och imamen utanför moskén, säger han.

Under måndagen bekräftade polisen, efter dna-tester, att Abdelbaki es Satty har hittats död efter explosionen i ett hus i Alcanar som inträffade dagen före attacken.

Hans namn kom visserligen upp i samband med att en terrorcell i Barcelona bröts upp i 2006. En kusin till honom greps och han hade bott med andra inblandade, men det fanns ”absolut inga kopplingar mellan es Satty och cellens kriminella aktiviteter”, enligt säkerhetsstyrkorna.

Först därefter begick Abdelbaki es Satty sitt första brott. År 2007 fick han böter för att ha kört en för tungt lastad lastbil.

År 2010 greps han och dömdes för langning av hasch, något som går på tvärs med islam. Han avtjänade sitt fängelsestraff på fyra år och först därefter tog hans liv en religiös vändning. I slutet av 2015 kom han till Ripoll, en liten stad med cirka 10 000 invånare. Där har han arbetat som imam.

Abdelbaki es Satty ska ha hållit möten i sin skåpbil med fyra av gärningsmännen, enligt släktingen till två av gärningsmännen som El País har talat med.

– De var inuti skåpbilen och pratade i två timmar eller mer. Om någon gick förbi blev de tysta och började titta på sina mobiler, säger kusinen.

De höll sin bekantskap väldigt diskret.

– Om de möttes någon annanstans än skåpbilen så hälsade de på varandra som om de vore främlingar.

Släktingen tror att de två gärningsmännen blev radikaliserade och visste vad de skulle göra redan i juni i fjol. Då ”förlorade de rädslan för att dö” och började bete sig annorlunda mot sina familjer.

– Jag tror att de redan visste vad de skulle göra. Då började de bete sig väldigt kärleksfullt mot sina mammor och familjen, tillbringade mycket tid hemma och var uppmärksamma mot sina släktingar. Om deras mamma hade något problem var de där direkt för att hjälpa, säger han.
