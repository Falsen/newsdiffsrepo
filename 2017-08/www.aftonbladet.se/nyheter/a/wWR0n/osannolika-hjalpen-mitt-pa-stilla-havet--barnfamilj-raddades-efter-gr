Osannolika hjälpen mitt på Stilla havet – barnfamilj räddades efter grundstötning
ISABELLE NORDSTRÖM

Det var när den brittiska familjen seglade över revet Beveridge Reef som deras 15 meter långa katamaran gick på grund. Det obebodda revet ligger mycket långt från land i södra Stilla havet, drygt 40 mil sydöst om ön Niue.

Men trots att familjen, två vuxna och två barn, befann sig så långt ut på havet fick de svar nästan omedelbart på sitt nödrop natten mot måndagen. Efter endast sju minuter svarade kaptenen på segelbåten Dona Catharina, skriver nyhetsbyrån AP.

Segelbåten råkade av en slump befinna sig alldeles i närheten eftersom de skulle assistera pågående valforskning. Så snart det blev ljust kunde familjen räddas från katamaranen, som tog in vatten men som lyckligtvis fastnat på revet.

– De var ganska bekymrade, men de sover nu, säger Martin Vogel, ombord på Dona Catharina.

– Men ärligt talat hämtar de sig anmärkningsvärt bra.

Dona Catharina tog skydd i närheten under seglatsen från Nya Zeeland till Niue. När nödropet från familjens segelbåt nådde nya zeeländska myndigheter skickades meddelandet ut till alla närliggande fartyg och plockades upp av Dona Catharina.

– Vi vill tacka besättningen på segelbåten och alla räddningstjänster som var involverade i att lokalisera fartyget och som framgångsrikt räddade den här familjen, säger Geoff Lunt på ett sjöräddningscenter på Nya Zeeland som samordnar räddningsinsatserna på den här delen av södra Stilla havet.

Den brittiska familjen befann sig under måndagen fortfarande ombord på Dona Catharina.
