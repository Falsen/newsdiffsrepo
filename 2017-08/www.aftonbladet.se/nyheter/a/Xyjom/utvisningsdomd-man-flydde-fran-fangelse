Utvisningsdömd man flydde från fängelse
KENAN HABUL

Beatberg är ett fängelse i säkerhetsklass 2 som ligger i Huddinge kommun. Senast en person rymde därifrån var 2008.

Men i söndags lyckades en man i 20-årsåldern lura väktarna under motionstimmen på gården.

Han ska ha gömt sig bakom en byggnad, klättrat upp på ett tak och sedan tagit sig över staketet.

– Han klättrade över det enda stället där det inte finns taggtråd, enligt Aftonbladets uppgiftslämnare.

Det finns oklarheter kring mannens exakta ålder, han ska vara i 20-årsåldern. Enligt uppgift till Aftonbladet satt han av ett kortare straff på Beateberg i vintras dömd för misshandel.

Nyligen var han tillbaka på Beateberg efter en ny dom för rån och misshandel. Tingsrätten dömde mannen även till utvisning, men domen i tingsrätten är överklagad, enligt uppgift till Aftonbladet.

– Han är dömd till kortare fängelsestraff och inget grovt våldsbrott. Det stämmer att han skulle utvisas men domen har inte vunnit laga kraft. Det är allt jag kan berätta, säger anstaltschefen Radomir Sarkan.

Hur kunde han rymma?

– Det är för tidigt att uttala sig om det nu. Vi ska utreda det. Han är efterlyst, säger Radomir Sarkan.

Under onsdagsförmiddagen var bland annat en av regioncheferna från Kriminalvården på plats i Beateberg. Utredningen ska ledas av Kriminalvårdens huvudkontor.
