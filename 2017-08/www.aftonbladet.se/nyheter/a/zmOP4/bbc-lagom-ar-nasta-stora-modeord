BBC: ”Lagom är nästa stora modeord”
VIKTOR ADOLFSSON

Länge har det danska ordet ”hygge” dominerat som ett modeord internationellt. Ordet, vars innebörd är en slags varm och mysig atmosfär där man kan umgås med vänner, har blivit älskat av många.

Nu verkar det dock vara petat från tronen. I ett nytt reportage från brittiska public service-bolaget BBC nämns istället det svenska ordet ”lagom” som det nya inneordet. Tidigare har såväl Vogue som Elle lyft fram ordet.

”Lagom” blir den perfekta mellanvägen i en splittrad värld.

– I en värld full av kontraster och motsägelsefulla råd finns lagom som en mellanväg – det låter människor njuta av stunden men samtidigt vara hälsosamma och nöjda med livet, säger Niels Eék, en av psykologerna bakom appen Remente, till BBC.

Reportaget har skrivits av nigerianska fotografen Lola Akinmade Åkerström, vars man är svensk. I texten berättar hon om hur begreppet, eller snarare livsåskådningen ”lagom”, mötte henne på en middag med vänner.

”Middagen fylldes med långa stunders tystnad vilket verkade de andra verkade vara väldigt tillfreds med men som fick mig att vilja fylla tomrummet med ljud – vilket ljud som helst”, skriver hon.

Akinmade Åkerström skriver vidare om hur ”lagom” är så svårt att översätta eftersom det kan ändra betydelse beroende på situation. Men hon ger sig ändå på att försöka ge en generell förklaring till ordet.

”Lagom i sin mest kraftfulla form innebär att vad du än ska göra för typ av beslut så gör du det bästa för dig eller för den grupp du befinner dig i”.
