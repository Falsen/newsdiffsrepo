tisdag 22 augusti 2017
Fler gripna för inblandning i knivattack i Åbo
JOHANNA RAPP

Strax efter klockan 16 kom larmet till polisen om att en man knivhögg flera personer på Salutorget i centrala Åbo. Därefter ska han ha sprungit mot vidare, mot Trätorget, ett kvarter bort. Bara minuter efter att larmet inkommit sköts han i benet av polisen.

Efter att han skjutits ska fyra poliser ha sprungit fram till mannen för att gripa honom innan han fördes med ambulans till sjukhus. Han vårdas nu och ska inte ha livshotande skador.

Nils befann sig på torget i samband med attacken på fredagseftermiddagen. På kvällen återvände han till platsen och tittade på ljusen som tänts i ena hörnet av torget.

– Jag hade suttit på café med några vänner och vi hade pratat om terrorattacken i Barcelona och sa att snart kan det även hända här. Sedan när jag går mot torget så ser jag hur en ung kvinna ligger på torget. Bredvid henne sitter en svårt skadad man och försöker hjälpa henne, säger Nils.

Han beskriver hur ambulanser stannat längre ner på gatan och hur polisen dirigerade ambulanspersonalen.

– En ambulans kom och hämtade mannen som höll sig för sidan, han var skadad men vid medvetande. Men kvinnan var död. Hon täcktes över med ett vitt skynke, säger han.

Nils är inte ensam om att ha samlats vid ljusen som tänts på Salutorget vid platsen där kvinnan dödades. Flera personer kommer för att tända ljus och bara stå tysta en liten stund. Bara meter därifrån ligger en bar där musik och skrål hörs.

19-åriga Heidi Öhman stannar vid torget en lång stund. Hon beskriver med tårar i ögonen sina känslor.

– Jag har svårt att förstå att det har hänt. Det är mitt i centrum och när man går hit så tänker man inte att något sånt här kan hända. Jag försöker förstå varför någon gör så här, säger hon.

Två personer har dödats i attacken och åtta personer vårdas på sjukhus.

– Tre vårdas på intensivvården. Varav en är den misstänkta gärningsmannen, säger Leena Setälä, direktör för sjukvårdsdistriktet till Aftobladet.

De övriga vårdas på en vanlig avdelning.

– Vi har extra säkerhet på sjukhuset just nu, säger Leena Setälä.

Setälä bekräftar att en person avled på sjukhuset under fredagskvällen.

Motivet till attacken är än så länge okänt. Inledningsvis utreddes händelsen inte som ett terrordåd, men på lördagsförmiddagen meddelande polisen att det kommer utredas som ett terrordåd.

– Vi kan inte utesluta att händelserna har kopplingar till internationell terrorism, men vi kan inte heller bekräfta att det är så, sa polisöverdirektören Seppo Kolehmainen på fredagen enligt YLE.

På fredagskvällen hade man inte heller kunnat bekräfta den misstänkte gärningsmannens identitet och finska myndigheter tar bland annat hjälp av Europol. På lördagen meddelade polisen att mannen var identifierad som en 18-årig marockans medborgare.

Ytterligare personer har nu gripits, misstänkta för inblandning i dådet. Enligt den finska nyhetsbyrån FNB handlar det om fyra personer.

-Förhören med de gripna har inletts. De som inte vårdas på sjukhus hörs som bäst, säger kriminalöverkomissarie Markus Laine vid Centralkriminalpolisen enligt YLE.
