måndag 21 augusti 2017
Trump får mothugg om statyerna av Robert E Lees ättling
JOAKIM MAGNÅ

I kölvattnet av terrorattacken i Charlottesville har frågan om den amerikanska söderns många statyer av generaler från det amerikanska inbördeskriget blossat upp. USA:s president kritiserar att statyn av Robert E Lee tagits bort i Virginia-staden.

”Ledsamt att se hur vårt lands historia och kultur slits isär genom bortplockandet av våra vackra statyer och monument”, skriver Donald Trump på Twitter.

Trump fortsätter med att förklara att ”det inte går att ändra historien, men det går att lära sig av den”. Han hänvisar till att George Washington, USA:s förste president, som likt många av sydstatsgeneralerna var slavägare. Retoriskt frågar han sig om även statyerna över Washington och Thomas Jefferson ska plockas bort.

”Så galet!”, twittrar han.

Men historiker tillbakavisar Trumps jämförelse. De menar inte att ledare som Washington var perfekta, men de skapade det som i dag är USA, medan sydstatsgeneraler som Robert E Lee och Thomas ”Stonewall” Jackson var framträdande härförare i en rebellarmé som ville upplösa unionen.

– Det här är inte statyer över generaler i första hand, utan över de idéer de stred för. Vi borde inte ha några statyer över Lee över huvud taget. Han var en rebell som stred för slaveriet och försökte förstöra vårt land, säger Heather Cox Richardson, professor i historia vid Boston College, till TT.

Inbördeskriget rasade 1861-1865 och ledde till att slaveriet avskaffades.

Statyerna uppfördes inte omedelbart efter inbördeskriget, utan långt senare. De flesta av dem restes mellan 1896 och 1915, skriver TT. Ytterligare ett antal tillkom mellan 1955 och 1965 under rassegregationen som ett svar på medborgarrättsrörelsen.

En av de städer där monument tagits bort är New Orleans. Stadens borgmästare, demokraten Mitch Landrieu, skriver i ett öppet brev att statyerna inte är ”oskyldiga minnen”, rapporterar AFP. Tvärtom är det en påminnelse om USA:s mörka historia.

”Vi vet varför symbolerna över konfederationen ursprungligen restes i våra städer. De är inte enbart oskyldiga minnen.”

Landrieu anser inte att ett borttagande av statyerna raderar historien, men att det innebär ett slut på firandet av ett dystert förflutet.

”De (statyerna) var ett medvetet sätt att glorifiera en rörelse som handlade om terror och förtryck. I decennier har de stått på våra offentliga torg som monument med syfte att fira ett rasistiskt förflutet”, skriver han.

Även i exempelvis Baltimore har statyer forslats bort, inte sällan i skydd av mörkret.

Också användandet av de konfedererade staternas flagga har ifrågasatts starkt på senare år.

Robert E Lee och Thomas ”Stonewall” Jackson är mycket folkkära – inte minst i sydstaterna, förstås – och hyllade som militära genier.

Lee själv ska ha ansett det olämpligt med krigsmonument. Och både Lees och Jacksons ättlingar har i dagarna uttryckt stöd för att statyerna tas bort.

– Så småningom kommer någon att behöva fatta ett beslut, och om det är en lokal politiker, så är det så, säger Robert E Lee V, 54, till CNN.

– Vi måste kunna ha ett samtal om detta utan allt hat och våld. Och om de bestämmer sig för att flytta statyerna är det okej.

Robert E Lee V tycker att monumenten passar bra på museum.

– Kanske är det bättre att ha dem i någon slags historisk kontext, säger han till CNN.
