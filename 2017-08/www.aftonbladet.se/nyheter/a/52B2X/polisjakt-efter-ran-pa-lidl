Polisjakt efter rån på Lidl och Circle K
KARIN AHLBORG

Rånet mot Lidl i Haninge inträffade vid 21. Senare visade polisens utredning att rånaren inte fick med sig något från platsen.

Vid midnatt skedde ytterligare ett rån i närliggande område, denna gång mot en bensinmack i Handen.

– Det är en man som hotat personalen med en pistol. Han har fått med sig något gods och sedan lämnat platsen i bil, säger Nicklas Mattsson, polisens vakthavande befäl.

Nu undersöker polisen om det rör sig om samma gärningsman.

– Det får utredningen utvisa. Men signalementen är inte helt olika och det är ungefär samma område, säger Nicklas Mattson.

Bland annat ska man jämföra övervakningsfilm från de båda butikerna.

– I den mån det finns, säger vakthavande befäl Nicklas Mattson.

Enligt uppgifter till Aftonbladet befann sig minst tio poliser med dragna vapen utanför Lidl vid 21.10-tiden på tisdagen.

– Man sökte igenom butiken men hittade inte rånaren, säger Sven-Erik Olsson, presstalesperson på Stockholmspolisen.

En polishelikopter och flera polispatruller söker efter den misstänkte rånaren i området runt butiken.

– Det är oklart vad rånaren fick med sig. Ingen person ska ha blivit skadad fysiskt, säger Sven-Erik Olsson på polisen.

Vid 20.54 larmade någon inifrån butiken om ett pågående rån. En man i mörk munkjacka, keps och någon slags maskering hotade personalen med en pistol.

– Personalen låste in sig på en toalett, eller om det var ett kontor, säger Sven-Erik Olsson, polisens presstalesperson.

Polisen har inlett en förundersökning om rån.

Aftonbladet har pratat med ett sällskap på tre kunder som befann sig i Lidl-butiken vid rånet.

– Vi stod i kassan och skulle bara köpa vatten, säger en av kunderna som vill vara anonym.

– Det kom in en man med vapen som trängde sig före för att få pengar. Vi blev jätterädda, säger kunden.

De tog sig längre in i butiken och gömde sig bakom en varuhylla.

– Vi satt där bakom kanske 20 minuter, till vi hörde att polisen kom.

Vad de vet var det inga fler kunder på Lidl under rånet. När Aftonbladet pratar med dem är de fortfarande skakade av händelsen.

– Det var otäckt. Vi vet inte vad som hände framme vid kassan, säger en av kunderna.
