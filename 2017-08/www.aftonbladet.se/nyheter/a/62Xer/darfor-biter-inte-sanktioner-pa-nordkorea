Därför biter inte sanktioner på Nordkorea
Wolfgang Hansson

Säkerhetsrådets senaste uttalande må låta tufft men det är egentligen bara snack utan minsta tillstymmelse till verkstad.

Trumps hot om "eld och raseri på en aldrig tidigare skådad nivå" verkar också falla platt till marken trots den nya utmaningen från Kim Jong-un. När Trump säger att "alla alternativ finns på bordet" låter det inte längre särskilt hotfullt.

Världssamfundet har helt enkelt inga bra alternativ för att stoppa Nordkoreas väg till fullvuxen kärnvapennation.Bortsett från en militär attack mot Nordkorea har man prövat allt. Resultatet efter några årtionden är att Nordkorea har kärnvapen och sannolikt snart, om inte redan, förmågan att göra dessa kärnvapen så små att de går att placera i en raket som till och med kan nå den amerikanska västkusten.



Att Nordkorea så snabbt och trots internationella sanktioner lyckats skaffa sig fungerande långdistansraketer har varit ett mysterium.

I september förra året hävdade Nordkorea plötsligt att man hade raketmotorer av helt ny kvalitet. Att det inte bara var tomt skryt fick världen erfara i maj och juli i år då Nordkorea vid tre tillfällen skickade upp missiler av typen Hwasong-12 och Hwasong-14.

Till en början insåg forskarna inte den fulla vidden av uppskjutningarna.

Hwangsong-14 som avfyrades den 4 juli nådde 2700 kilometer när den sköts närmast rakt upp. 28 juli testades en liknande raket som nådde ännu högre, 3 800 kilometer.När experterna räknat om detta till banor som maximerar räckvidd istället för höjd så hade raketerna nått mellan 7000 och 9000 kilometer. Därmed når man USA:s västkust.



Inget annat land har gjort förflyttningen från medel- till långdistansraketer lika snabbt som Nordkorea, enligt ansedda tankesmedjan Internationella institutet för strategiska studier, IISS, i London som nyligen publicerade artikeln "Hemligheten bakom Nordkoreas framgångar med långdistansraketer".

Institutet misstänker att Nordkorea via kriminella närverk kan ha fått tag på raketmotorer som drivs med högoktanigt flytande bränsle.

Genom att granska bilder på de uppskjutna raketerna drar IISS:s experter slutsatsen att raketmotorerna kommer från forna Sovjetunionen, mest sannolikt Ukraina.



Man pekar särskilt ut företage Yuzhnoye ligger nära frontlinjen för det pågående lågintensiva kriget mellan ryskstödda separatister och centralregeringen i Ukraina. Yuzhnove tillverkade hundratals motorer av den aktuella typen, RD-250. De lagras i företagets lokaler i Ukraina och runtom i Ryssland.

Företaget står i dag på konkurens brant. Jobben är hotade. IISS slutsats är att det mest troliga är att enskilda anställda via kriminella nätverk kan ha smugglat motorerna till Nordkorea. Även en del av Nordkoreas tidigare raketmotorer levererades från före detta Sovjetunionen.



Det skulle förklara varför Nordkorea trots hårda ekonomiska sanktioner lyckats utveckla både kärnvapen och bärraketer. Man köper inte öppet av företag eller regeringar det man behöver utan vänder sig till den svarta marknaden. Den som lever på att bryta mot internationella sanktioner och bidrar till att de blir verkningslösa.

Föga förvånande avvisar företaget anklagelserna.

I dag finns det få teknologiska hemligheter när det gäller vapenutveckling. Det finns alltid ljusskygga element som är beredda att sälja både hårdvara och kunskaper. Därför är sanktioner ett väldigt trubbigt instrument för att stoppa Nordkoreas utveckling mot en fullfjädrad kärnvapennation.

Medan FN, USA och andra pratar om att det är oacceptabelt fortsätter Nordkorea obehindrat med stormsteg mot en förfinad kärnvapenarsenal.
