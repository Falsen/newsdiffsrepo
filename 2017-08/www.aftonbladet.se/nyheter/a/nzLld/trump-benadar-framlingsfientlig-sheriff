Trump benådar främlingsfientlig sheriff
SIMÓN BUSTAMANTE

Joe Arpaio, som enligt Huffington Post själv har utnämnt sig till ”Amerikas tuffaste sheriff”,  är ökänd för sin extrema syn på invandring och papperslösa, samt för den grymma behandlingen av interner på hans fängelser. I juli dömdes sheriffen för systematisk diskriminering av latinamerikaner – och riskerade själv att få fem års fängelse.

Nu behöver den 85-årige Arpaio inte längre oroa sig för att behöva ägna sina sista år åt att skaka galler. President Donald Trump har nämligen bestämt sig för att benåda honom.

Redan i tisdags signalerade Donald Trump under ett tal i Phoenix att sheriffen kunde komma att benådas. Presidenten försvarade Arpaio och hävdade att han ”dömts för att ha gjort sitt jobb”.

På fredagskvällen amerikansk tid, mitt under det värsta orkanhotet i USA på åratal, kom Trump med det officiella beskedet – som vanligt via Twitter:

”Det är med glädje jag kan informera er att jag precis har beviljat full benådning åt 85-årige amerikanske patrioten och sheriffen Joe Arpaio. Han såg till att hålla Arizona säkert!”, twittrade presidenten.

I över tjugo år hann Joe Arpaio vara sheriff i Phoenix, tills han förra året förlorade valet om sheriffplatsen.

Under lika lång tid har tidningen Phoenix New Times granskat ”Amerikas tuffaste sheriff” – och under fredagskvällen var man inte sena med att uttrycka sitt stora missnöje med presidentens beslut, genom en lång rad tweets där man räknade upp allt som tidningen lyckats gräva fram om Joe Arpaio och hans tid som sheriff.

Joe Arpaio har bland annat kallat sina fängelser för ”koncentrationsläger”. Enligt Phoenix New Times ska sheriffens interner även ha dött med en ”oroande frekvens” – oftast utan förklaring.

En av Arpaios fångvaktare ska ha varit nära att bryta nacken på en förlamad intern – efter att han bett om en kateter.

Sheriffen har även fått tidningens journalister arresterade efter att ha granskat honom. Phoenix New Times vann målet genom en förlikning på 3,75 miljoner dollar.

Joe Arpaio var även en av frontfigurerna bakom den så kallade ”birther”-rörelsen, som under flera års tid hävdade att USA:s förre president Barack Obama inte var född i landet.

En annan av rörelsens frontfigurer var ingen mindre än Donald Trump.

Enligt Phoenix New Time ska Joe Arpaio ha skickat sin vice sheriff till Hawaii för att leta reda på Obamas födelsebevis – på skattebetalarnas bekostnad.

Att en man med sådana meriter nu som första person har benådats av president Donald Trump skickar vissa signaler, framför allt med bakgrund av våldsamheterna i Charlottesville och Trumps kritiserade bemötande av högerextremister och främlingsfientliga.

Beslutet har föga förvånande fått skarp kritik från människorättsaktivister. ACLU kallar beslutet för en ”oroande signal som främjar vit makt-rörelsen” i USA.

Benådningen har även fått skarp kritik från de egna leden. John McCain, republikansk senator i Arizona menar att presidentens beslut underminerar rättssäkerheten. Hans republikanska kollega Jeff Flake twittrade att han hade ”föredragit att presidenten skulle hedra rättsprocessen och låta den ha sin gång.”

Chuck Schumer, demokratisk senator i New York, kallar beslutet för ”så sorgligt, så svagt” – och insinuerar att Trump passat på att offentliggöra beskedet i skuggan av orkanen Harvey, mitt under rådande katastroftillstånd i Texas.

Senare på fredagskvällen gästade Joe Arpaio presidentens favoritkanal Fox News, där sheriffen skämtade om att han hade klarat sig bättre i ett federalt fängelse än i någon av de fängelser som Arpaio själv drev.

– De är federala, så jag hade kunnat spela boule och fått tre mål mat om dagen, skrockade sheriffen till programledaren Sean Hannity – och passade även på att ge media en känga för att ha ”försökt förstöra för mig under alla dessa år”.

På sina egna fängelser ska sheriffen enligt Guardian endast ha tillåtit två mål mat om dagen.
