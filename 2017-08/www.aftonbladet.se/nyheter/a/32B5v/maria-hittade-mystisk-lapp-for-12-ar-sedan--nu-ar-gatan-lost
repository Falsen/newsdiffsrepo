Maria hittade mystisk lapp för 12 år sedan – nu är gåtan löst
JONNA CLAESSON

Sedan Maria Rundberget, 42, från Karlstad hittade den handskrivna lappen i fickan på den nyinköpta jeansjackan har hon funderat över vad den betyder, vilket Nya Wermlands-Tidningen var först med att berätta.

– Först hade jag den i plånboken i hopp om att jag skulle träffa någon som kan kinesiska, men sedan hamnade den i diverselådan.

Maria var helt säker på att lappen var ett budskap från någon som behövde hjälp.

– På den tiden var det mycket diskussioner kring de dåliga arbetsförhållandena i Kina. Jag trodde att det var någon som skickat ett budskap till oss som köper kläderna.

Häromdagen, när hon rensade lådan, fick hon upp ögonen för lappen igen och kom på idén att dela med sig av historien på Facebook.

– För tolv år sedan använde man ju inte Facebook så jag har inte kommit på den tanken tidigare.

Sagt och gjort. Lappen åkte upp i ett inlägg på Facebook och snart var hennes kontakter igång med att lösa gåtan och efter bara en halvtimme var texten översatt.

– Det var min lillebrors klasskompis som delade den på sin Facebook. Han hade en vän som pluggat kinesiska och översatte den.

Det var ingen som vädjade på hjälp, istället stod det något i stil med att toppen på kragen inte är korrekt och att den inte passar väl ihop med resten.

– Det var alltså en kvalitetsinspektion och den skulle nog inte gått vidare till försäljning. Det stämde nog lite, jag tror jag hade den i fyra dagar sedan gick den sönder, säger hon och tillägger:

– Jag är faktiskt lättad över att det inte var något meddelande från någon som behövde hjälp. Det hade varit jättesorgligt om jag haft den i tolv år utan att göra någonting i så fall.
