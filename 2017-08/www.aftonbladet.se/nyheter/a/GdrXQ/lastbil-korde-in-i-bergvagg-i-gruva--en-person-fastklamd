Lastbil körde in i bergvägg i gruva – en person fastklämd
CHRISTOFFER NILSSON

Larmet om olyckan i LKAB:s gruva inkom vid 09.30-tiden på fredagen.

Räddningstjänsten uppger att en lastbil kört in i en bergvägg i gruvan 740 meter under jord.

En person ska ha klämts fast i samband med olyckan. Personen var kontaktbar när styrkorna kom fram, enligt de första uppgifterna.

– Det är en allvarlig händelse och man arbetar fortfarande under jord. Mer än så har jag inga uppgifter om just nu, säger Jörgen Rautio, räddningsledare vid räddningstjänsten i Kiruna, vid 11.45.

Enligt SVT Norrbotten kunde den drabbade personen tas loss och föras till sjukhus.

–  Personen har skurits loss och är transporterad till Kiruna sjukhus med ambulans. Personen är allvarligt skadad och ska flygas vidare med ambulansflyg till Universitetssjukhuset i Umeå, säger Marita Mossberg, kommunikatör vid LKAB, till SVT.
