Donald Trump benådar främlingsfientlig sheriff
EMMA LINDSTRÖM

På fredagkvällen, amerikansks tid, meddelade Vita huset att president Donald Trump benådat 85-årige Joe Arpaio.

Arpaio är en tidigare sheriff i Maricopa County och har gjort sig känd som ”Amerikas tuffaste sheriff”. För vissa är han en symbol för främlingsfientlighet mot immigranter och mexikaner, skriver Politico.

Vita huset menar att Arpaio förtjänar presidentens första benådning tack vare sin militärtjänst och ”han livs arbete med att skydda offentligheten från det gissel som kriminalitet och olaglig invandring utgör”.

Nyligen dömdes den tidigare sheriffen, som förlorade omvalet 2016, i ett fall av rasprofiliering, och stod inför ett fängelsestraff på upp till sex månader, skriver Politico.

Donald Trump har dock friat 85-åringen, genom att benåda honom.

Redan tidigare i veckan, under ett tal, sa presidenten att han kanske skulle benåda Arpaio men att han inte kunde göra det just då eftersom det var kontroversiellt.

– Jag gör en förutsägelse: Jag tror det kommer att bli bra för honom. Okej? Men jag kommer inte göra det i kväll för jag vill inte orsaka någon kontrovers. Är det okej? Okej? Men sheriff Joe kan känna sig lugn, sa Trump till folkmassan vid en sammankomst på tisdagen.

På fredagen stod det klart att presidenten benådat den tidigare sheriffen.

Joe Arpiao uttryckte sin tacksamhet på Twitter.

”Tack @realdonaldtrump för att du ser min dom för vad den är: en politisk häxjakt på överlevare i Obamas justitiedepartement!”
