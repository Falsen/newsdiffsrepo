Historisk solförmörkelse i USA


Måndagens totala solförmörkelse inleds vid Oregons Stillahavskust i nordvästra USA och drar fram i ett drygt milsbrett band över kontinenten till South Carolina vid Atlantkusten. Även i andra delar av USA kommer delar av solen att skuggas av månen.

Tolv miljoner människor bor i de delar där förmörkelsen blir total, och ytterligare flera miljoner beräknas ha rest dit från andra delar av USA eller världen.

Även om en total solförmörkelse inträffar någonstans på jorden nästan varje år är det närmare 40 år sedan det inträffade i USA. Och det har inte hänt sedan 1918 att en total solförmörkelse har varit synlig tvärs över kontinenten från Stilla havet till Atlantkusten.

Förväntningarna är stora och på många håll ordnas festivaler kring solförmörkelsen.

– Det här kommer att bli som Woodstock 200 gånger om – men över hela landet, säger solforskaren Alex Young vid amerikanska rymdflygstyrelsen Nasa till CNN.

Den totala solförmörkelsen varar olika länge på olika platser. Som längst pågår den på en plats i Illinois. Några kilometer därifrån ligger staden Carbondale, där solen täcks under två minuter och 38 sekunder.

Många av de runt 26 000 invånarna har passat på att slå mynt av tilldragelsen genom att hyra ut sina hem till tillströmmande turister. Hotellen har varit fullbokade månader i förväg.

Matt Sronkoski har sålt handmålade solförmörkelse-tröjor i månader. De är så populära att han har fått exportera dem världen över.

– Jag är så stolt över det, säger Carbondalebon till nyhetsbyrån Reuters.

Men intresset har också skapat problem när miljoner människor ska transporteras till lämpliga platser för att njuta av skådespelet. I Madras, Oregon, har de 7 000 invånarna fått sällskap av över 100 000 besökare. Nationalgardet har kallats in för att övervaka trafiken, rapporterar nyhetsbyrån AFP.

Moln och åskväder hotar att skymma sikten på några platser, bland annat i Charleston i South Carolina. Bäst sikt väntas längs västkusten och i Mellanvästern.

För den som inte kan njuta av skådespelet från första parkett kommer amerikanska rymdstyrelsen Nasa att direktsända på webben.
