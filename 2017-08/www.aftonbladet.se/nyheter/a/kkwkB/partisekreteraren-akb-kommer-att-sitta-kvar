Partisekreteraren: AKB kommer att sitta kvar
PÄR KARLSSON

Flera länsförbund har under onsdagen öppet krävt Anna Kinberg Batras avgång. Men hon deklarerade fort att hon inte tänker lämna sin post som partiledare.

Det budskapet upprepas nu av partisekreteraren Anders Edholm – men han medger att partiet påverkas negativt av upproret.

– Det är jättetråkigt med de här interna bråken och bråk om positioner. Det skadar väljarnas förtroende för oss som parti.

– Avgångskraven har rests från två länsförbund. Samtidigt har vi många förbund, tolv, som uttryckt för stöd Kinberg Batra. Det här är något som handlar om att vi måste arbeta mer med politikens innehåll, vår kommunikation och med att få upp entusiasmen bland våra medlemmar och förtroendevalda.

Varför har det blivit så här?

– Vi har drivit en förnyelseprocess i partiet efter valförlusten. Det har inneburit många nya beslut som varit svåra. Nu är det dags att nästa steg på vår arbetsstämma där vi ska ta vår nya politik som Moderaterna ska gå till val på.

Vad händer nu, många oroliga i partiet?

– Vi tar våra partivänners oro på allvar. Men för att vända situationen måste vi fokusera mer på vår politik och inte på de här interna bråken. Det är rent kontraproduktivt. Vi måste också fortsätta föra en intern dialog så att vi kan se till att vi blir sams och går till val med hög energi och god planering inför valrörelsen.

Leder Kinberg Batra partiet i valrörelsen?

– Att Anna Kinberg Batra sitter kvar, det är jag helt övertygad om.

Opinionsläget är minst sagt dystert för M och har varit det under en längre period, vilket har eldat på avgångskravet. I en undersökning som Ipsos har gjort för Dagens Nyheter är det dessutom bara sex procent av väljarna som vill se Anna Kinberg Batra som statsminister efter nästa val.

Inte ens bland de egna M-väljarna är stödet särskilt stort. Bara var tredje vill se henne som statsminister.

– Det är klart att opinionssiffrorna har varit negativa för oss under en längre period. Det har flera olika orsaker, men beror delvis på att vi inte har nått ut på det sättet och varit tydliga på det sätt vi vill vara mot väljarna, säger Edholm.

TT: Hur känner Anna Kinberg Batra kring det som har hänt?

– Det är inget jag vill tala om med medierna utan det håller vi internt.
