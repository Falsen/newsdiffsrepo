Cyklist slagen med gevärskolv under lopp i Eskilstuna
NIKLAS ERIKSSON

Motionsloppet i mountainbike ägde rum i Eskilstuna-trakten under lördagsmorgonen med cirka 100 deltagare.

Under loppet ska en cyklist ha blivit attackerad av en man med gevär. Cyklisten ska ha blivit slagen och ramlat av cykeln, uppger polisen i Eskilstuna som tog mot larmet vid 11-tiden.

– Det ska ha varit en gevärskolv som använts som tillhygge, säger Anette Wilhelmsson, vakthavande befäl vid polisen i Eskilstuna till Aftonbladet.

– Enligt anmälan ska det röra sig om en markägare som har haft åsikter kring det här cykelevenemanget.

Deltagare i motionsloppet berättar för Eskilstuna-Kuriren att mannen med geväret agerat hotfullt redan innan händelsen.

– Den här personen var ute med sina hundar längs spåret och hade ett hagelgevär med sig. Han skrek först åt flera cyklister, säger en deltagare till tidningen.

För Aftonbladet berättar en deltagare att det ska ha varit en man som var med markägaren ute i skogen som varit beväpnad.

– Som jag fått höra har markägaren sagt att de var ute för att lära hundarna att det inte är farligt med gevärssmällarna, säger deltagaren.

– De ska också ha avlossat två skott.

Polisen har upprättat en anmälan om misshandel och varit ute på platsen för att hålla förhör. I nuläget är ingen frihetsberövad eller misstänkt i ärendet.

Cyklisten som blev nerslagen ska ha uppsökt sjukhusvård för att se över sina skador, enligt personer var på plats.

På loppets Facebook-sida skriver arrangören om händelsen och efterlyser vittnesmål från deltagare:

”Tyvärr inträffade en tråkig incident. Vi hade tillstånd av markägare att åka på deras marker. Ändå blir det konflikt. Ni som var med vid händelsen och såg eller hörde något på plats, var snälla att skriv till mig i PM eller mail”.
