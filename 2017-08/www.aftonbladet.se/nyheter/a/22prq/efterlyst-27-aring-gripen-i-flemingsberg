Efterlyst 27-åring gripen i Flemingsberg
OSKAR FORSBERG

Under en polisinsats i Rågsved i södra Stockholm i veckan skulle en 27-åring gripas av polisen.

Den kriminellt belastade mannen flydde och försökte köra på poliserna som då öppnade eld med sina tjänstevapen.

– Polisen befann sig i en nödvärnssituation och avlossade ett antal skott, sa polisens presstalesman Sven-Erik Olsson till Aftonbladet.

Händelsen ledde till en större jakt där bland annat en helikopter användes, men mannen lyckades komma undan.

Stora delar av området i Rågsved spärrades av efter den dramatiska händelsen och en teknisk undersökning genomfördes.

– Det var läskigt, något sånt här har aldrig hänt i det här området förut. Om det händer något i Rågsved brukar det vara på andra sidan centrum, sa ett vittne till Aftonbladet.

I eftermiddags kunde mannen gripas i Flemingsberg efter en spaningsinsats, enligt uppgifter till Aftonbladet.

27-åringen är välkänd av polisen sedan tidigare och dömd för ett flertal brott, bland annat narkotikabrott och stöld.
