tisdag 22 augusti 2017
Polisen öppnade eld mot efterlyst 27-åring i Rågsved
ANDERS JOHANSSON

Gripandet av den efterlyste 27-årige mannen skulle ske i Rågsved i södra Stockholm.

– Det var i samband med det som polisen öppnade verkanseld. Det finns inga uppgifter om att någon ska ha skadats.

Enligt uppgifter till Aftonbladet ska den efterlysta ha försökt köra på en av poliserna?

– Ja, det var grunden för att man öppnade eld, säger Sven-Erik Olsson.

Vi har också fått uppgifter att samma person tidigare försökt att köra på polis, stämmer det?

– Det kan jag inte kommentera.

Mannen är fortfarande på fri fot. Är han att betrakta som farlig?

– Det finns inga uppgifter som jag har som tyder på att han skulle vara farlig för allmänheten.

Den efterlysta lyckades fly från platsen i en bil som nu jagas med bland annat helikopter.

– Jag har inte uppgifter om vad det är för bil som efterspanas.

Stora delar av området i Rågsved spärrades av i väntan på teknisk undersökning.

– Det var läskigt, något sånt här har aldrig hänt i det här området förut. Om det händer något i Rågsved brukar det vara på andra sidan centrum, säger ett vittne.

Hon hörde skottlossningen från sitt rum.

– När jag kikade ut såg jag hundar och barn som blivit skrämda. Det är ju ett väldigt barnrikt område, tur att ingen av dem kom i vägen för skotten.

Den 27-årige mannen är välkänd av polisen sedan tidigare och dömd för ett flertal brott, bland annat narkotikabrott och stöld.
