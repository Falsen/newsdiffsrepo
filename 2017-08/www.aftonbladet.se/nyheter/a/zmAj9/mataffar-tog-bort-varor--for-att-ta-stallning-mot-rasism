Mataffär tog bort varor – för att ta ställning mot rasism
MALIN WIGEN

Mataffären Edeka supermarket i Hamburg i Tyskland ville ta ställning mot rasism och visa varför invandring behövs. Därför plockade de bort alla utländska varor från matvaruhyllorna och sålde bara tyska varor under en dags tid. Detta innebar att det till exempel inte fanns spanska tomater, grekiska oliver eller någon ost.

På lördagen möttes kunderna av skyltar med olika budskap vid butikens hyllor – som till exempel: ”Den här hyllan är ganska tråkig utan variation”.

Vid den annars välfyllda salladsbaren hade de satt upp en skylt med texten: ”Idag är vårt urval begränsat”. Och på skylten vid ostdisken möttes man av texten: ”Så tom är en hylla utan utlänningar”.

Flera kunder uppmärksammade affärens agerande, en av de beskrev det som en scen från Kuba.

Enligt en talesperson för Edeka har de fått mycket positiv feedback vilket de är glada över.

– Edeka står för mångfald. Vi producerar själva ett brett utbud av mat i vårt sortiment i de olika regionerna i Tyskland. Men det är tillsammans med produkter från andra länder som vi skapar den unika mångfalden som våra kunder värdesätter, säger talespersonen enligt brittiska Metro.
