Orkanen Harvey har dragit in över Texas – minst 10 skadade
SIMÓN BUSTAMANTE

På bara 56 timmar har orkanen Harvey gått från en namnlös storm till en potentiell naturkatastrof – med risk för tusentals amerikaners liv och egendom.

Med vindar som kan nå upp till 58 meter i sekunden är Harvey den kraftfullaste orkanen som nått fastlandet de senaste tio åren enligt CNN.

Vid halv 4-tiden på lördagsmorgonen, svensk tid, drog Harvey, som då uppgraderats till en kategori 4 på en femgradig skala, in över Texas kust.

Kort därefter utlyste president Trump katastroftillstånd i delstaten.

Invånarna i Rockport, Texas som vägrat evakueras uppmanades att skriva namn och personnummer på sina armar.

Vice borgmästare Patrick Rios uppgav till CNN att det skulle ”hjälpa räddningstjänsten om de skulle hitta kroppar”.

Två timmar senare gick amerikanska orkancentret ut med en varning för ”katastrofala översvämningar” av rekordmått – och twittrade: ”Snälla kör inte bil, om möjligt.”

Tidigt på lördagsmorgonen, svensk tid, meddelade National Weather Service att Harvey kommer att fortsätta att röra sig långsamt framåt. dock med samma vindstyrka, de kommande timmarna.

Enligt Guardian ska 90 procent av staden Port Aransas vara evakuerad. Myndigheterna har dock ingen aning om hur många av Corpus Christis 325 000 invånare som kan tänkas vara kvar i grannstaden.

I staden Rockport, omkring 5 mil från Corpus Christis, har minst 10 människor skadats samt flera byggnader uppger ABC News och runt 155 000 hushåll i Corpus Christis med omnejd är just nu strömlösa.

Guvernören i Texas, Greg Abbott, har tidigare begärt att Vita huset ska utlysa katastroftillstånd i delstaten, vilket skulle ge tillgång till alla tillgängliga resurser. Enligt Abbott räcker delstatens egna resurser inte till, utan menar att det behövs federal hjälp för att hantera en eventuell katastrof.

Kort efter att orkanen nådde Texas kust meddelade president Donald Trump på Twitter att han i förebyggande syfte utlyst katastroftillstånd i Texas.

Hur Trump har förberett sig inför och sedan reagerar på effekterna av orkanen Harvey kan enligt presidenthistorikern Allan Lichtman få ”enorm påverkan” på hur allmänheten ser på hans presidentskap framöver. Historikern tar upp det ökända exemplet med George W Bushs hantering av orkanen Katrina för tolv år sedan:

– Den kom som en stor smäll mot en redan vacklande administration. Den otillräckliga reaktionen gav intrycket att den federala regeringen inte var effektiv nog att kunna hjälpa det amerikanska folket, säger Lichtman till NBC News.

– Man kände också att Bush inte var personligt engagerad i händelsen, vilket också gav det hela en rasfaktor.
