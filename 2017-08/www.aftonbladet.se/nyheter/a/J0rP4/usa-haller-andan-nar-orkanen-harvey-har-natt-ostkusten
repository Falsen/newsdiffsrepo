Orkanen Harvey har dragit in över Texas – minst 10 skadade
EBBA THORNÉUS

På bara 56 timmar har orkanen Harvey gått från en namnlös storm till en potentiell naturkatastrof – med risk för tusentals amerikaners liv och egendom.

Med vindar som kan nå upp till 58 meter i sekunden väntas Harvey bli den kraftfullaste orkanen som nått fastlandet de senaste tio åren enligt CNN.

Vid halv 4-tiden på lördagsmorgonen, svensk tid, drog Harvey, som då uppgraderats till en kategori 4 på en femgradig skala, in över Texas kust.

Några timmars senare hade Harvey nedgraderats till en kategori 3-storm efter att vindarna avtagit från strax under 60 meter per sekund till dryga 55 meter per sekund enligt det amerikanska orkancentret NHC.

Delstaterna Louisiana och Texas har utlyst katastrofläge för att frigöra resurser för räddningsarbete och president Donald Trump har utlyst katastroftillstånd i Texas efter att guvenören Greg Abbott vädjat om hjälp då delstatens egna resurser inte räckte till för att hantera en katastrof.

Enligt Guardian ska 90 procent av staden Port Aransas vara evakuerad. Myndigheterna har dock ingen aning om hur många av Corpus Christis 325 000 invånare som kan tänkas vara kvar i grannstaden.

I staden Rockport, omkring 5 mil från Corpus Christis, har minst 10 människor skadats samt flera byggnader uppger ABC News.

Bland annat ska taket på ett seniorbende ha rasat in och skadat flera.

Runt 211 000 hushåll i Texas är även strömlösa och städer från norra Mexiko till Louisiana förbereder sig nu för översvämningar.

Detta då det amerikanska orkancentret NHC varnat för att Harvey skapar potential för "livshotande och ödeläggande" översvämningar.

På Twitter uppmanar NHC människor att ”inte köra bil om möjligt”.

Tusentals människor har redan flytt från sina hem i staden Rockport.

De invånare som dock trotsat den obligatoriska evakueringsordern uppmanas att skriva namn och personnummer på sina armar.

Vice borgmästare Patrick Rios uppgav till CNN att det skulle ”hjälpa räddningstjänsten om de skulle hitta kroppar”.

Hur Trump har förberett sig inför och sedan reagerar på effekterna av orkanen Harvey kan enligt presidenthistorikern Allan Lichtman få ”enorm påverkan” på hur allmänheten ser på hans presidentskap framöver. Historikern tar upp det ökända exemplet med George W Bushs hantering av orkanen Katrina för tolv år sedan:

– Den kom som en stor smäll mot en redan vacklande administration. Den otillräckliga reaktionen gav intrycket att den federala regeringen inte var effektiv nog att kunna hjälpa det amerikanska folket, säger Lichtman till NBC News.

– Man kände också att Bush inte var personligt engagerad i händelsen, vilket också gav det hela en rasfaktor.
