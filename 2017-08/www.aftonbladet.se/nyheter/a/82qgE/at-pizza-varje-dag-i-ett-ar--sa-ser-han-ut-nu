Åt pizza varje dag i ett år – så ser han ut nu
MALIN WIGEN

För ett år sedan bestämde Brian Northrup, från New Jersey i USA, att han skulle bevisa att det går att äta mat som klassas som onyttig – och ändå hålla formen.

Därför inledde han ett projekt, som han gav namnet ”PIZZAPOCALYPSE”, som gick ut på att han skulle äta pizza varje dag i ett helt år.

Under året har man kunna följa projektet på Instagram och nu, 365 dagar senare, har han ett slutresultat. Det visade sig att projektet varit lyckat. Brian har både förlorat 2,6 kilo i vikt och ökat sin muskelmassa.

Brian förklarar för LadBible att han hört en mängd tränare, fitnessgurus och läkare säga till människor att man ”aldrig kan träna sig ur en dålig diet". Men att han själv tror att de underskattat vad som är möjligt genom hård träning.

– Jag tror att en bra diet beror på individen och att det är viktigast att fokusera på att du får i dig allt du behöver – snarare än vad du inte får äta.

Men han har inte nått sitt resultat utan att träna. Han ska ha lyft vikter 3-4 gånger i veckan och tränat kondition 2-3 timmar om dagen, enligt The LadBible.

Brian har även varit noga med att göra regelbundna läkarbesök. Både före, under och efter projektet. Och enligt honom ska hans värden ligga på hälsosamma nivåer.

När utmaningen var över den 31 juli firade Brian såklart med att äta tre pizzor – på en och samma gång.
