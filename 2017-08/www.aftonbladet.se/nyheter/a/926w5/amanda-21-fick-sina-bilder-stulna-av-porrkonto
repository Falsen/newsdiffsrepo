Amanda, 21, fick sina bilder stulna av porrkonto
VIKTOR ADOLFSSON

Tusentals svenskar har den senaste tiden fått konstiga vänförfrågningar från konton med mer eller mindre lättklädda bilder.

Facebook har identifierat problemet men verkar inte kunna göra så mycket mer än att uppmana användarna att anmäla kontona så att de försvinner snabbt.

Nu visar det sig dock att bilderna som spamkontona använder inte bara är hämtade från diverse porrsajter eller fotomodeller. En av alla vars bild använts är Amanda Lundgren, 21.

– Det är inte så himla kul och någon gör så och kontot uppmanar folk att klicka på länkar där de kan se ”mig” naken och så. Man blir arg, man känner sig kränkt. Det är säkert inte trevliga sidor som de länkar till.

Det var efter att en Facebookvän noterat fejkkontot som Amanda fick nys om det hela. Kontot är numera borttaget, men Amanda sparade ned det och lade upp på sin egen Facebooksida för att varna andra.

– Det kan ju leda till att folk missförstår. Det finns säkert någon som tror på det och så hittar de mig någon annanstans och berättar om vad ”jag” länkat. Det blir inte roligt.

Bakom varje konto finns inte en verklig person (i normalfallet) utan såväl namn och bild genereras automatiskt. Det är oklart hur Amandas bild kommer in i det hela. Det kan dock röra sig om till exempel ett quiz eller liknande där man gett sin tillåtelse till en sajt att koppla resultatet till ens Facebookprofil.

Som Aftonbladet skrev om tidigare på onsdagen finns det ett sätt att slippa få de irriterande vänförfrågningarna. Man kan ändra så att man endast kan ta emot förfrågningar från vänners vänner.
