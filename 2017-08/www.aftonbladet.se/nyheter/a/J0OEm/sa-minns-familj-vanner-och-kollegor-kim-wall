Så minns familj, vänner och kollegor Kim Wall
PER ARNSÄTER

Kim Wall föddes i mars 1987. Hon är uppväxt i Trelleborg men har i vuxen ålder studerat, bott och rest över hela världen.

”Kim har som journalist arbetat på många farliga platser och vi har ofta varit bekymrade för henne. Att något kunde hända henne i Köpenhamn, blott några kilometer från barndomshemmet, kunde vi överhuvudtaget inte föreställa oss”, skrev hennes mamma, pappa och bror i ett brev till danska TV2 några dagar efter att hon försvunnit.

Historien om journalisten som hittats död i havet efter en ubåtstur med den danske uppfinnaren Peter Madsen har skapat rubriker världen runt. I nästan två veckor levde vänner och familj med ovissheten om Kim Walls öde. Men efter beskedet om polisens dna-träff på onsdagen har sorgearbetet tagit vid.

”Det är med gränslös sorg och bestörtning vi tagit emot beskedet att kvarlevorna efter vår dotter och syster Kim Wall, har hittats. Vidden av katastrofen kan vi ännu inte överblicka, och mängder av frågetecken återstår att rätas ut”, skriver Kim Walls mamma Ingrid Wall på Facebook.

Kim Wall var har studerat på de prestigefulla skolorna London School of Economics och Columbia University School of Journalism - språngbrädor till en internationell karriär som journalist.

”Jag tittade över hennes axel när hon läste sitt antagningsbesked till Columbia, och höll på att svimma när jag såg deras terminavgift, men hon sa bara något i stil med "ja just det, måste fixa det". Och det gjorde hon, för det hon åstadkommit har hon gjort på egna meriter, inget har serverats”, skriver vännen Malin Franzén på Facebook.

Hon beskriver Kim Wall som en ödmjuk vän som varken blev överlägsen eller pretentiös – trots framgångarna. Och Kim Wall behöll samma ”opassande” humor som när de jobbade ihop som telefonförsäljare på ett ”sunkigt callcenter”.

2012 flyttade Kim Wall till New York för studier vid Columbia University. På schemat stod en master i journalistik och internationella relationer.

– Av alla färdigheter som vi lär ut på Columbia kan vi inte lära ut nyfikenhet och hunger, men det är de egenskaperna som utmärker en talangfull skribent, en som aldrig är riktigt nöjd, en som alltid kan komma på fler frågor att ställa. Kim Wall tillkännagav redan i början av terminens skrivklass att hon ville skriva ”oväntade” historier, och det var precis vad hon gjorde, skriver författaren Karen Stabiner i Columbia Journalism Review.

Howard French, professor i journalistik, beskriver Kim Wall som en orädd kvinna som inte var rädd för drömma stort - och följa sina drömmar.

– Kims liv förtjänar att firas. Hon var väldigt, väldigt speciell och hon kommer att vara saknad, skriver han i samma tidning.

Sedan våren 2016 har Kim Wall varit baserad i både New York och Beijing. Hon reste världen runt i sitt jobb som frilansjournalist – och hon intresserade sig för ett brett spektrum av ämnen.

På Twitter beskriver hon sina intressen på följande vis: ”I write about hackers, hustlers, Vodou, vampires, Chinatowns, atomic bombs, feminism, etc”.

Redan som 30-åring hade Kim Wall kommit långt som journalist. Hon skrev för en rad av världens främsta titlar som New York Times, Harper ’s Magazine, The Guardian och Time. Hon har bland annat rapporterat inifrån Nordkorea, berättat om turismen i krigets spår i Sri Lanka och Idi Amins tortyrkällare i Uganda.

Ett av de sista jobben hon gjorde handlar om hur invånare på Kuba tar del av artiklar, Hollywoodfilmer och Youtube-klipp via ”hårddiskar fulla av drömmar”.

Fotografen Coleen Jose beskriver Kim Wall som en ”konstnär” för nyhetssajten Buzzfeed. När de var tillsammans på Marshallöarna för att rapportera om radioaktivt avfall pusslade Kim Wall ”ihop minnena från olika äldste, inspelade och muntliga historier samt de stunder vi observerade vid atollerna”.

En annan fotograf, Yan Cong, som arbetat med Kim Wall säger till Buzzfeed att hennes artiklar var fantastiska för att hon hade en förmåga att levandegöra och berätta om personer på ett mänskligt, och många gånger humoristiskt sätt, ”hon placerar individens berättelse i ett socialt och historiskt sammanhang.”

”Förlusten av henne är inte bara förlusten av en fin vän, utan också en källa till inspiration. Par gånger om året svepte hon in i lägenheten, dragandes på sin gigantiska resväska, och när hon åkte igen var man uppfylld av känslan att allt är möjligt. Det är svårt nog att begripa att hennes äventyr är slut, det är rakt omöjligt att förstå att hon fick detta slut. Vila i frid kära Kim.

That&#x27;s just the way it is,things will never be the same”, skriver vännen Malin Franzén på Facebook.

Kim Wall blev 30 år. Hon sörjs av familj, vänner och kollegor.

(Malin Franzén har godkänt att Aftonbladet citerar hennes text och använder bilden på henne och Kim Wall)
