Ministern om sitt Tarzan-dyk: ”Tränar varje dag”
EMMA LINDSTRÖM

Per Bolund, 46, är miljöpartist, finansmarknadsminister – och vältränad. Det bevisade han nyligen på Harpsund, där regeringen befinner sig för att arbeta med budgeten.

Statsrådet fångades på film när han kastade sig från bryggan i ett riktigt Tarzan-dyk.

För den som följer Per Bolund på sociala medier är det ingen överraskning, han publicerar ofta inlägg som handlar om hur han deltar i olika sporter.

För Aftonbladet berättar han mer om sitt aktiva liv.

– Cyklar gör jag av miljöhänsyn, tränar i övrigt för att det är kul, ger hälsa och gör att jag orkar med det höga tempot på jobbet, skriver han i ett sms via sin pressekreterare.

Ministern tränar varje dag. Han tar cykeln till jobbet, utöver det blir det basket, korta styrkepass på regeringkansliers gym och löpträning när det hinns med.

– Till exempel i en paus på Harpsund innan badet.

Han är inte den enda ministern som håller igång. På frågan om de andra statsråden brukar hänga med och träna svarar han att Ylva Johansson, Åsa Regnér och Mikael Damberg är flitiga joggare och att Gustav Fridolin ofta syns på gymmet.

– Jag ser ingen motsättning mellan att vara minister och ta ansvar för landet och att vara sportig och ta ansvar för sin hälsa. Tvärtom! skriver Bolund i sms:et från pressekreteraren.
