Åklagaren kräver att Peter Madsen häktas för mord
PER ARNSÄTER

Peter Madsen häktades den 12 augusti misstänkt för vållande till annans död under särskilt försvårande omständigheter. Själv vidhåller han att allt varit en olycka och att han ”begravt” Kim Wall till havs.

I måndags hittades en stympad kvinnokropp i havet utanför Vestamager. Efter en dna-analys kunde polisen slå fast att det var den försvunna Kim Wall som hittats död. Med anledning av fyndet och de nya omständigheterna anser åklagarmyndigheten att domstolen bör skärpa rubriceringen till mord och brott mot griftefriden, rapporterar danska tidningen BT.

I nuläget väntar polisen på resultat från den tekniska undersökningen av ubåten och den rättsmedicinska undersökningen av kroppen. Åklagaren kan därför vänta med yrkandet tills det blir en ny häktningsförhandling den 5 september.

– Senast 5 september kommer åklagarmyndigheten att yrka på häktning för mord och brott mot griftefriden. Men vi gör löpande en bedömning om det ska hända tidigare, säger  specialåklagare Jakob Buch-Jepsen till BT.

Åklagaren vill också att Peter Madsen ska genomgå en rättspsykiatrisk undersökning.

Enligt Ekstrabladet har Peter Madsen valt att isolera sig frivilligt på anstalten där han sitter häktad. Det är inga uppgifter som hans advokat, Betina Hald Engmark, vill kommentera. Men enligt källor till tidningen som känner till Vestre Fængsel från insidan står män som misstänks ha mördat kvinnor inte högt i kurs.

– De som är misstänkta för att ha dödat kvinnor och skurit dem i bitar riskerar att misshandlas, säger en källa till tidningen.
