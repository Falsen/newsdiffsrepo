Moderaterna vill att brottslighet på sjukhus ska straffas hårdare
ADAM WESTIN

Utspelet kommer efter att det i veckan varit oroligt på Karolinska sjukhuset i Stockholm, efter två olika dödsskjutningar.

I tisdags var det stort polispådrag vid akutmottagningen efter en skjutning i Östberga, då en man dog och en annan skadades allvarligt. En stor grupp människor försökte ta sig förbi polisens avspärrning vid entrén. Ett vittne uppgav för Aftonbladet att personal och allmänhet som satt i väntrummet fick ta skydd, efter att personer tagit sig in och stämningen varit hotfull.

Polisen fanns även på plats vid Karolinska sjukhuset i fredags, efter en dödsskjutning i Tensta. Men det har inte upprättats någon polisanmälan i något av fallen, uppger Stockholmspolisens presstalesperson Kjell Lindgren.

Moderaternas rättspolitiske talesperson Tomas Tobé reagerar starkt på händelserna.

– Jag tycker att det är helt oacceptabelt, och vi måste agera med full kraft för att säkerställa att vi nu får bort detta. Det har blivit vanligare att vi behöver ha vakter kring våra akutmottagningar de senaste åren, och det är ju i grunden helt oacceptabelt, säger Tomas Tobé, som även är ordförande i justitieutskottet.

Nu vill Moderaterna se över lagstiftningen.

– Jag tror att det viktiga här och nu är att visa att vi från samhällets sida ser väldigt allvarligt på detta. Är det så att man begår till exempel skadegörelse, eller hotar, eller på annat sätt agerar kring sjukhus eller hälsocentraler, så vill vi att det ska straffas hårdare, säger Tomas Tobé.

Förslaget är inte helt nytt. I debatten kring hot och våld mot blåljuspersonal vid utryckningar har Moderaterna tidigare föreslagit att våld mot tjänsteman ska få en egen brottsrubricering, där straffet ska vara minst sex månaders fängelse. Man har även velat införa en särskild straffskärpningsgrund, som innebär att brott som innefattar ett angrepp mot viktiga samhällsfunktioner leder till skärpta straff.

Nu vill Moderaterna att sjukhus och hälsocentraler ska räknas som sådana viktiga samhällsfunktioner, så att brott som begås där och mot dess personal ska straffas hårdare.

– Enkel skadegörelse ger ju idag till exempel dagsböter, och då skulle väl fallet vara att det skulle ge ökade dagsböter. När det gäller brott som ger fängelse skulle det innebära ytterligare fängelsetid, säger Tomas Tobé, rättspolitisk talesperson.

Tomas Tobé säger att man kommer fatta beslut om förslaget under Moderaternas partistämma i oktober,  lägga fram en motion i riksdagen senare under hösten. På frågan om hur stödet ser ut från Alliansen svarar Tobé att detta är Moderaternas förslag, men att förhoppningen är att få till en majoritet i riksdagen ska rösta igenom förslaget.

På akutmottagningen i Malmö är det sedan några år tillbaka en rutinåtgärd att polis tillkallas då någon vårdas efter en skottlossning, för att kunna hantera eventuella anstormningar. Detta efter att personal känt sig otrygga och blivit illa bemötta, berättar Marie Jensen som är sjuksköterska och säkerhetshandläggare på Skånes universitetssjukvård.

– Personal har berättat att man går till jobbet med en klump i magen, man vänder på sin namnskylt till exempel. Det är deras attityd som är det värsta, att man tolererar inte att bli emotsagd. Man vill väldigt mycket och när man inte får som man vill så blir man hotfull och beter sig respektlöst, säger Marie Jensen.

Men ofta polisanmäls inte händelserna.

– Det polisanmäls alldeles för sällan, för att man är rädd. Där kanske man också ska titta på hur man ska underlätta för att vårdpersonal ska känna sig tryggare att polisanmäla, säger Marie Jensen på Skånes universitetssjukvård.
