tisdag 22 augusti 2017
Två personer till sjukhus efter skottlossning i Malmö
DANIEL NILSSON

Polis larmades till platsen kring Lagmansgatan i Malmö vid 23.30-tiden av flera inringare.

På plats anträffades två personer skadade. En person är förd med ambulans till sjukhus medan den andre ska ha kunnat ta sig till sjukhus på egen hand.

Polis har spärrat av ett större område kring platsen för skottlossningen. Enligt fotograf på plats finns för närvarande mer än tio polisbilar i området. Ett automatvapen ska ha hittats på platsen.

Polisen bekräftar att man gjort ”en del fynd och en del beslag”, men vill inte kommentera det hela närmare.

– Vi går inte in på detaljer, säger Jimmy Modin, presstalesperson vid ledningscentralen Syd.

Enligt polisen ska det handla om flera skott avlossade och arbetar nu för att hämta in information om händelsen.

I samband med skottlossningen ska även en bil krockat med ett träd i området, det är fortfarande oklart om singelolyckan kan kopplas ihop med skjutningen.

– Polisen kommer att jobba hela natten med att försöka följa de spår som finns, säger Åsa Emanuelsson, polisens presstalesperson region Syd.

Enligt uppgift till Aftonbladet ska personerna blivit lindrigt skadade och nu lämnat sjukhuset.
