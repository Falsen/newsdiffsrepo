Misstänkt mordförsök i Vilhelmina – tros ha körts på med flit
ISABELLE NORDSTRÖM

Det var vid fyra-tiden under natten mot onsdagen som en person blev påkörd i samband med ett bråk i centrala Vilhelmina. Polisen misstänker att mannen, som är mellan 25 och 30 år gammal, blev påkörd med flit och utreder nu misstänkt mordförsök.

”Bråket och påkörningen kan ha ett samband”, skriver polisen på sin hemsida.

Flera personer ska ha varit inblandade i bråket och påkörningen tros ha skett i nära anslutning till bråket.

Under onsdagsmorgonen har en stor polisinsats pågått i ett villaområde i Vilhelmina. Det är i det området som mannen ska ha blivit påkörd och villaområdet är avspärrat. Enligt uppgifter till SVT ska polisens tekniker vara på plats.

Den skadade mannen fördes med ambulans till sjukhus.

– Han vårdas på sjukhuset i Umeå för måttliga skador, det är den information som finns, säger Thomas Jonsson, presskontakt vid Norrlands universitetssjukhus.



► Texten uppdateras
