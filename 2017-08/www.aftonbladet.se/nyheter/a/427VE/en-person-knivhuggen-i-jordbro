En person knivhuggen i Jordbro
ANDERS JOHANSSON

– Det kom till oss som ett misshandelsfall 22.12. En ambulans är på plats där, säger en räddningsoperatör på SOS Alarm vid 23-tiden på måndagen.

Flera polispatruller skickades till adressen i Jordbro.

– På plats visar det sig att misshandeln bestod i att en person blivit knivhuggen, säger Nicklas Mattsson, polisens vakthavande befäl.

En person är gripen misstänkt för brottet.

– Gripandet skedde under natten, jag har inte exakt tid. Jag vill inte gå in på var, eller när, eller hur det gick till i nuläget, säger Nicklas Mattsson på polisen.

Den misstänkta gärningsmannen höll en avslagen flaska i ena handen och en kniv i den andra, enligt uppgifter till Aftonbladet.

Under tisdagen anhölls mannen.

Polisens tekniker var framme vid 00.30-tiden på måndagskvällen.

– Vi håller på att genomföra undersökningar och dörrknackning i området, säger Nicklas Mattsson, polisens vakthavande befäl.

Personen som knivhöggs är en man, enligt TT, och avled senare av skadorna.

Mannen är identifierad och anhöriga är underrättade. En förundersökning om mord har inletts.
