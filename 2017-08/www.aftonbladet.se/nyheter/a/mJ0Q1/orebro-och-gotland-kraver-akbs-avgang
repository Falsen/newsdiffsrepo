Många förbund kräver Anna Kinberg Batras avgång
HANNA OLSSON

Moderatledaren Anna Kinberg Batra vägrar kommentera avgångskraven ytterligare, hälsar hon via Moderaternas presschef Linda Norberg.

– Anna Kinberg Batras besked sen i går ligger fast, säger Linda Norberg till Aftonbladet vid 14.30-tiden på torsdagen.

Under torsdagen har avgångskraven duggat tätt.

Strax efter klockan 20 meddelade länsförbundet i Östergötland att de står kvar vid sitt krav, som framfördes redan i våras, att Anna Kinberg Batra bör avgå.

Beskedet lämnades via förbundets Facebook-sida.

Ett par timmar senare sällade sig Jämtlands-moderaterna till de som vill ha en ny partiledare, rapporterar SVT.

Tidigare meddelade Moderaterna i Stockholms stad strax före 14 att de kräver att Kinberg Batra lämnar sin post, enligt SVT Nyheter.

– Det är med blandade känslor jag meddelar att vi vill att Anna Kinberg Batra avgår, säger Joakim Larsson, länsordförande i Stockholms stad, till SVT.

Det blir därmed elva förbund som kräver partiledarens avgång. Stämman i höst kan därmed bli en extrastämma som fattar beslut i frågan. Partistyrelsen kan även kalla till en annan extrastämma utan att behöva skicka ut kallelse sex månader innan, vilket annars är normalfallet.

Under eftermiddagen har Moderaterna i Södermanland och Västernorrland krävt Anna Kinberg Batras avgång.

Vid lunchtid höll Moderaternas länsförbund i Örebro en pressträff och lämnade sitt besked:

– För vår del utgår vi från våra medlemmar, och hur de har ställt sig,  och som förbundsordförande ställer jag mig bakom mina medlemmar, säger  Anders Åhrin, förbundsordförande i Örebro.

Ännu tidigare hade länsförbundet i Gotland meddelat samma sak, vilket DN var först med att berätta.

– Efter att ha talat med min styrelse och våra föreningar kan jag konstatera att majoritet vill att hon ska avgå. Det är kris och det är kopplat till ledarskap och politik. Politik och budskap hänger inte ihop, säger Jesper Skalberg Karlsson, partiets förbundsordförande på Gotland.

Moderaternas stämma i Örebro den 12–15 oktober är en så kallad arbetsstämma. Det betyder att det i grunden inte finns några personval på dagordningen. För att personval ska ta sig in på dagordningen och valberedningen börja jobba måste det finnas ett godkänt skäl och ett tryck i partiet.

För det krävs till exempel att mer än en tredjedel, eller åtta länsförbund, kräver att partiledaren avgår. Vilket nu har skett.

I går meddelade Västerbottens, Dalarnas, Uppsalas och mäktiga Stockholms länsförbund att de inte vill ha kvar sin partiledare.

Kjell Jansson, M-ordförande i Stockholms län anser att förtroendet är förbrukat.

– Jag har lyssnat av styrelsen i förbundet och ledande företrädare i kommunerna i länet. Det är bred majoritet som anser att förtroendet är förbrukat för Anna Kinberg Batra och vill ha en ny partiledare.

Även Moderata ungdomsförbundet har ställt sig bakom avgångskravet.

Fem länsförbund har inte svarat på frågan om avgångskrav, övriga uttalar sitt stöd.

Krisdemokraternas partiledare Ebba Busch Thor berättar i Aftonbladet morgon att hon varit i kontakt med Anna Kinberg Batra.

– Jag uppskattar Anna otroligt mycket både som person och politiker, säger hon men vill inte svara på vad hon sagts.

– Det stannar mellan oss.

Anna Kinberg Batra sade igår att hon inte tänker avgå.

– Jag tänker inte avgå. Jag är vald för att ta partiet hela vägen till regeringen. Det är Stefan Löfven som ska bytas ut.

Aftonbladet söker Anna Kinberg Batra.
