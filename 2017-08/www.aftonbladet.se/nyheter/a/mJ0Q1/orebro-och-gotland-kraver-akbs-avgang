Örebro och Gotland kräver AKB:s avgång
HANNA OLSSON

Vid lunchtid på torsdagen gick Moderaternas länsförbund i Örebro ut och krävde Anna Kinberg Batras avgång vid en pressträff. De blir då det sjätte länsförbundet som ställer avgångskrav.

– För vår del utgår vi från våra medlemmar, och hur de har ställt sig,  och som förbundsordförande ställer jag mig bakom mina medlemmar, säger  Anders Åhrin, förbundsordförande i Örebro.

Tidigt samma morgon kom länsförbundet i Gotland med samma besked, vilket DN var först med att berätta.

– Efter att ha talat med min styrelse och våra föreningar kan jag konstatera att majoritet vill att hon ska avgå. Det är kris och det är kopplat till ledarskap och politik. Politik och budskap hänger inte ihop, säger Jesper Skalberg Karlsson, partiets förbundsordförande på Gotland.

Enligt TT krävs det att åtta länsförbund kräver hennes avgång för att det ska ske, eller att Anna Kinberg Batra själv bestämmer sig för att avgå.

Moderaternas stämma i Örebro den 12–15 oktober är en så kallad arbetsstämma. Det betyder att det inte finns några personval på dagordningen och det räcker inte att partiet bråkar internt eller att kommunalråd gör utspel för att frågan om en ny partiledare ska komma upp.

För att personval ska ta sig in på dagordningen och valberedningen börja jobba måste det finnas ett godkänt skäl och ett tryck i partiet.

Antingen måste det finnas en vakans som ska fyllas – alltså att Anna Kinberg Batra har avgått – eller att minst en tredjedel av de 22 länsförbunden kräver att frågan ska tas upp, vilket alltså blir åtta förbund.

I går meddelade Västerbottens, Dalarnas, Uppsalas och mäktiga Stockholms länsförbund att de inte vill ha kvar sin partiledare.

Kjell Jansson, M-ordförande i Stockholms län anser att förtroendet är förbrukat.

– Jag har lyssnat av styrelsen i förbundet och ledande företrädare i kommunerna i länet. Det är bred majoritet som anser att förtroendet är förbrukat för Anna Kinberg Batra och vill ha en ny partiledare.

Även Moderata ungdomsförbundet har ställt sig bakom avgångskravet.

Fem länsförbund har inte svarat på frågan om avgångskrav, övriga uttalar sitt stöd.

Krisdemokraternas partiledare Ebba Busch Thor berättar i Aftonbladet morgon att hon varit i kontakt med Anna Kinberg Batra.

– Jag uppskattar Anna otroligt mycket både som person och politiker, säger hon men vill inte svara på vad hon sagts.

– Det stannar mellan oss.

Anna Kinberg Batra sade igår att hon inte tänker avgå.

– Jag tänker inte avgå. Jag är vald för att ta partiet hela vägen till regeringen. Det är Stefan Löfven som ska bytas ut.

Aftonbladet söker Anna Kinberg Batra.
