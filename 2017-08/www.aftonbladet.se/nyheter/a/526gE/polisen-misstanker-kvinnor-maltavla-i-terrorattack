måndag 21 augusti 2017
Polisen misstänker: kvinnor måltavla i terrorattack
JOHANNA RAPP

Strax efter klockan 16 kom larm om flera knivattacker i centrala Finland. Den misstänkte gärningsmannen kunde bara minuter senare stoppas av polisen, när de sköt honom i benet. Dessförinnan hann han attackera flera personer, majoriteten kvinnor.

– Den äldsta är en 67-åring och den yngsta är en 15-åring. De två som avlidit är finska kvinnor, säger Christa Granroth, kriminalkommissarie på Centralkriminalpolisen.

Och polisen misstänker att det är just kvinnor som varit gärningsmannens mål.

– Med våra uppgifter hittills ser det ut som att gärningsmannen varit ute efter kvinnor, säger Robin Lardot, chef för Centralkriminalpolisen till Aftonbladet.

Det ska alltså handla om hur gärningsmannen ska ha rört sig på torget, som varit välbesökt under fredagseftermiddagen. Även två män skadades – men polisen tror alltså inte att de varit måltavlor. En av männen försökte hjälpa ett av offren och den andre försökte stoppa gärningsmannen.

– De två män som blev offer försökte hjälpa kvinnorna som attackerats, säger Christa Granroth.

Bland offren finns en svensk, en italienare och en person från Storbritannien.

Bortsett från mannen som greps i fredags, misstänkt för morden och mordförsöken greps ytterligare fyra män misstänkta för inblandning.

– Vi har fått information om att de känner varandra och vi har orsak att ha dem som misstänkta, men jag vill inte kommentera det vidare, säger Christa Granroth.

Dessutom har man gått ut med en internationell efterlysning efter ytterligare en person som polisen misstänker är kopplad till det här ärendet.

– Jag vill inte gå närmare på det än att vi misstänker att han inte är i Finland nu, säger Robin Lardot.

Under lördagen gick polisen ut och sa att man ändrade rubriceringen och misstänkte att morden och mordförsöken varit ett terroristbrott.

– Det är någonting som vi håller på att undersöka som bäst. Den information som vi har fått under natten tyder på att vi har skäl att undersöka det som ett terroristbrott. Det är vissa saker som pekar på att vi har skäl att utreda det som ett terroristbrott, säger Lardot.
