fredag 18 augusti 2017
Fyra män gripna misstänkta för terrordåden
EMMA LINDSTRÖM

En vit skåpbil körde in i folkvimlet på turiststråket La Rambla i Barcelona på torsdagseftermiddagen. Under natten mot fredagen körde en ytterligare bil in i människor i turistorten Cambrils sydväst om Barcelona. Totalt har minst 14 personer dödats och 130 skadats i attackerna.

Hittills har fyra personer gripits misstänkta för inblandning i dåden.

Två personer greps samma dag, i torsdags. En tredje person greps tidigare på fredagen, skriver El Mundo, och vid 13.40 meddelade den katalanska polisen att en fjärde misstänkt terrorist gripits för inblandning i terrorattackerna.

Vid händelsen i Cambrils sköts fyra terrorister ihjäl av polis på platsen. En femte dog senare.

Föraren av skåpbilen på La Rambla är en av de döda, uppger poliskällor för El Pais.

De katalanska myndigheterna efterlyste på fredagseftermiddagen ytterligare fyra unga män som kopplas till attackerna. Det är Moussa Oukabir, Said Aallaa, Mohamed Hychami och Younes Abouyaaqoub. Samtliga är av marockanskt ursprung och mellan 17 och 24 år gamla.

Senare på kvällen rapporterade spanska RTVE att fyra av de fem misstänkta terrorister som dog i Cambrils var identifierade. Namnen överensstämmer med åtminstone tre av de efterlysta männen. Eventuellt är den fjärde, Younes Abouyaaqoub, på fri fot.

Den femte personen som sköts i Cambrils var ännu inte identifierad.

Moussa Oukabir är broder till Driss Oukabir, som greps på torsdagen. Polisens teori är sedan tidigare att det var han som körde skåpbilen på La Rambla.

Josep Lluis Trapero, chef för polisen i Katalonien, säger i en intervju med spanska TV-3 att det totalt rör sig om tolv personer som i nuläget bedöms som intressanta för terrorutredningen: De fem personerna som sköts till döds i Cambrils, fyra personer som är gripna och tre personer som enligt Trapero är ”identifierade men inte gripna”.

Händelsen i kuststaden Cambrils inträffade under natten mot fredagen. En kvinna som skadades i attacken avled senare.

– De misstänkta terroristerna körde en Audi A3 och verkar ha kört ned flera personer innan de stoppades i en poliskontroll och skottlossning bröt ut, säger en talesperson för myndigheterna i Katalonien, enligt nyhetsbyrån AFP.

Gärningsmännen ska ha burit yxor, knivar och falska bombbälten.

Polisen kopplar även en explosion i Alcanar på onsdagskvällen till terrorn. Minst en person dog och sju skadades i explosionen som förstörde ett hus.

Inledningsvis trodde polisen att orsaken var en gasläcka, men nu menar man att det kan finnas kopplingar till de två misstänkta terrorattackerna.

Polisen arbetar med att utreda om kvarlevorna, efter eventuellt två personer, som hittades i resterna av det förstörda huset är någon av de tre personerna som uppges vara på fri fot.

UD har inga uppgifter om att det finns svenskar bland offren i Barcelona.

– Svenska ambassaden i Madrid undersöker om några svenskar finns bland de skadade och döda, sa Erik Norberg, presskommunikatör UD, under förmiddagen.

Offren i terrordåden kommer från 34 olika länder:

Tyskland, Algeriet, Argentina, Australien, Vitryssland, Belgien, Marocko, Kanada, Kina, Colombia, Rumänien, Venezuela, Kuba, Ecuador, Egypten, Spanien, Nordamerika, Filippinerna, Frankrike, Storbritannien, Grekland, Nederländerna, Taiwan, Honduras, Ungern, Irland, Italien, Kuwait, Makedonien, Mauritius, Pakistan, Peru, Dominikanska republiken och Turkiet.

Säkerhetspolisen uppger att terrorhotnivån i Sverige är oförändrad. Den ligger på tre på en femgradig skala.

– I nuläget är det ingen förändring i terrorhotsnivån i Sverige, med anledning av händelserna i Barcelona, säger Sofia Hellqvist, pressekreterare på Säkerhetspolisen.

– Vi följer utvecklingen i Spanien för att se om det har någon bäring på Sverige, säger hon.

I Spanien ska inrikesministeriet sammanträda under lördagen för att överväga en höjning av terrorhotnivån. I nuläget ligger den på fyra på en femgradig skala.

Terrorsekten IS meddelade på torsdagen via sitt propagandaorgan Amaq att man tar på sig Barcelona-attacken.
