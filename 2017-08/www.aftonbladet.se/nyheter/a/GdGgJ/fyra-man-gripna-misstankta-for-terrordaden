fredag 18 augusti 2017
Fyra män gripna misstänkta för terrordåden
EMMA LINDSTRÖM

En vit skåpbil körde in i folkvimlet på turiststråket La Rambla i Barcelona på torsdagseftermiddagen. Under natten mot fredagen körde en ytterligare bil in i människor i turistorten Cambrils sydväst om Barcelona.

Hittills har fyra personer gripits misstänkta för inblandning i dåden.

Två personer greps samma dag, i torsdags. En tredje person greps tidigare på fredagen, skriver El Mundo, och vid 13.40 meddelade den katalanska polisen att en fjärde misstänkt terrorist gripits för inblandning i terrorattackerna.

Vid händelsen i Cambrils sköts fyra terrorister ihjäl av polis på platsen. En femte dog senare.

Föraren av skåpbilen på La Rambla är en av de döda, uppger poliskällor för El Pais.

Den katalanska polisen uppger på fredagseftermiddagen att en arresteringsorder utfärdats efter ytterligare fyra unga män som kopplas till attackerna.

Det är 17-årige Moussa Oukabir som redan figurerat som en av de misstänkta, broder till Driss Oukabir. Polisens teori är sedan tidigare att det var han som körde skåpbilen på La Rambla, men om det är han som nu bekräftats död är oklart.

De andra efterspanade personerna är Mohamed Hychami och Younes Abouyaaqoub, grannar till bröderna Oukabir i Ripoll samt Sahid Allaa från staden Ribes de Freser, inte långt från Ripoll. Samtliga är av marockanskt ursprung och 17, 24, 22 och 18 år gamla.

Svenska Hampus Hagander blev vittne till händelsen på La Rambla. Han trodde först att det var en olycka, men sedan accelererade skåpbilen.

– Jag såg fyra kroppar flyga över motorhuven och landa på trottoaren, berättar han för Aftonbladet.

Vid halv två-tiden på natten larmade polisen om en ”pågående händelse” i kuststaden Cambrils.

Fem misstänkta terrorister körde på fotgängare. En kvinna som skadades i attacken avled senare, uppger de spanska myndigheterna.

– De misstänkta terroristerna körde en Audi A3 och verkar ha kört ned flera personer innan de stoppades i en poliskontroll och skottlossning bröt ut, säger en talesperson för myndigheterna i Katalonien, enligt nyhetsbyrån AFP.

Gärningsmännen ska ha burit yxor, knivar och falska bombbälten. Enligt polisen tillhör de en terrorcell.

Polisen kopplar ytterligare en händelse med dödlig utgång till attackerna. På onsdagskvällen inträffade en explosion i Alcanar, 200 kilometer från Barcelona och 90 kilometer från Cambrils.

En person dog och sju skadades i explosionen som förstörde ett hus.

Inledningsvis trodde polisen att orsaken var en gasläcka, men nu menar man att det kan finnas kopplingar till de två misstänkta terrorattackerna.

UD har inga uppgifter om att det finns svenskar bland offren i Barcelona.

– Svenska ambassaden i Madrid undersöker om några svenskar finns bland de skadade och döda, sa Erik Norberg, presskommunikatör UD, under förmiddagen.

Totalt har minst 14 personer dödats och 130 skadats i attackerna. Offren kommer från 34 olika länder:

Tyskland, Algeriet, Argentina, Australien, Vitryssland, Belgien, Marocko, Kanada, Kina, Colombia, Rumänien, Venezuela, Kuba, Ecuador, Egypten, Spanien, Nordamerika, Filippinerna, Frankrike, Storbritannien, Grekland, Nederländerna, Taiwan, Honduras, Ungern, Irland, Italien, Kuwait, Makedonien, Mauritius, Pakistan, Peru, Dominikanska republiken och Turkiet.

Säkerhetspolisen uppger att terrorhotnivån i Sverige är oförändrad. Den ligger på tre på en femgradig skala.

– I nuläget är det ingen förändring i terrorhotsnivån i Sverige, med anledning av händelserna i Barcelona, säger Sofia Hellqvist, pressekreterare på Säkerhetspolisen.

– Vi följer utvecklingen i Spanien för att se om det har någon bäring på Sverige, säger hon.

I Spanien ska inrikesministeriet sammanträda under lördagen för att överväga en höjning av terrorhotnivån. I nuläget ligger den på fyra på en femgradig skala.

Terrorsekten IS meddelade på torsdagen via sitt propagandaorgan Amaq att man tar på sig Barcelona-attacken.
