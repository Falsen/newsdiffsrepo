Okänd hjälte försökte rädda livet på kanadensiska Ian
JOSEFIN SILVERBERG

Kanadensaren Ian Moore Wilson bekräftades död av sin dotter – Fiona Wilson arbetar för Vancouverpolisen och offentliggjorde på sin arbetsgivares hemsida att hennes far fallit offer för Barcelonaterroristerna.

”Min pappa, Ian Moore Wilson, var en älskad make, pappa, bror och morfar som levde ett hälsosamt och aktivt liv tillsammans med sin fru sedan 53 år, min mamma Valerie. Han var godhjärtad, generös, äventyrslysten och alltid på humör för livliga debatter, en god bok, att utforska nya platser och en lagom stor öl” skriver hon.

Hon berättar att pappan hade velat att omgivningen väljer att se ljusglimtarna i kaosets mörker.

”Mitt i tragedin skulle min pappa velat att vi fokuserar på de fantastiska bevis på mänsklig vänlighet som vår familj upplevt under de senaste dagarna, och det är precis det vi kommer att göra”.

Hon tackar en man vid namn Albert som hjältemodigt gjorde sitt bästa för att hennes pappa skulle överleva. Han lastade Ian på sin vespa under skåpbilsattacken på La Rambla och körde honom därefter till sjukhuset i ilfart. Men hans liv gick inte att rädda.

Fiona Wilson fortsätter med att tacka andra som ställt upp: stöttande kollegor och vänner, en flygbolagsanställd som använde sin personalrabatt för att möjliggöra en akut flygresa, de som vårdade hennes far under hans sista stund i livet, de som hjälpte hennes mor när hon var kritiskt skadad och de katalaner som riskerat sina liv för att sätta andra i säkerhet.

”Det är de sakerna vi väljer att fokusera på när vi försöker förstå det besinningslösa våld och hat som har tagit ifrån oss de vi älskar, långt före deras tid var inne. Min pappas bortgång skapar ett enormt tomrum i vår sammansvetsade familj. Han var oerhört älskad av oss alla och kommer att saknas väldigt mycket” skriver Fiona Wilson i uttalandet.
