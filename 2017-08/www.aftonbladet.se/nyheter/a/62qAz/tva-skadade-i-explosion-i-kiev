Två personer skadade i explosion i Kiev
JOAKIM MAGNÅ

Ett ”okänt föremål” exploderade i närheten av en militärparad centralt i Kiev vid 14.06 på torsdagen, lokal tid, uppger polisen i ett uttalande, enligt Reuters.

Den lokala tv-kanalen 112 visade bilder på en skadad kvinna i närheten regeringsbyggnaden. Enligt polisen har en man och en kvinna skadats och förts till sjukhus för vård.

Polisens utredare och bombexperter är på plats vid ett avspärrat område på gatan Grushevskogo för att undersöka det detonerade föremålet, skriver AFP.

En talesperson för säkerhetstjänsten SBU säger till AFP att ”vår initiala uppfattning är att det rör sig om ligister”.

Självständighetsdagen firas till minne av Ukrainas självständighet vid Sovjetunionens sönderfall 1991.

USA:s försvarsminister Jim Mattis är på besök i Ukraina för att träffa president Petro Porosjenko. Mattis meddelade nyligen att USA godkänt leveranser av militär utrustning till Ukraina värda 175 miljoner dollar.

Delar av östra Ukraina kontrolleras av ryssvänliga separatister. Krimhalvön, som annekterades av Ryssland 2014, klassades som ukrainskt territorium vid självständigheten 1991.
