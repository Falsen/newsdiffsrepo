Fynd vid strandkant i Skåne – inte mänsklig kroppsdel
JOAKIM MAGNÅ

Polisen kontaktades vid 11.38 på torsdagen av en person som gjort ett fynd i Höllviken som denne trodde kunde vara en kroppsdel från en människa.

Kriminaltekniker skickades till platsen för att kontrollera och omhänderta fyndet.

– Vi måste undersöka vad det är, om det kommer från en människa eller ett djur. Det kommer att lämnas in till rättsläkare och så får det göras en dna-analys för att se om det matchar med någon försvunnen person, sa Åsa Emanuelsson, presstalesperson vid polisen i region Syd, tidigare.

Vid 20.36 meddelade polisen att fyndet inte är en mänsklig kroppsdel. Detta efter en kriminalteknisk undersökning.

Dansk polis informerades om fyndet med anledning av utredningen kring Kim Wall. Den saknade svenska journalistens stympade kropp hittades vid Amagers sydvästkust i måndags och sökandet efter fler kroppsdelar pågår.

Köpenhamnspolisen bekräftade i ett pressmeddelande att man underrättats av den svenska polisen.

Polisen spärrade av en del av strandlinjen i Höllviken och dykare från räddningstjänsten sökte av området i jakt på fler fynd. Avspärrningarna hävdes efter att inget ytterligare hittats.

Med anledning av att Kim Wall bekräftats död och att ytterligare uppgifter framkommit anser åklagaren Jakob Buch-Jepsen att rubriceringen ska skärpas till mord och brott mot griftefriden. Det kommer att begäras senast vid omhäktningsförhandlingen den 5 september.

Ubåtsbyggaren och uppfinnaren Peter Madsen häktades den 12 augusti misstänkt för vållande till annans död under särskilt försvårande omständigheter.

Köpenhamnspolisen har tidigare meddelat att kroppen stympats med avsikt och att ubåten sänkts med flit. Metallföremål har enligt polisen använts för att sänka kroppen.

Peter Madsens förklaring i rätten är att Kim Wall dött i en olycka och att han ”begravt” henne till sjöss.
