Fynd vid strandkant i Skåne – dansk polis underrättad
JOAKIM MAGNÅ

Polisen kontaktade vid 11.38 på torsdagen av en person som gjort ett fynd i Höllviken som kan vara en kroppsdel från en människa.

Kriminaltekniker skickades till platsen för att kontrollera och omhänderta fyndet, som ska undersökas av rättsläkare.

– Vi måste undersöka vad det är, om det kommer från en människa eller ett djur. Det kommer att lämnas in till rättsläkare och så får det göras en dna-analys för att se om det matchar med någon försvunnen person, säger Åsa Emanuelsson, presstalesperson vid polisen i region Syd.

– Vi hoppas kunna få någon form av svar snart, men vi kan inte bekräfta att det är kvarlevor från en människa, säger hon vid 20-tiden.

En stympad kropp hittades vid Amagers sydvästkust i måndags. Efter dna-analys kunde den danska polisen slå fast att det är den saknade svenska journalisten Kim Wall.

Dansk polis har informerats om fyndet i Skåne.

– Det är lätt att göra kopplingen till den här personen som varit försvunnen och nu är bekräftad död. Men vi jobbar brett. Vi har dock meddelat och underrättat dansk polis, så får vi se vad det landar i, säger Åsa Emanuelsson.

Polisen har spärrat av en del av strandlinjen i Höllviken och dykare från räddningstjänsten söker av området under torsdagskvällen.

– Man söker vidare i området för att se om man hittar fler fynd, säger Åsa Emanuelsson.

Åsa Emanuelsson kan inte svara på hur lång tid det kommer att ta för att få klarhet kring fyndet.

Köpenhamnspolisen skriver i ett pressmeddelande om ett ”möjligt fynd av en kroppsdel utanför Falsterbo i svenskt farvatten”.

”Sökningar i farvattnet pågår just nu. Det kommer att göras tekniska undersökningar av fyndet i Sverige, men det är i nuläget för tidigt att säga om fyndet kan relateras till den danska utredningen om Kim Wall”, skriver Köpenhamnspolisen.

Med anledning av att Kim Wall bekräftats död och att ytterligare uppgifter framkommit anser åklagaren Jakob Buch-Jepsen att rubriceringen ska skärpas till mord och brott mot griftefriden. Det kommer att begäras senast vid omhäktningsförhandlingen den 5 september.

Ubåtsbyggaren och uppfinnaren Peter Madsen häktades den 12 augusti misstänkt för vållande till annans död under särskilt försvårande omständigheter.

Köpenhamnspolisen har tidigare meddelat att kroppen stympats med avsikt och att ubåten sänkts med flit. Metallföremål har enligt polisen använts för att sänka kroppen.

Peter Madsens förklaring i rätten är att Kim Wall dött i en olycka och att han ”begravt” henne till sjöss.
