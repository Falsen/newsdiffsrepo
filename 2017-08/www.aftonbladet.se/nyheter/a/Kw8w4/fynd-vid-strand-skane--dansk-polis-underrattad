Fynd vid strandkant i Skåne – dansk polis underrättad
JOAKIM MAGNÅ

Fyndet gjordes vid en strand tidigare på torsdagen. En man ringde polisen vid 11.38 och berättade att han hittat något som kan vara en kroppsdel från en människa, skriver polisen på sin hemsida.

Kriminaltekniker skickades till platsen för att kontrollera och omhänderta fyndet. Det ska undersökas av rättsläkare.

– Vi måste undersöka om det kommer från en människa eller ett djur. Det kommer att lämnas in till rättsläkare och så får det göras en dna-analys för att se om det matchar med någon försvunnen person, säger Åsa Emanuelsson, presstalesperson vid polisen i region Syd.

En stympad kropp hittades i havet utanför Vestamager i måndags. Efter en dna-analys kunde den danska polisen slå fast att det var den saknade svenska journalisten Kim Wall.

Dansk polis har informerats av den svenska polisen om fyndet i Skåne.

– Det är lätt att göra koppling till den här personen som varit försvunnen och nu är bekräftad död. Men vi jobbar brett. Vi har dock meddelat och underrättat dansk polis, så får vi se vad det landar i, säger Åsa Emanuelsson.

Polisen var fortfarande på plats i Höllviken vid 17-tiden.

– Man söker vidare i området för att se om man hittar fler fynd.

Åsa Emanuelsson kan inte svara på hur lång tid det kommer att ta för att få klarhet kring fyndet.

Köpenhamnspolisen skriver i ett pressmeddelande om ett ”möjligt fynd av en kroppsdel utanför Falsterbo i svenskt farvatten”.

”Sökningar i farvattnet pågår just nu. Det kommer att göras tekniska undersökningar av fyndet i Sverige, men det är i nuläget för tidigt att säga om fyndet kan relateras till den danska utredningen om Kim Wall”, skriver Köpenhamnspolisen.

Med anledning av att Kim Wall bekräftats död anser åklagaren Jakob Buch-Jepsen att rubriceringen ska skärpas till mord och brott mot griftefriden. Ubåtsbyggaren Peter Madsen är i nuläget häktad misstänkt för vållande till annans död under särskilt försvårande omständigheter.
