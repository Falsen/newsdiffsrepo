Harvey-varningen efter att fördämning brustit: Fly nu
JOAKIM MAGNÅ

Donald Trump och Melania Trump landade i Corpus Christi vid 18-tiden, svensk tid. Presidentparet möttes upp av Texas guvernör Greg Abbott. Senare kommer Trump att besöka Austin. Med finns också flera ministrar.

Syftet med resan är att uppdatera Trump-administrationen på räddningsarbetet och vilka åtgärder som kommer att krävas under den långa återhämtningen för katastrofområdet.

Regnet fortsätter att vräka ner över Texas och främst Houston. I många områden utanför USA:s fjärde största stad syns bara taken på husen. Nederbörden i Harveys spår har slagit rekord med över 1,2 meter regn de senaste dagarna.

Samtidigt som meteorologerna varnar för att den tropiska stormen Harvey kommer ösa ytterligare nederbörd över området har läget redan blivit akut.

I Brazoria-county har fördämningarna vid Columbia Lakes brustit under tisdagseftermiddagen, svensk tid. På Twitter gick myndigheterna ut med en desperat uppmaning till invånarna:

”Fly nu!”.

Polisen i Harris County uppmanar också människor att lämna sina hem omedelbart.

”Om du ser båtar eller fordon som för ut invånare nära dig – TA DIG OMBORD. De kanske inte kommer kunna ta sig tillbaka” twittrar polismyndigheten.

– Ta er ur farans väg direkt, det finns inte mycket tid att spela på, säger Francisco Sanches, talespersoner för Harris County, till CNN.

Vid 17.40-tiden, svensk tid, höll Houston-borgmästaren Sylvester Turner en presskonferens där han bad de invånare som kunde ta sig till tillfälliga härbergen på ett säkert sätt att göra det nu.

Han berättade också att de ska utöka antalet platser för nödställda. Tidigare i dag uppgavs att de räknar med att minst 30 000 människor kommer att behöva hjälp.

– Vi avvisar ingen, men det här betyder att vi behöver utöka vår förmåga och vår kapacitet, säger Sylvester Turner.

Enligt det amerikanska Röda korset har hittills 17 000 människor sökt skydd i härbergen efter att ha tvingats fly sina hem.



⁠ Texten uppdateras
