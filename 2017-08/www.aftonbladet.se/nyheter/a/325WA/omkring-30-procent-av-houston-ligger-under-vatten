30 procent av Houston under vatten
JOAKIM MAGNÅ

Minst 18 människor har dött till följd av ovädret. En av dem är polismannen Steve Perez, 60.

På en presskonferens på tisdagskvällen bekräftar en tårögd polischef Art Acevedo att Steve Perez var på väg till jobbet när han försvann. Kollegorna anade oråd när han inte kom till morgonmötet men det var först två dagar senare som de hittade hans polisbil och i den återfanns Steve Perez död.

Enligt polischefen ska han ha kört fast under en viadukt och blivit instängd av vattenmassorna.

– ”Vi har jobb vi måste göra” sa Steve Perez när han tröstade sin fru som inte ville att han skulle åka till jobbet under ovädret, säger Art Acevedo på presskonferensen.

Medan myndigheterna kämpar för att undsätta Houstonborna från de enorma vattenmängderna som svämmat över området har polisen också tvingats gripa kriminella.

Minst 14 personer har det senaste dygnet gripits för inbrott och flera ska också ha tagits av polis misstänkta för att ha genomfört väpnade rån.

Nu skärper rättsväsendet i Texas straffen för brott som begås i katastrofområdet.

– Alla som kommer på tanken att utnyttja den här stormen för att utföra inbrott eller plundra affärer ska vara medvetna om att de kommer att få känna på rättsväsendets fulla kraft, säger Texas chefsåklagare Kim Ogg i ett pressmeddelande.

Straffet för inbrott ligger i vanliga fall på mellan 2 och 20 års fängelse. Under Harvey höjs den lägsta påföljden till fem år och den högsta till livstids fängelse, uppger åklagaren.

Regnet fortsätter att vräka ner över Texas och främst Houston. Runt 30 procent av Harris County, där Houston ligger, är under vatten, skriver Washington Post.

I många områden utanför USA:s fjärde största stad syns bara taken på husen. Nederbörden i Harveys spår har slagit rekord med över 1,2 meter regn de senaste dagarna.

Meteorologerna varnar för att den tropiska stormen Harvey kommer ösa ytterligare nederbörd över det hårt drabbade området.

I Brazoria County brast fördämningarna vid Columbia Lakes. På Twitter gick myndigheterna ut med en desperat uppmaning till invånarna:

”Fly nu!”.

Polisen i Harris County uppmanar människor att lämna sina hem omedelbart.

”Om du ser båtar eller fordon som för ut invånare nära dig – TA DIG OMBORD. De kanske inte kommer kunna ta sig tillbaka” twittrar polismyndigheten.

– Ta er ur farans väg direkt, det finns inte mycket tid att spela på, säger Francisco Sanches, talesperson för Harris County, till CNN.

Några timmar senare hade skadan reparerats, men evakueringsordern ligger kvar.

Två 70 år gamla dammar, Addicks och Barker, som skyddar centrala Houston är på väg att svämma över. Vattennivån är rekordhög efter de senaste dagarnas kraftiga skyfall.

Ingenjörssoldater från armén försökte avlasta dammarna på måndagen genom att släppa ut vatten.

Vid 17.40-tiden, svensk tid, höll Houston-borgmästaren Sylvester Turner en presskonferens där han bad de invånare som kunde ta sig till tillfälliga härbergen på ett säkert sätt att göra det nu.

Han berättade också att de ska utöka antalet platser för nödställda. Tidigare i dag uppgavs att de räknar med att minst 30 000 människor kommer att behöva hjälp.

– Vi avvisar ingen, men det här betyder att vi behöver utöka vår förmåga och vår kapacitet, säger Sylvester Turner.

Enligt det amerikanska Röda korset har hittills 17 000 människor sökt skydd i härbergen efter att ha tvingats fly sina hem.

Donald Trump och Melania Trump klev av Air Force One i Corpus Christi vid 18-tiden, svensk tid. Presidentparet möttes av Texas guvernör Greg Abbott. Trump besöker även Austin på resan, som syftar till att uppdatera honom på räddningsarbetet och vad som kommer att krävas under den långa återhämtningen för katastrofområdet.

Med finns ställföreträdande ministern för inrikes säkerhet Elaine Duke, bostadsminister Ben Carson samt hälsominister Tom Price.

Donald Trump säger på en presskonferens på en brandstation kort efter att han landat att "vi ska göra det bättre än någonsin tidigare" angående arbetet på plats.

– Vi vill att man om fem år, tio år, ska se tillbaka och tycka att det är så här det ska göras. Det här har varit av episka proportioner, säger han.

Efteråt viftade Donald Trump med en Texas-flagga när han talade för en folkmassa stående på stötfångaren på en brandbil.

– Vi älskar er. Ni är väldigt speciella. Vi är här för att ta hand om er, säger han, enligt USA Today.

– Det är historiskt, det är episkt, men det händer i Texas och Texas kan hantera allt.
