President Trumps dubbla roller
Wolfgang Hansson

I Vita huset får Trump så gott som dagligen utstå en tsunami av kritik mot hans sätt att sköta jobbet. Inte bara från politiska motståndare utan också från sina egna.

Han tvingas fatta en rad svåra beslut som kräver mycket tankemöda och timmar av genomgångar med sina närmaste medarbetare. Ofta finns det trots alla ansträngningar inga bra alternativ men beslut måste ändå fattas. Som beslutet i måndags att fortsätta kriget i Afghanistan trots att han i valrörelsen sa att han skulle lämna så fortast möjligt.

Det är jobbigt att vara president. Det är mothugg och motvind mest hela tiden. Det ingår liksom i jobbet. Men Trump har svårt att ta kritik. Han ser det som personliga påhopp.

Presidenten är landets högsta ämbete. Det går inte att bli mer etablissemang än så.

Trump vill gärna ha makt men han vill inte bli sedd som etablissemang. Han vill inte ha skäll. Han vill ha kärlek.

Därför fortsätter han att resa runt i landet och hålla stora möten som är närmast identiska med hans valmöten före 8 november förra året.

Inför entusiastiska anhängare i Phoenix, Arizona i går ägnade han en stor del av sitt tal till att skälla på media och den bevakning han tvingas utstå. Detta trots att en intensiv bevakning av presidentmakten är tradition i USA. Den har inte blivit mindre intensiv av att nyhetscykeln numera pågår dygnet runt.



Trump vill gärna vara president men han vill också fortsätta ha kvar sin image som en anti-etablissemangspolitiker. Han vill upprätthålla båda rollerna samtidigt. Både vara den som har makten och den som utmanar makten.

Allt för att upprätthålla bilden av sig själv som en outsider. Taktiken är givetvis att det ska få honom omvald 2020.

Förmodligen tänker Trump rätt. Hans enda chans att bli omvald är att fortsätta vara älskad av sin väljarbas. Där har han, trots den kaotiska inledningen av hans presidentperiod, fortfarande ett starkt stöd. I befolkningen som helhet är det bara 38 procent som tycker att han gör ett bra jobb. Rekordlågt för en president så tidigt i ämbetsperioden. Drygt 60 procent av amerikanerna tycker att landet är på väg i fel riktning.



Trumps ekvation inför 2020 bygger på att han lyckas genomföra några av sina viktigaste vallöften.

I Arizona lovade Trump åter att muren mot Mexiko ska byggas men många frågetecken återstår kring hur det ska gå till. Ännu har han inte fått kongressen att anslå några pengar. Detta trots att republikanerna har egen majoritet i både senaten och representanthuset.

I går hotade Trump med att stänga ner statsapparaten om det krävs för att få fram pengar. President och ansvarslös outsider på samma gång.

Börsen befinner sig visserligen på all time high men vi har inte sett några storsatsningar på jobbskapande infrastrukturprojekt, inga massiva skattesänkningar eller någon ny sjukvårdsreform.

Tvärtom har Trump gjort några lappkast, senast genom att byta fot om kriget i Afghanistan.

Än så länge är kärnväljarna med honom därför att Trump trots allt försöker. Men frågan är hur de resonerar om han om tre år fortfarande står och stampar och fortsätter skylla allt på "de oärliga snubbarna" i media.
