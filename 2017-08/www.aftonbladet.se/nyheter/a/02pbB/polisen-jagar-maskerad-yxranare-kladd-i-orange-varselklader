Polisen jagar maskerad yxrånare klädd i orange varselkläder
ISABELLE NORDSTRÖM

Vid 10.10 larmades polisen om ett rån mot en guldsmedsbutik på köpcentret Allum i Partille, utanför Göteborg.

En man uppges ha slagit sönder en monter i butiken med en yxa och enligt de tidiga uppgifterna till polisen ska han ha fått med sig guldsmycken.

Den misstänkte rånaren jagas nu av polisen. Han uppges ha varit klädd i  orange varselkläder, både jacka och byxor.

– Det pågår rätt mycket ombyggnationer där så det kan ha varit ett försök att smälta in i omgivningen, säger Tommy Nyman, presstalesperson vid polisen region Väst.

Dessutom ska han ha varit maskerad.

– Han ska ha haft någon sorts halsduk över ansiktet, säger Nyman.

Polisen söker nu efter den misstänkta rånaren med hund och patruller. Ingen har skadats i samband med rånet och det är fortfarande oklart hur mycket mannen fick med sig.

I nuläget rubricerar polisen händelsen som rån.



► Texten uppdateras
