Nya skräckprognosen: 60 cm regn till
MARTIN SCHORI

Myndigheterna i Brazoria, en stad i sydöstra Texas, skickade på tisdagseftermiddagen ut ett meddelande på twitter där de uppmanade människor som bodde nära en sjö att fly, då fördämningarna har brustit.

Stormen Harvey har efter två dagar redan fått katastrofala konsekvenser för Texasborna. I staden Houston gör meterhögt vatten att många inte kunnat ta sig ut ur staden och nio personer har hittills rapporterats döda. En siffra som väntas öka rejält.

I Houston har vattnet bildat en sjö lika stor som Lake Michigan.

Men det värsta är kvar.

Väderinstitutet NWS räknar med att regnet kommer nå sin kulmen under onsdag och torsdag. Dessutom har en damm utanför Houston börjat svämma över, rapporterar flera medier. Det har gjorts försök att släppa ut vatten ur dammen, men nivån har fortsatt att stiga. Vattennivån i ytterligare en damm har nått kritiska nivåer.

Under de kommande dagarna kan det falla ytterligare 63 centimeter regn. Det motsvarar ett helt års nederbörd på bara några dagar.

30 000 människor har, eller behöver, fly vattenmassorna. På måndagskvällen hade runt 6 000 räddats av polis och räddningstjänst – som får runt 1 000 samtal i timmen.

– Ge inte upp. Vi kommer aldrig att göra det, säger Houstons polischef Art Acevedo på en presskonferens.

Enligt myndigheterna är de ”inte ens nära” att kunna uppskatta konsekvenserna av Harvey, skriver New York Times.

Även granndelstaten Louisiana kan drabbas av översvämningar framöver.

I dag landar president Trump i Texas för att inspektera skadorna och träffa lokala myndigheter.

– Till folket i Texas och Louisiana, vi är till 100 procent med er, sa Trump sent på måndagen enligt amerikanska medier.

Han ska dock inte besöka Houston, där skolor och myndighetsbyggnader är stängda.

Stormen Harvey kan bli värre än orkanen Katrina i Louisiana år 2005, där över 1 200 människor dog – och som kostade 80 miljarder dollar, varnar Michael Brown, chef direktör för den federala kris- och beredskapsmyndigheten Fema under Katrina.

– Jag tror kostnaderna för Harvey blir mycket högre. Vi måste komma ihåg att Houston skulle kvala in som den 25:e största ekonomin i världen, säger han.
