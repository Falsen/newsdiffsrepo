Falska bilder från orkanen sprids i sociala medier
JONNA CLAESSON

Regnovädret som stormen Harvey fört med sig till de sydöstra delarna av den amerikanska delstaten Texas beskrivs som katastrofalt. Översvämningarna och den kraftiga vinden har förstört allt i sin väg och många har delat med sig av bilder på förödelsen i sociala medier.

Flera Twitter-konton, exempelvis Breaking News Live har delat en bild på en flygplats där flygplanen som står på marken knappt syns på grund av den stigande vattennivån.  Bilden uppges vara tagen i Houston, skriver The Mirror.

Strax därefter meddelade man att bilden var falsk och Breaking News Live skrev att de tagit bort Tweeten då de blivit informerade om att den var falsk och varnade dessutom från att dela vidare bilder som dessa utan att kontrollera fakta.

Enligt The Mirror kommer bilden egentligen från webbsidan Climate Central och är en projektion på hur flygplatsen LaGuardia i New York skulle se ut om vattennivån höjdes med 1,5 meter. Men bilden har inte bara spridits med fel fakta, den har också manipulerats ytterligare.
