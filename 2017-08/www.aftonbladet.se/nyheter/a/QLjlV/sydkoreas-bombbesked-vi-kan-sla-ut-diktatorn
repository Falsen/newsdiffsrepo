Sydkoreas bombbesked: Vi kan slå ut diktatorn
NIKLAS ERIKSSON

Natten mot tisdag genomförde Nordkorea ytterligare ett missiltest. Den här gången sköt de upp en ballistisk robot – som flög över Japan.

Inte sedan 1998 har Nordkorea genomfört en uppskjutning där projektilen gått över en annan nations landgräns, skriver sydkoreanska Yonhap.

Över hela Japan gick larmet i det satellitbaserade varningssystemet J-alert om att söka skydd. Landets regering gick också snabbt ut och fördömde Kim Jong Uns robottest.

Samtidigt genomförde det sydkoreanska flygvapnet en gryningsräd på ett av sina övningsområden där skarpa bomber fälldes, uppger CNN.

Fyra stridsflygplan av modellen F15K fällde åtta MK 84-bomber som väger nästan ett ton styck och  är framtagna för att kunna forcera särskilt förstärkta mål.

Syftet var att testa sin kapacitet och genomföra ett simulerat anfall där målet var att slå ut regimledningen i Pyongyang. Bara timmar efter den nordkoreanska provokation kom beskedet från Sydkoreas testbombningar:

”Vi kan slå ut Kim Jong Un och diktaturen”.

En källa inom sydkoreanska försvarsdepartementet säger till CNN övningen bekräftade deras förmåga att ”slå ut fiendens lederskap i händelse av en nödsituation”.

Under morgontimmarna höll också Sydkoreas president presskonferens där talespersonen Yoon Young-chan gav besked om ledaren Moon Jae-ins hållning.

– Vi visade vår kraftfulla kapacitet att straffa nord, sa talespersonen enligt CNN.
