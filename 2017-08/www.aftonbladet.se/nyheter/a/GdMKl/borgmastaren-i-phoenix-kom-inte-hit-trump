Borgmästaren i Phoenix: ”Kom inte hit, Trump”
NIVETTE DAWOD

”Det är inte ett bra tillfälle för president Donald Trump att besöka min stad”.

Det skriver Greg Stanton, borgmästare i Phoenix i Washington Post. Under natten till onsdag ska Trump hålla ett kampanjmöte i delstaten Arizonas huvudstad.

George Stanton fruktar att presidentens uttalanden om händelserna i Charlottesville ska starta våldsamma protester i Phoenix.

”USA blöder just nu. Och skadan är delvis orsakad av att Trump försökt släcka rasistkonflikten med bensin”, skriver borgmästaren.

Trumps möte börjar vid 04, svensk tid.

Få amerikanska presidenter har dragits med lika mycket kaos på så kort tid som Donald Trump.

Med misstänkt olagliga kopplingar till Ryssland, och stabsmedlemmar som säger upp sig eller får sparken på löpande band, har det spekulerats i om ifall Trump kan ställas inför riksrätt eller kanske själv tröttnat på presidentskapet.

Dessutom ligger Trumps opinionssiffror mycket lågt i jämförelse med tidigare presidenter.

En av det republikanska partiets främsta politiska konsulter, Mike Murphy, säger till CNN att han inte tror att Trump kommer att vara president efter 2019, framförallt inte om det republikanska partiet lider förluster i kongressvalet nästa år och då börjar svikta i förtroende och lojalitet mot sin president.

Men samtidigt kommer uppgifter från flera amerikanska medier om att president Trump redan planerar för att bli omvald 2020.

En första signal om det kom redan i januari då Trump registrerade sig federalt som kandidat för nästa presidentval, trots att det är först om tre år. Dessutom meddelade Trumpkampanjen att man tänkte fortsätta hålla högkvarteret för valkampanjen i Trump tower i New York öppet, något tidigare valda presidenter avstått från.

Ett annat tydligt tecken ska vara de kampanjmöten han har hållit under sin presidentperiod, skriver nyhetssajten Politico. Ett sådant möte hålls under tisdagskvällen i delstaten Arizonas huvudstad Phoenix. Något som republikanska partiets nationella kommitté stöttar, enligt Politicos granskning, bland annat genom att anställa flera lokala kommunikationsansvariga i viktiga delstater:

– Vi engagerar redan väljare och volontärer i viktiga nyckeldelstater för att fortsätta vara i majoritet 2018 och försäkra oss om att vi behåller makten i Vita huset 2020, säger Ronna Romney McDaniel, ordförande i republikanska nationella partikommittén till Politico.

Dessutom har Trump hållit pengainsamlingsträffar på det egna hotellet i Washington, bland annat. Hans närmaste rådgivare ska ha börjat göra en lista över potentiella motkandidater bland Demokraterna, där bland annat Facebookgrundaren Mark Zuckerberg nämns, skriver Politico.

Samtidigt nämns också andra republikaner, som varit öppet kritiska mot Trump, som potentiella motkandidater till den sittande presidenten vid ett nytt presidentval. Förre republikanske presidentkandidaten John Kasich, guvernör i delstaten Ohio, är ett namn som florerat den senaste tiden.

Han har sagt till CNN att han inte har några planer på någon ny presidentkandidatur, även om han öppnade för det i maj, enligt CBS News.

– Det är inte särskilt sannolikt, men jag vet inte heller vad framtiden kommer att erbjuda, eller vilket ansvar jag kanske känner. Man ska inte säga nej till något i livet, sa han vid ett möte i Washington då.

När New York Times i början av augusti ringde runt till över 75 republikaner på olika politisk nivå uttryckte flera av dem stor osäkerhet inför Trump som det republikanska partiets förstanamn 2020.

– De ser svagheter i dagens president. Det är inte en trevlig bransch vi är i, sa senator John McCain, som ofta uttryckt kritik mot Trump i olika frågor, som förklaring.

Andra var ännu tydligare, som den konservativa Trumpmotståndaren William Kristol, chefredaktör på The Weekly Standard, som inlett informella samtal om en kommitté ”för att inte åternominera presidenten” inför partikonventet 2020.

– Vi måste försöka befria det republikanska partiet från Trump, och konservatismen från Trumpismen, sa Kristol i samma artikel.

En liten risk finns också att Trumps kampanj hotas av en av hans närmsta rådgivare - nämligen vicepresidenten Mike Pence, som också uppges satsa inför valet 2020, enligt New York Times.

Pences nyskapade politiska intressekommitté, en så kallad PAC, har nämligen lyckats samla in ännu mer kampanjpengar än vad Trump har gjort, enligt tidningen. Dessutom har Pence anställt en ny stabschef, Nick Ayers, som bara jobbat för presidentvalskampanjer, men aldrig inom någon regering.

Något som kan glädja republikaner som redan tröttnat på Trump och hellre ser Pence som president, enligt experter. Pence själv har dock aldrig sagt något öppet om en presidentkandidatur för 2020, inte ens vid inofficiella sammanhang, uppger New York Times.
