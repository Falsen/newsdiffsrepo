tisdag 22 augusti 2017
Öppnar grundskola – med skoluniform
MALIN WIGEN

Nordic international school har fått tillstånd att öppna en grundskola för årskurserna 4–9 i Karlstad.

Skolan hävdar själv att man särskiljer sig från andra skolor – på skolan finns höga krav på ordning och reda, goda studieresultat och nytänkande pedagogik. Och för skolans elever väntar skoluniform.

– Våra elever följer en klädkod vilket innebär att vi tillhandahåller kläder de använder i skolan, säger Christine Karmfalk, vd för Nordic international school, till NWT och fortsätter:

– Vi vill på så sätt förstärka känslan av en internationell skola. Vidare har vi så kallade hus-system där eleverna tillsammans tävlar om poäng för ordning och reda. Vi tror på att uppmuntra och belöna gott uppförande.

Hälften av undervisningen kommer att ske på engelska och skolan har som mål att både ha svenska och internationella lärare. Skolan kommer att följa den svenska läroplanen och tillämpa en internationell undervisningsmodell som kallas IMYC – vilket ska öppna upp möjligheten för eleverna att studera vidare utomlands, enligt Christine Karmfalk.

Under nästa vecka kommer köanmälan till skolan öppna som planeras att starta hösten 2018.

– Nu har vi mycket arbete framför oss. Först och främst ska vi välja skollokal och ta fram en plan för hur denna ska färdigställas, säger Christine Karmfalk till NWT.

Nordic International School ingår i koncernen Fria Läroverken i Sverige som även driver sju gymnasieskolor, en grundskola och en resursskola på åtta olika orter i Sverige.
