Houstonbor: ”Vi ska sova på hustaken”
NIVETTE DAWOD

Hon står vid ytterdörren till hemmet, som är helt omringat av vatten. Aftonbladets team har stannat utanför byggnaden eftersom det var den enda i hela kvarteret där flera lampor  fortfarande stod tända. Vi är just på väg att fråga om vi ska ringa räddningstjänsten och säga att familjen behöver evakueras, när vi blir uppmanade:

– Ni ska nog inte köra här, det är inte så säkert med allt vatten.

Men trots det uppenbara, att vattennivån på flera håll är över en meter hög, tänker inte kvinnan och hennes familj lämna hemmet.

Inte heller varningarna om att ytterligare en hel meter regn kan drabba området det kommande dygnet skrämmer familjen, som vill vara anonym.

– Vi vill inte lämna vårt hem. Jag tror inte att det kommer att regna mer, vi är säkra här, säger kvinnan som står kvar i dörren.

Invånarna i det här countyt blev uppmanade att lämna sina hem tidigare idag av myndigheter, är du inte orolig för vad som sker om vattennivån höjs?

– Nej, vi klarar oss fint här.

Många andra har inte haft samma tilltro efter att en av USA:s värsta orkaner, Harvey, drabbat området. Bara i grannstaden till Friendswood, Pearland, har 110 personer evakuerats till grundskolebyggnaden under måndagen, berättar en lokal polis.

Det var också i den här kommunen, Brazoria county, som fördämningar brast vid Columbia lakes och myndigheterna desperat utropade "fly nu!" under tisdagen.

Hela områden och stora vägar är totalt översvämmade, rejäla bilar och mindre lastbilar ligger nästan helt under vattenytan i vissa kvarter och affärer och bensinmackar är igenbommade. Flera av dem står långt under vattenytan och är omöjliga att nå fram till med bil.

Förödelsen är enorm där den äldre mannen JR och hans son Archie vadar omkring med ficklampor och letar efter sina tillhörigheter.

– Här kan vi inte bo. Vi planerar att sova på något av hustaken inatt, ropar Archie.

Syrsor hörs vissla i vattenmassorna som på flera håll söder om Houston sträcker sig över områden stora som fotbollsplaner.

I Richmond utanför Houston ligger en hel så kallad trailer park, där de boende har både fasta och mobila hem, som nu står under vattenytan. Det är inte första gången floden intill svämmar över, senast skedde det för ett år sedan, men den här gången höjs vattennivån sakta för varje dag, berättar Cosmo Zombrano, 60:

– Det går väldigt sakta, jag har aldrig sett vattnet stiga så sakta förut. Man kan se ormarna kräla samtidigt som vattnet höjer sig. Grannarna säger att det finns alligatorer också, men jag har inte sett några.

Han har en husbil som han kunde köra ut till sin farbror, som bor högre upp i Richmond, den när det började regna. Grannen Jesus Cardenas har inte samma tur. Han står och tittar på sitt hus, som redan står ungefär en meter under vatten. Snart kan det bli mer.

– Jag tog mig in i huset, allt låg under vatten. Jag fick inte med något ut.

Han och familjen bor hos en av sönerna i norra Houston för tillfället.

En man vadar ut till sin husbil för att hämta en bilmotor. Inte för att den fungerar just nu, utan för att den kan generera pengar:

– Den är värd över tusen dollar, säger mannen, som kallas Rory, när han kommer ut ur vattenmassorna, blöt från låren och neråt.

Han skrattar:

– Det gäller att rädda det som räddas kan.
