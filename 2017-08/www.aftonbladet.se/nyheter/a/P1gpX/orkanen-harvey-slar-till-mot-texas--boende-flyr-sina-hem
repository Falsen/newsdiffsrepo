Orkanen Harvey slår till mot Texas – boende flyr sina hem
EBBA THORNÉUS

Orkanen Harvey, som just nu drar in över kusten mot Texas och Louisiana, har alla klassiska tecken för att bli en ”monsterstorm”.

Det varnar nu flera meteorologer för och enligt det amerikanska orkancentret NHC kan Harvey snabbt intensifieras och har potential att skapa ”livshotande och ödeläggande” översvämningar.

– Det är en väldigt farlig storm. Den har alla ingredienser som behövs för att kunna intensifiera och vi kan se att det sker ganska snabbt, säger chefen för National Weather Service, Louis Uccellini, till nyhetsbyrån AP.

Harveys starkaste ihållande vindar uppmättes på torsdagen till 39 meter per sekund och stormens centrum beräknas nå land på lördag.

Orkanen, som i nuläget graderas som kategori 2, kan vara en kategori 3-orkan när den når land, med vindar på runt 58 meter per sekund.

Det blir i så fall den starkaste orkan som når USA:s fastland på tolv år.

Närmare 90 centimeter regn väntas i vissa delar av Texas och guvernören Greg Abbot har utlyst nödläge i flera områden, i syfte att snabbare kunna sätta ut räddningsresurser där det behövs.

Under torsdagen fylldes motorvägarna i delstaten av flyende fordon som valde att evakuera sig norrut i vänta på det kraftiga regnet.

Harvey hotar även en tredjedel av USA:s oljeraffineringskapacitet, och tvingar energibolag att vidta försiktighetsåtgärder och evakuera personal från olje- och gasplattformar i området.

Myndigheter i Houston, den största staden i stormens väg, räknar dock inte med att behöva utfärda evakueringsorder men väntar sig kraftiga regn i upp till fem dagar. Stadens skolor håller stängt till på måndag.

Harvey väntas också översvämma New Orleans i Louisiana, där orkanen Katrina dödade mer än 1 800 människor 2005.

New Orleans borgmästare Mitch Landrieu säger att räddningsfordon, sandsäckar och båtar står redo, men att inga evakueringsorder hittills har planerats.

– Vi måste bara vara säkra på att vi är förberedda på kraftiga regn under nästa vecka.

I Louisiana har hundratals båtar placerats ut runt om i staten, och mer än en halv miljon sandsäckar.
