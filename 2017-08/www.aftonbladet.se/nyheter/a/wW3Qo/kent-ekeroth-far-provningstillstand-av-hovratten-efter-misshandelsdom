Kent Ekeroth får prövningstillstånd av hovrätten efter misshandelsdom
EBBA THORNÉUS

Det var den 28 juni som Stockholms tingsrätt dömde den Sverigedemokratiska riksdagsledamoten Kent Ekeroth för ringa misshandel efter en incident i en nattklubbskö utanför nattklubben Solidaritet den 24 november 2016.

Ekeroth har medgett att han utdelat ett slag med öppen hand, men hävdat att det var i nödvärn. Påföljden blev dagsböter motsvarande 38 400 kronor, medan målsägande inte beviljades något skadestånd.

Både Kent Ekeroth och målsägande har överklagat domen och under fredagen meddelade hovrätten att man beviljar prövningstillstånd i målet – vilket betyder att man kommer att pröva om åtalet är styrkt och om målsäganden i så fall ska få skadestånd.

Enligt Ekeroths advokat, Johan Eriksson, är hans klient mycket nöjd med hovrättens beslut då han anser att åklagaren inte lyckades motbevisa hans påstående om att han agerade i nödvärn.

– Han tyckte det var gött och är naturligtvis nöjd med det. Vår inställning är ju att han inte borde ha dömts och nu ska vi ha en ny rättegång.

I ett mejl till Aftonbladet skriver Kent Ekeroth själv om beslutet:

”Det är såklart positivt att hovrätten i alla fall tar detta steg så det finns en chans att rätta till det skandalösa beslut som tingsrätten tog.”

Ekeroth har sedan i februari haft paus från sina uppdrag i riksdagen.

Sverigedemokraternas gruppledare Mattias Karlsson har tidigare sagt att Ekeroth kommer behöva lämna riksdagen om domen vinner laga kraft.

– Om domen vinner laga kraft så måste han lämna riksdagen. Vi kan inte ha företrädare som är dömda för våldsbrott, säger Karlsson till Ekot.
