måndag 21 augusti 2017
Jurist: Hon måste dömas till livstid
ADAM WESTIN

Johanna Möller, 42, och Mohammad Rajabi, 21, kommer att dömas för mord.

Det står redan klart när Västmanlands tingsrätt i dag presenterar domen. Rätten har slagit fast att den så kallade Arbogakvinnan mördat sin make Aki Paasila. Han hittades i sjön vid föräldrarnas sommarstuga i Granliden i augusti 2015.

Ett år senare mördade Johanna Möller sin pappa och försökte mörda sin mamma i samma sommarstuga i Granliden, tillsammans med sin dåvarande pojkvän Mohammad Rajabi.

Enligt Elisabeth Massi Fritz, brottsmålsadvokat som följt fallet, har brotten begåtts med sällsynt stor hänsynslöshet, råhet och grymhet.

– Beträffande brotten mot Arbogakvinnans föräldrar är det brott som har riktats mot två gamla människor, i deras hem. De har varit totalt försvarslösa och upplevt en stor dödsångest, säger Elisabeth Massi Fritz.

Johanna Möller, som även funnits skyldig till bland annat grovt bedrägeri, givande av muta, hot mot tjänstemän och flera fall av stämpling till mord, bör dömas till lagens strängaste straff, säger Elisabeth Massi Fritz.

– Jag ser inget annat än livstids fängelstraff.

Det har varit många turer kring Mohammad Rajabis ålder – och därmed vilket straff han ska få.

I Sverige kan man inte dömas till livstids fängelse om man är under 21 år gammal när man begår brottet. Åklagarna i rätten att Mohammad Rajabi var 25 år gammal, men Rättsmedicinalverket kunde inte fastställa hans ålder.

Efter att åklagare tagit del av iranska myndighetsdokument slog man fast att Mohammad Rajabi är född den 8 januari 1996, och var därmed 20 år gammal när han begick mordet. Åklagare har därefter yrkat på 14 års fängelse.

– Det kommer bli ett hårt och kännbart fängelsestraff som definitivt måste kombineras med utvisning till hemlandet Afghanistan, säger Elisabeth Massi Fritz.

Därutöver tycker Elisabeth Massi Fritz att alla målsägande i målet, det vill säga anhöriga, bör tilldelas höga skadestånd.

– Mamman överlevde och hennes lidande måste ha lett till ett synnerligen stort lidande som kommer vara livslångt, säger Elisabeth Massi Fritz.
