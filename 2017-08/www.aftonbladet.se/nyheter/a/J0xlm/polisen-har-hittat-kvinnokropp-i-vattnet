måndag 21 augusti 2017
Polisen har hittat kvinnokropp i vattnet
OSKAR FORSBERG

Polisen i Köpenhamn lade tio i sju ut på Twitter att man fått in tips från allmänheten om en kvinnokropp i vattnet sydväst om  Amager i Køgebukten.

Det är på det stället man sedan tidigare letar efter den försvunna svenskan Kim Wall.

Danska polisen bekräftar nu att de har hittat en kvinnokropp.

– Vi har hittat kroppen av en kvinna, säger Stien Hansen till Aftonbladet.

Polisen arbetar just nu för fullt på platsen, som enligt Aftonbladets fotograf, är avspärrad.

Kroppen låg i vattnet ungefär fem meter från strandkanten. Flera poliser och kriminaltekniker arbetar just nu på platsen. Även en helikopter har kallats ut till Amager.

Danska TV2 rapporterar att kroppen tagits upp på land i området Vestamager.

Man har satt upp en omfattande avspärrning och vill inte att några personer kommer i närheten.

Polisen vill i nuläget inte lämna några detaljer eller någon ytterligare information om fyndet.

Man har kallat till en presskonferens på polishuset i Köpenhamn klockan 20.30.

Texten uppdateras
