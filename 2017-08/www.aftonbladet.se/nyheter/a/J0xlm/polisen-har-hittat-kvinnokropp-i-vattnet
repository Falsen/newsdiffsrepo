måndag 21 augusti 2017
Polisen har hittat kvinnokropp i vattnet
OSKAR FORSBERG

Polisen i Köpenhamn lade tio i sju ut på Twitter att man fått in tips från allmänheten om en kvinnokropp i vattnet sydväst om Amager i Køgebukten.

– Vi har hittat kroppen av en kvinna, säger polisens presstalesperson Stien Hansen till Aftonbladet.

Kroppen ska ha legat vid Klydesøen i Vestamager. Det är nära områdena där man sedan tidigare letar efter den försvunna svenskan Kim Wall.

– Det är en torso från en kvinna som har anträffats, säger polisens spaningsledare Jens Møller på en presskonferens.

Fyndet består av en bål. Huvud, armar och ben saknas.

– Det är för tidigt att avgöra om det är Kim Wall, säger polisens presstalesperson och tillägger att Walls anhöriga är underrättade om fyndet.

Nu ska det genomföras en rättsmedicinsk undersökning för att försöka fastställa identiteten, bland annat med hjälp av DNA-teknik.

Tidigare under måndagen hävdes viss sekretess i ärendet efter en begäran av åklagaren och Peter Madsens försvarare.

Då offentliggjordes att den häktade Peter Madsen ska ha uppgett i förhör att det var en olycka ombord på ubåten som ledde till Kim Walls död.

Efter olyckan ska den danske uppfinnaren ha dumpat kroppen i havet. Enligt dansk polis har Madsen i förhör sagt att han ”begravt henne till havs”.

Polisen fortsätter sökandet efter Kim Wall. Spaningsledare Jens Møller berättar på presskonferensen att man kommer använda sig av dykare.

– Vi kommer fortsätta att leta på både den danska och den svenska sidan av Kögebukten, säger han.

Kroppen låg i vattnet ungefär fem meter från strandkanten. Fyndet gjordes av en privatperson som larmade polisen.

Flera poliser och kriminaltekniker arbetar just nu på platsen. Även en helikopter har kallades ut till Amager.

Enligt Jens Møller bedömer man att kroppen ska ha legat i vattnet ”en tid”.

Man har satt upp en omfattande avspärrning vid fyndplatsen och vill inte att några personer kommer i närheten.

Polisen vill i nuläget inte lämna några mer detaljer eller någon ytterligare information om fyndet.
