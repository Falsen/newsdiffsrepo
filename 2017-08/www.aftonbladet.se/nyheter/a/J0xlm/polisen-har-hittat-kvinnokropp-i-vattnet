måndag 21 augusti 2017
Polisen har hittat kvinnokropp i vattnet
OSKAR FORSBERG

Polisen i Köpenhamn lade tio i sju ut på Twitter att man fått in tips från allmänheten om en kvinnokropp i vattnet sydväst om Amager i Køgebukten.

– Vi har hittat kroppen av en kvinna, säger polisens presstalesperson Stien Hansen till Aftonbladet.

Kroppen ska ha legat vid Klydesøen intill Vestamager. Det är på det stället man sedan tidigare letar efter den försvunna svenskan Kim Wall.

– Det är en torso från en kvinna som har anträffats, säger polisens presstalesperson vid en presskonferens.

Fyndet består av en bål. Huvud, armar och ben saknas ännu.

– Det är för tidigt att avgöra om det är Kim Wall, säger polisens presstalesperson.

Nu ska det genomföras en rättsmedicinsk undersökning för att försöka fastställa identiteten, bland annat med hjälp av DNA-teknik.

Polisen fortsätter sökandet efter Kim Wall. Spaningsledare Jens Møller berätar på presskonferensen att man kommer använda sig av dykare.

– Vi kommer fortsätta att leta på både den danska och den svenska sidan av Kögebukten, säger han.

Kroppen låg i vattnet ungefär fem meter från strandkanten. Fyndet gjordes av en privatperson som larmade polisen.

Flera poliser och kriminaltekniker arbetar just nu på platsen. Även en helikopter har kallades ut till Amager.

Enligt Jens Møller bedömer man att kroppen ska ha legat i vattnet ”en tid”.

Man har satt upp en omfattande avspärrning vid fyndplatsen och vill inte att några personer kommer i närheten.

Polisen vill i nuläget inte lämna några detaljer eller någon ytterligare information om fyndet.
