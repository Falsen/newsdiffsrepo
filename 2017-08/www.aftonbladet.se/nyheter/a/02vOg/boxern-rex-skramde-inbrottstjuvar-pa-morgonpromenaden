Boxern Rex skrämde inbrottstjuvar på morgonpromenaden
JONNA CLAESSON

Boxern Rex, 2 år, och Peter Roslund, 49, var ute på sin vanliga morgonpromenad när de fick syn på en stor svart skåpbil som stod konstigt placerad intill skogsvägen, vilket Helsingborgs Dagblad var först med att berätta.

– Vi har gått den tusen gånger och det brukar aldrig vara någon aktivitet där, jag förstod direkt att det var någonting som inte stämde, säger Peter.

Peter uppmärksammade att det satt en person i bilen och att det stod ett flertal personer utanför bilen och lastade in saker.

– Jag förmodade att det var stöldgods de lastade in så jag försökte få upp mobilen för att fotografera registreringsskyltar och så, men då såg de oss.

Rex bufflade upp sig ordentligt och när tjuvarna fick syn på honom satte de gasen i botten och for iväg.

– Först trodde jag att alla hade hunnit in i bilen men när jag kom fram till platsen såg jag att en av männen flydde genom gångtunneln. Jag kunde se honom bland träden, först tittade han på mig och sedan på Rex.

Kvar på platsen låg stöldgodset och Peter ringde till polisen som anlände till platsen på några minuter.

– De kom flera patruller och en polishund. Jag visade vart han hade sprungit och de fick upp ett spår direkt, men efter fyra hundra meter var spåren borta och de misstänkte att mannen som sprungit i skogen blivit upphämtad av en bil.

Polisen säger till Helsingborgs Dagblad att man misstänker att skåpbilen har varit inblandad i ett inbrott.

– Det finns vissa vittnesuppgifter som tyder på det. Vi var på plats under morgonen och sökte i skogen med hund, men efter en bit slutade spåren. Det fanns verktyg kvar på marken, dessa tog vi i beslag, säger Anna Göransson på polisens ledningscentral.

Även om varken polisen, Peter eller Rex fick tag i några tjuvar är Peter nöjd över deras insats och delade med sig av händelsen på Rex Facebooksida.

– Rex är jättesnäll men det vet ju inte buset. Nu hoppas vi på att vi skrämt iväg dem för gott. De vågade inte ta fighten men hade de gjort det är jag säker på att Rex hade skyddat mig.

För fler liknande artiklar − följ Svenska Hjältar på Facebook
