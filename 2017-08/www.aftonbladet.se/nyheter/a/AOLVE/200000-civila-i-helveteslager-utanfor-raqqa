200 000 civila i ”helvetesläger” utanför Raqqa
NIVETTE DAWOD

Hundratusentals människor har flytt från Raqqaprovinsen i norra Syrien sedan den USA-ledda koalitionsgruppen SDF intensifierade striderna för att ta kontrollen över staden Raqqa i juni i år, uppger FN.

– Många tar sig med båt eller försöker simma över floden Eufrates. Vi var tio i en liten båt och fick klamra oss fast och ducka för att undvika beskjutning, säger  Abdul Hassan Ibrahim som flytt från Raqqa till nyhetsbyrån Reuters.

Men för många av de som levt under IS terror fortsätter förhållanden att vara svåra både när de flyr och när de kommit fram till flyktinglägren i den syriska öknen.

Internationella Röda korsets talesperson Ingy Sedky besökte nyligen fem olika flyktingläger utanför Raqqa och skrev i ett blogginlägg att hon sett ”enormt lidande”.

– Jag har jobbat i Syrien i över ett år och jag måste säga att det här antagligen är de värsta lägren jag någonsin besökt. Folk lever i helvetet, helt enkelt, säger hon till den amerikanska radiokanalen NPR.

Det finns varken tillräckligt med vatten, mat eller tak över huvudet, beskriver Sedky. Grundläggande vård och toaletter är båda bristvaror. Hettan - närmare 45 grader - beskrivs som outhärdlig framförallt för barnen. Dessutom finns både ormar och skorpioner.

Enligt lokala frilansjournalister och oppositionella aktivisters rapporter ska det vara SDF som styr i flera av lägren, och enda sättet att få en drägligare situation, eller helt enkelt lämna lägren, ska vara att muta soldater i koalitionen. Enligt en rapport behandlas flyktingar i SDF-kontrollerade läger mycket illa:

– Att leva i ett fängelse hade varit lättare än att leva i ett av de här lägren. Vi behandlas som fångar, vi tillåts inte lämna, säger Ahmed, som flytt staden Deirezzor till Arishalägret i Hassakehprovinsen i nordöstra Syrien, till nyhetssajten Middle East Eye.

SDF:s talesperson förnekar dock i samma artikel att man kontrollerar några läger.

Ingy Sedky från Röda korset har besökt just Arishalägret,  där det enligt uppgift bor omkring 6 000 människor på en plats som tidigare var ett före detta oljeraffinaderi. Giftigt avfall tros finnas i vattnet, men de människor som flytt dit tvingas dricka det ändå.

”Skulle du dricka det här vattnet, skulle du sova här? frågade människor mig hela tiden”, skriver Ingy Sedky i Röda korset-bloggen.

Omkring 20 000 personer ska också finnas kvar i Raqqas innerstad, som är centrum för striderna. Där uppges koalitionen senast i går ha dödat 42 civila, varav 19 av dem var barn och tolv var kvinnor, i ett flyganfall, enligt den oppositionella gruppen Syriska människorättsobservatoriet (SOHR).

Terrorgruppen Islamiska staten har sedan 2014 kontrollen över Raqqa, som man utropat till sin kalifatshuvudstad, men den kurdisk-arabiska SDF-styrkan ska nu ha tagit tillbaka över halva staden från extremisterna.

Man varnar dock för att IS lämnat försåtsminering efter sig och att risken för prickskyttar och drönarattacker fortfarande är mycket stor.

I intervjun med NPR får Sedky frågan om människorna hon träffat i olika läger tror att IS snart kan vara besegrade i Raqqa:

– Människorna bryr sig inte om politik längre. Det enda de önskar och hoppas på är att överleva, svarar hon.
