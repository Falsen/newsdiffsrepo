Madsen berättade tidigt för polisen om Kim Walls död
GUSTAF TRONARP

När Peter Madsen plockats upp ur vattnet i Kögebukten hävdade han att den hemmabyggda ubåten Nautilus sjunkit på grund av ett tekniskt fel. Den svenska journalisten Kim Wall, som befunnit sig ombord för att göra ett reportage, sa han sig ha släppt av kvällen före.

Men nu visar rättsdokument som nyhetsbyrån Ritzau tagit del av att Madsen i ett tidigt skede berättade för polisen att Kim Wall avlidit efter en olycka på ubåten. Uppfinnaren medgav dessutom att han ”begravt” journalisten i Öresund. Madsen ska ha lämnat denna förklaring redan innan det första förhöret i Köpenhamns tingsrätt. Den versionen har han hållit fast vid sedan dess.

Ubåten Nautilus sjönk på förmiddagen den 11 augusti. Två dagar senare hölls den första häktningsförhandlingen mot Peter Madsen. Då ville uppfinnaren att medier skulle få närvara i rättssalen, eftersom han var angelägen om att få förklara sig offentligt. Rätten avslog dock hans begäran av hänsyn till Kim Walls anhöriga.

Efter haveriet satte en enorm sökinsats igång. Den 21 augusti hittades journalistens torso utanför ön Amager i Köpenhamn. Polisen fortsätter dock att leta efter fler kroppsdelar i vattnet. Svenska specialutbildade sökhundar har hjälpt till i insatsen.

Peter Madsen sitter häktad misstänkt för mord alternativt dråp samt brott mot griftefriden. Han nekar till brott. I början av nästa vecka ska rätten i Köpenhamn ta ställning till om uppfinnaren ska stanna kvar i häktet eller släppas på fri fot.
