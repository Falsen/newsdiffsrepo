Åklagare: Extremister hade dödslistor på vänsterpolitiker
JOAKIM MAGNÅ

Den tyska federala polisens specialstyrka GSG9 genomförde i gryningen räder mot flera adresser i och runt de nordtyska städerna Rostock och Schwerin.

Två män misstänks i ärendet. De ska ha bunkrat upp ammunition, mat och skjutvapen samt ha gjort listor över betydelsefulla vänsterpolitiker i delstaten Mecklenburg-Vorpommern, politiker som de ville mörda.

En talesperson för den federala åklagarmyndigheten uppger att mordplanerna var i sin linda.

Ingen av de misstänkta männen är gripna. Men det rör sig om en polis i staden Ludwigslust utanför Schwerin samt en 45-årig man, som i tyska medier pekas ut som representant för ett litet lokalt parti.

Männen ska ha planerat att mörda vänsterpolitikerna på grund av deras invandringspolitik. De ska ha lagrat vapen och proviant eftersom de var rädda för att det tyska samhället skulle kollapsa.

– De misstänkta såg den befarade krisen som en möjlighet att döda personer på den politiska vänsterkanten med de här vapnen, säger åklagarmyndigheten i ett uttalande, skriver The Telegraph.

Målet med måndagens räder var att säkra bevis. Männens skjutvapen är licensierade och lagliga.

De två misstänkta männen beskrivs som högerextrema konspirationsteoretiker av myndigheterna.

Polisen hade haft de båda männen under uppsikt en tid. De var aktiva på chattforum på internet där de delade med sig av sina apokalyptiska teorier – och sitt raseri över invandringen och invandringspolitiken.

Hur allvarliga mordplanerna varit är oklart och ska utredas vidare. Då kommer även åklagarna kunna ta ställning till om de misstänkta männen ska gripas och åtalas.

Mecklenburg-Vorpommern är förbundskansler Angela Merkels hemstat.
