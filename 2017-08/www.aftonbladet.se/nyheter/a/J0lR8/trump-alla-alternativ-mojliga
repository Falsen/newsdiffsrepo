Trump: Alla alternativ möjliga
JOSEFIN SILVERBERG

Spänningarna på Koreahalvön fortsätter att trissas upp. Det var bara några dagar sedan som Nordkorea avfyrade tre kortdistansrobotar mot Japanska Havet och under måndagskvällen avfyrade Nordkorea ytterligare en robot i riktning mot japanskt territorium.

Japan har redan uttalat sig om handlingen och uppmanade invånarna i landets norra regioner att söka skydd. Roboten passerade dock över Japan. Trots detta ser man aggressionen som ett allvarligt säkerhetshot.

– Det är det allvarligaste hotet någonsin, säger premiärminister Shinzo Abe på en kort pressträff innan han gick vidare till ett krismöte under gårdagen.

Roboten ska ha slagit ner i Stilla havet 118 mil öster om Hokkaido-udden Erimo, rapporterade NHK. Totalt färdades roboten 270 mil, uppger sydkoreansk militär, enligt Yonhap.

Strax efter kallade Sydkoreas regering till möte i FN:s säkerhetsråd. Det ska hållas sent på tisdagen. Rådet har tidigare kommit överens om hårdare sanktioner mot diktaturen, bland annat ett totalt förbud att exportera kol och järn till Nordkorea.

Shinzo Abe, Japans premiärminister, har haft ett 40 minuter långt telefonsamtal med Donald Trump efter att den senaste missilen avfyrats. Enligt Abe är länderna nu överens om sin inställning till Nordkorea, samt vilka åtgärder de båda länderna vill ta till.

– Japan och USA är överens, säger Abe i ett uttalande, skriver AP. Donald Trump ska ha sagt att han står på Japans sida till ”100 procent”.

– President Trump uttryckte sitt starka engagemang för att försvara Japan, säger premiärministern.

USA:s president har tidigare markerat hårt mot Nordkorea och sagt att Kim Jong-un att kan vänta sig ”eld och ursinne” om han hotar USA.

– Alla alternativ är möjliga, säger Donald Trump, enligt AP.

I ett uttalande från Vita Huset som bland andra Sky News citerar säger presidentent att ”världen har fått ett tydligt meddelande från Nordkorea, den här regimen visar förakt för sina grannländer, FN:s medlemsländer och standarden för acceptabelt internationellt beteende”.

Kim Jong-un har planer på att attackera det amerikanska territoriet Guam och för att nå den amerikanska ön måste robotarna passera över japansk mark.

Enligt AP är detta första gången sedan 1988 som en Nordkoreansk missil avfyrats över Japan. Testskjutningen kommenterades under gårdagen av Yoshihide Suga, chefsekreterare för Japans kabinett, som ”utan motstycke och ett allvarligt hot mot vår nation”.

Även Kinas regering uttalat sig. Hua Chuying, talesperson för utrikesdepartementet, upprepar Pekings vilja till att fredsförhandla och säger nu att press och sanktioner inte längre kommer lösa de grundläggande problemen, skriver AFP.

Nordkoreas mål är att ta fram långdistansmissiler som kan bära kärnvapen och nå USA. Även Ryssland uttrycker nu sin oro för Nordkoreas växande aggression. Reuters skriver, med hänvisning till ryska nyhetsbyrån Ria Novosti, att den ryska regeringen är ”extremt oroade”.

– Vi ser en tendens till upptrappning. Vi är extremt oroade av den allmänna utvecklingen, säger Rysslands vice utrikesminister Sergej Ryabkov till Ria Novosti.

Den brittiska premiärministern Therese May kommenterar genom en talesperson att hon är ”vansinnig över Nordkoreas vårdslösa provokation och starkt fördömer de olagliga testskjutningarna”, skriver AFP.

”Från vårt perspektiv är vi villiga att fortsätta jobba med våra internationella samarbetsparnters för att fortsätta pressa Nordkorea”, säger hon i ett uttalande från Downing Street, enligt AFP.
