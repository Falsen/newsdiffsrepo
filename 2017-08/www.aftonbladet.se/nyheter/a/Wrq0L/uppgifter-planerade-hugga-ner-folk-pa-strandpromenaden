söndag 20 augusti 2017
Uppgifter: Planerade hugga ner folk på strandpromenaden
JOAKIM MAGNÅ

Terroristerna dödade 13 personer på La Rambla i Barcelona och några timmar senare en person i kuststaden Cambrils. Men mycket tyder på att terrordåden i Spanien hade kunnat bli betydligt blodigare. Båda attackerna var en slags plan b.

Den katalanska polisen bedömer att terroristcellen ursprungligen planerade flera större attacker, bland annat ett bombdåd. Den storslagna planen gick om intet när deras hus i Alcanar exploderade i samband med bombtillverkning i onsdags.

Inte minst attacken i Cambrils framstår som ett misslyckande.

Dådet har beskrivits som en fordonsattack. Men enligt polisuppgifter till tidningen El Pais var planen egentligen att angripa semesterfirarna på strandpromenaden med knivar och yxor.

Polisen lyckades stoppa de fem terroristerna som färdades i en Audi A3. Skottlossning bröt ut och en av polismännen sköt på egen hand ihjäl fyra av männen. Den femte mannen ses skjutas ner av polisen på en mobilfilm som en turist filmat på platsen. Mannen skadades och dog något senare.

Minst en av angriparna ska ha skjutits när han knivskar en person i ansiktet.

Anledningen till att polisen hann i kapp terroristerna och kunde förhindra en massaker är att gärningsmännen väckte uppmärksamhet när de körde igenom vägspärrar in mot centrala Cambrils, skriver El Pais.

Polisen konfronterade terroristerna utanför en båtklubb.

Den polisman som ensam dödade fyra av männen kallas hjälte i spansk media. Myndigheterna har valt att inte offentliggöra hans identitet med hänsyn till hans säkerhet och familj. Men han beskrivs som en lugn man, som arbetade övertid när han hamnade mitt i terroristjakten, skriver El Mundo.

I bilen och på de skjutna männen hittades flera yxor och knivar. De fem männen hade också falska bombbälten på sig.

En källa uppger för El Pais att syftet med bombbältena var att skrämma slag på människorna på strandpromenaden för att lättare kunna hugga ner dem.

Den spanska polisen arbetar efter hypotesen att terrorcellen utgjordes av åtminstone tolv män. Fyra är gripna. Åtta är döda – fem i Cambrils och tre i husexplosionen i Alcanar.

Dessutom söker polisen efter eventuellt ytterligare tre personer, däribland 22-årige Younes Abouyaaqoub som misstänks ha kört terrorskåpbilen i Barcelona. Polisen undersöker om fingeravtryck som säkrats på bilens ratt kommer från honom.

Imamen Abdelbaki Es Satty pekas ut som gruppens ideologiska hjärna och en ledarfigur för de unga männen. Det är oklart om han lever. En teori är att han dog i husexplosionen i Alcanar.

Ingen av de inblandade är dömda för terroristbrott sedan tidigare.

De fyra män som gripits misstänkta för inblandning i terrorattentaten kommer att förflyttas från Barcelona till Madrid för att där ställas inför en domare för första gången.
