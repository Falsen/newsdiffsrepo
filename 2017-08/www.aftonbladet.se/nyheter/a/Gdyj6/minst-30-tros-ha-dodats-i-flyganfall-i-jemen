Minst 30 tros ha dödats i flyganfall i Jemen
NIVETTE DAWOD

Flera nyhetsbyråer rapporterar om ett flyganfall under förmiddagen mot ett hotell norr om Sana, där minst 30 personer ska ha dödats och flertalet ska ha skadats. Flera offer ska vara civila, uppger nyhetsbyrån AFP.

Sana kontrolleras av de shiamuslimska Houthirebellerna, som uppger för AFP att det skett ett flertal flygattacker under onsdagsmorgonen, och att målen bland annat varit bostadshus och khatodlingar.

Just odlingar och försäljningsplatser för drogen khat har varit mål för flygattacker tidigare, bland annat träffades en marknad i norra Jemen i juni som misstänktes sälja stora mängder khat.

I Jemen strider Houthirebellerna, stödda av Iran, mot en Saudiledd koalition av arabländer, stödda av USA och den sunnimuslimska regeringen i Jemen sedan två år tillbaka. Båda sidor har gjort sig skyldiga till krigsbrott, anser Amnesty International.

Över 10 000 civila tros ha dödats sedan 2015, och landet står på gränsen till en svältkatastrof, enligt flera hjälporganisationer.
