Familjen söker svenska Maj-Britt, 91, efter Harvey
JOSEFIN SILVERBERG

Svenska Maj-Britt, 91, flyttade till USA från Kristianstad 1959. I Houston har hon bott sedan mitten på 60-talet.

Sedan hennes amerikanska make Harvey dog för drygt fyra år sedan lever hon ensam med sin lilla hund i i en vit tegelvilla på Harris Street i La Porte, nära Pasadena, Houston. Dottern Eva Hedlund finns i Sverige. Nu är hon oroad över sin mamma – de har inte haft kontakt sedan innan orkanen Harvey drog in över Texas. Annars brukar de höras någon gång i veckan.

– Det måste ha varit i fredags som hemtjänsten senast var hos henne. De är där måndag till fredag och hjälper henne. Jag hade inte koll på stormen förrän lördagmorgon, hade jag vetat så hade jag sagt åt henne att ta sig därifrån, säger Eva Hedlund.

Eva Hedlund har varit i kontakt med en av dem som hjälper Maj-Britt med sina dagliga bestyr.

– Hon kom själv inte ut ur sitt hus. Det går inte att be någon att försöka göra något för att hitta henne.

Familjen tror att Maj-Britt kan ha tagits till något tillfälligt evakueringsboende i närheten av sitt hem. Många har fått söka skydd på de evakueringsplatser som upprättats när stormen Harvey dränkt området i vatten. Maj-Britt har bara en fast telefon och ingen i familjen har kunnat nå henne.

– Jag försöker att ha kontakt med alla som kan veta något. Hennes barnbarn i Seattle säger att National Guard kan ha evakuerat henne och hennes grannar, förhoppningsvis befinner sig hon på något evakueringsboende, säger Eva.

Maj-Britt är trots sina 91 år relativt pigg. Hon har en del problem med synen men huvudet är det inget fel på berättar dottern:

– Hon är otroligt skarp i huvudet, väldigt alert. Hon kommer att göra succé på det där evakueringsboendet.

Det är inte första gången som Maj-Britt Easly hamnar mitt i stormens öga. 2005 besökte Aftonbladets team henne och maken Harvey. Då hade hela kvarteret blivit evakuerad, men maken Harvey, då 81 år gammal, var rörelsehindrad och för svag för att kunna evakueras.

Nu hoppas Eva Hedlund på att få kontakt med någon som vet om Maj-Britt har evakuerats eller inte. Hon är orolig att situationen ska bli för påfrestande för hennes mamma.

– Jag vill inte att hon dör där på något evakueringsboende av stress. Sjukhus och ambulans fungera inte. Det finns ingen vård att få om något skulle hända.
