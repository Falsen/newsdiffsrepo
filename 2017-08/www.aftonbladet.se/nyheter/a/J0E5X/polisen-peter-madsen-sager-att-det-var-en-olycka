tisdag 22 augusti 2017
Polisen: ”Peter Madsen säger att det var en olycka”
MAJA K NILSSON

När Peter Madsen häktades för att ha orsakat Kim Walls död ville han ge en offentlig förklaring till försvinnandet. Men Köpenhamns tingsrätt beslutade om stängda dörrar av respekt för anhöriga och för att inte försvåra polisutredningen.

I ett pressmeddelande på måndagen meddelar nu Köpenhamnspolisen att delar av domstolssekretessen har hävts – efter en begäran från åklagaren och försvaret. Den danske uppfinnaren ska ha sagt både till polisen och till domstolen att det var en olycka ombord på ubåten som ledde till Kim Walls död.

– Vi tror att han talar sanning när han säger att hon dött i ubåten, säger Köpenhamnspolisens presstalesman Steen Hansen till TT.

Efter olyckan ska Peter Madsen ha dumpat kroppen till havs i Kögebukten. Enligt polisen har den danske uppfinnaren uppgett att han ”begravt henne till havs”.

– Det är med sorg och bestörtning som vi mottagit beskedet om en kollegas död. Våra tankar är med Kim Walls familj, säger Journalistförbundets ordförande Jonas Nordling, i ett pressmeddelande.

Peter Madsens försvarsadvokat, Betina Hald Engmark, säger att hennes klient samarbetar med polisen.

– Just nu är han lättad över att de nya uppgifterna har blivit offentliga. Men han är fortsatt väldigt påverkad av situationen, säger Betina Hald Engmark till TV2.

Peter Madsen har tidigare sagt att han lämnade av Kim Wall vid Refshaleøen i Köpenhamn senare på torsdagskvällen den 10 augusti. En förklaring som han senare ändrat.

– Folk reagerar olika när de varit med om en traumatisk händelse, säger Betina Hald Engmark.

Advokaten understryker dock att hon uttalar sig generellt. Hon kan inte säga något om Peter Madsens anledning till att ändra sin förklaring, rapporterar TV2.

Peter Madsen är fortsatt misstänkt för vållande till annans död och sökandet efter Kim Wall fortsätter. Både svenska och danska sjöfartsmyndigheter har kunnat kartlägga ubåtens färd i Öresund och Kögebukten. Ubåten ska ha färdats enbart i danska vatten och i fredags har danska dykare letat längs rutten. Även en båt utrustad med ekolod har deltagit i sökandet efter Kim Wall och insatsen fortsätter under måndagen.

På den svenska sidan av Öresund har polisen bistått med båtar och helikopter. Även en specialsökhund som kan lukta sig till döda kroppar har använts när inte sjögången varit för kraftig.

– Just nu prioriterar vi det sydvästra hörnet av Skåne, huvudsakligen från Öresundsbron och söderut, säger kriminalkommissarie Mattias Sigfridsson som är den danska polisens kontaktperson i Sverige.

För en vecka sedan gick den danska polisen ut och sa att de vill söka igenom svenska vatten i jakten på Kim Wall. Men hittills har inga intressanta fynd gjorts.

– Allmänheten har också hjälpt till och ringt in om fynd som hittats i vattnet, det kan vara klädesplagg och flytvästar, säger Sigfridsson.

Hur länge kan ni söka efter en kropp?

– Det finns ingen regel, vi värderar och gör bedömningar hela tiden.

Kim Wall är försvunnen sedan torsdag 10 augusti. Hon sågs senast ombord på Peter Madsens privatbyggda ubåt Nautilus i höjd med Middelgrundsfortet.

– Jag fick ett mycket sympatiskt intryck av Kim som log och vinkade, säger Rasmus Ejlers, som var ute och seglade med sin son.

Ungefär en timme tidigare, klockan 19.30, hade ubåten setts lämna hamnen vid Refshaleøen i Köpenhamn. Kim Wall ska ha följt med för att göra ett reportage. På fredagen, efter att ubåten anmälts försvunnen, upptäcktes den i Kögebukten. Där sjönk farkosten och Peter Madsen räddades av en privatbåt. Dagen efter häktades Peter Madsen misstänkt för vållande till annans död under särskilt försvårande omständigheter.

Den danske uppfinnaren har sagt att det var ett fel på ubåten som gjorde att den sjönk men polisen har efter en teknisk undersökning konstaterat att ubåten sänktes med flit.

Den danska polisen har meddelat Kim Walls familj att hon förmodligen är död. Men för den svenska journalistens familj är läget oförändrat. I ett mejl till Aftonbladet skriver pappan: ”för närvarande så är läget oförändrat för oss. Vi är tacksamma för alla försök och hjälp med letandet efter Kim som görs just nu.”
