Kvinna rammade container – svårt skadad
GUSTAF TRONARP

Vid 03.30-tiden på onsdagsmorgonen fick polisen larm om en svår olycka på en mindre väg nära E4-påfarten mellan Linköping och Norrköping.

En bil hade kört in i en container som stod uppställd på en parkeringsficka.

– Det jag kan säga i nuläget är att det rör sig om en allvarlig olycka. Bilen har kört in i containern och kvinnan är allvarligt skadad, säger Torbjörn Lindqvist, vakthavande befäl vid polisen i region öst.

Inga andra trafikanter befann sig i närheten när olyckan inträffade.

– Vi har inga vittnen som sett själva händelsen. Det var en person som körde förbi platsen efteråt som ringde oss, säger Torbjörn Lindqvist.

Polisen uppmanar personer som har gjort observationer att höra av sig.

– Om någon har sett något men inte varit i kontakt med oss är vi naturligtvis tacksamma om man hör av sig.

Fordonet har tagits i beslag för en teknisk undersökning.



▪▪ Artikeln uppdateras.
