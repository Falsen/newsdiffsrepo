Flicka antastades av okänd man – på väg till fotbollsträningen
JAMSHID JAMSHIDI

Händelsen inträffade i Lidhult i Ljungby kommun under onsdagseftermiddagen.

– Det var två tjejer som var på väg till fotbollsarenan, och då är det en man som kommer ifatt tjejerna, säger Henrik Johansson, inre befäl vid polisen i Ljungby.

Den okända mannen tog tag i den ena flickan bakifrån och höll fast henne – samtidigt som han antastade henne.

– Han säger också att hon ska följa med honom, men hon lyckas till slut slita sig ifrån honom och springa, säger Henrik Johansson.

Flickan, som är tio år gammal, sprang till en av hennes fotbollstränare – som larmade polis, enligt uppgifter till Aftonbladet.

Flera polispatruller kallades till fotbollsarenan för att försöka spåra mannen, och under onsdagskvällen kunde polis gripa en misstänkt gärningsman.

– Genom allmänhet och en övervakningsfilm från Ica kunde vi identifiera honom och få fram en adress. Vi genomförde en husrannsakan och grep honom misstänkt för sexuellt ofredande, men han är överlämnad till sjukvården, säger Henrik Johansson.
