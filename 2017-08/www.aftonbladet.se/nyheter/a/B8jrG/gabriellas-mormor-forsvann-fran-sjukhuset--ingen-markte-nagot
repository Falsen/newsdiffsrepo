Gabriellas mormor försvann från sjukhuset – ingen märkte något
MALIN WIGEN

I fredags fick 24-åriga Gabriella Charles-Harris ett samtal från sin mamma vid åttatiden på kvällen. Hennes mormor, som ligger inne på Sahlgrenska sjukhuset sedan två veckor tillbaka, hade försvunnit från neurologiska avdelningen.

– Hon är väldigt förvirrad efter att ha drabbats av två strokes nyligen, säger Gabriella.

När hon pratade med sjukhuset visade det sig att mormodern varit borta i cirka tre timmar. Senast hon hade setts till hade hon suttit i det gemensamma rummet, iklädd sina vanliga kläder. Sjukhusets vakter letade efter henne på sjukhusområdet men Gabriella gissade att hon troligen begett sig därifrån.

Istället för att sitta hemma och vänta begav sig Gabriella och hennes kusin ut för att leta själva.

– Jag fick en magkänsla av att om hon hade åkt någonstans hade hon åkt hem till sig.

Och som hon trodde fann hon sin mormor utanför hemmet i Göteborg.

– Hon var nedkissad, blöt och jättekall, säger Gabriella.

Hon kontaktade sjukhuset och meddelade att hon hittat mormodern. Väl tillbaka på avdelningen tycker Gabriella att ingen riktigt tog ansvar över vad som hade hänt.

Gabriella kan inte förstå hur mormodern lyckades försvinna från avdelningen.

– Hon satt i allrummet, fullt påklädd i egna kläder med en påse med sina tillhörigheter, och ingen reagerade, säger hon och fortsätter:

– Vad som helst hade kunnat hända min mormor, hon kan inte klara sig själv. Efter tre timmar borde man ha fattat att hon inte var kvar på sjukhuset.

Hon vill att något görs så att det inte händer igen.

– Jag blir arg och ledsen, egentligen vill jag inte lämna min mormor där. De måste ta sitt ansvar, det är inte okej att något sådant här händer.

Vårdenhetschefen på avdelningen vill inte ställa upp på en intervju. Anders Berg, presskommunikatör på Sahlgrenska sjukhuset, säger att de inte kan kommentera händelser som rör enskilda patienter.

– Vi kommer att gå igenom händelsen för att se om det på något sätt brustit i våra rutiner. Och utifrån det se om det behövs göra några förändringar, säger han via mejl.
