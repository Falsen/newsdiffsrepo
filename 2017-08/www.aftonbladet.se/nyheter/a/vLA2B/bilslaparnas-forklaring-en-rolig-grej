Bilsläparnas förklaring: ”En rolig grej”
JOSEFIN SILVERBERG

De två 19-åringarna greps och anhölls men är inte längre frihetsberövade. De är misstänkta för sex fall av misshandel, och ytterligare ett fall av försök till misshandel. Tre gånger ska de ha släpat människor efter bilar i Malmö – fyra gånger i Lund. Aftonbladet har uppmärksammat deras tillvägagångssätt och de personer som skadats när de råkat ut för tonåringarna.

Duon har frågat personer efter vägbeskrivning och sedan greppat tagen om armen på sina offer och släpat dem efter bilen. Conny Andersen blev släpad hundra meter innan han föll till marken.

– Kroppen var i chocktillstånd, har han tidigare sagt till Aftonbladet.

En uppmärksam patrull kände igen bilen i förra veckan och en 19-åring kunde gripas några timmar senare. Han har erkänt att han är inblandad och därför har åklagare Fredrik Jönsson valt att inte gå vidare med häktningsförhandling.

– Jag gjorde bedömningen att det inte fanns någon återfallsrisk, utifrån hans uppgifter och hans förflutna, sade åklagare Fredrik Jönsson då.

Ytterligare en 19-årig man har anhölls på torsdagskvällen, och förhördes under fredagen.

– Båda har erkänt inblandning i det här och berättat hur det gått till, säger Fredrik Jönsson till Aftonbladet.

I förhör har de sagt att deras avsikt inte har varit att allvarligt skada någon.

– De har sagt att de gjort det som en rolig grej.

I och med att det finns vittnesuppgifter om att fler personer ska ha befunnit sig i bilen utesluter man inte att fler kan vara inblandade. Nu ska bilen gås igenom samt de mobiler som tagits i beslag. Det finns även uppgifter om att 19-åringarna ska ha filmat händelserna.

– Jag har inte sett filmerna – men vi har som sagt inte gått igenom mobiltelefonerna ännu, säger Fredrik Jönsson.
