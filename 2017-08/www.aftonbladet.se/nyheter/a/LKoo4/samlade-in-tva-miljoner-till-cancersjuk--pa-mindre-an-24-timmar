Samlade in två miljoner till cancersjuk – på mindre än 24 timmar
EBBA THORNÉUS

Det var 2007 som Erica Luoma, då 22 år gammal, fick ett krampanfall och fick åka akut till sjukhus. Strax efteråt fick hon beskedet att hon drabbats av den elakartade hjärntumören glioblastom som var grad 4.

Den aggressiva tumören satt dock på ett ställe där den gick att operera bort och efteråt behandlades Erica med både strålning och cellgifter.

Sommaren 2008 upphörde behandlingarna och Erica har därefter fått gå på regelbundna kontroller.

I samband med att Erica i mars i år skulle fira att hon varit cancerfri i tio år kom bakslaget – cancern var tillbaka.

– Jag tänkte att nu ska jag ha en stor jävla fest och fira att cancern var borta. Men så säger läkaren att den är tillbaka. Jag var helt chockad.

Dessutom hade tumören flyttat sig inåt vilket gjord det omöjligt för läkarna att operera utan att riskera att skada viktiga funktioner i hjärnan.

I stället har Erica fått cellgiftskurer en vecka i månaden. Trots det har tumören inte gått tillbaka utan växt från en till två centimeter.

– Läkarna vill dock inte utesluta att cellgifterna inte gjort någon skillnad och testa lite till men jag kände bara att jag inte kunna sitta och vänta.

Tillsammans med sin familj började Erica därför leta efter alternativa behandlingsmetoder och hittade då en klinik i Mexico.

– Där fanns det patienter med samma diagnos som jag vars tumörer hade krympt. En behandling kostar 250 000 kronor och det är ju svårt att veta hur många behandlingar som kommer krävas, berättar Erica som i söndags startade en insamling för att kunna täcka kostnaderna.

– Vi hade satt ett mål på två miljoner kronor, vilket var helt sjukt, och hade varit jättetacksamma om vi bara hade fått in 100 000 kronor.

Inledningsvis var det främst vänner och familj som kände till insamlingen men i samband med att Julia Mjörnstedt Karlsten, medgrundare av den ideella organisationen Ung cancer, under fredagen delade ett inlägg med Ericas berättelse på Facebook så började pengarna strömma in.

På drygt en timme var den uppe i över 50 000 kronor och på mindre än 24 timmar hade insamlingen slutligen nått målet på 2 miljoner kronor.

– Det känns fantastiskt och helt otroligt vad folk bryr sig och gör för att hjälpa en person som de aldrig ens har träffat. Jag hade aldrig i min vildaste fantasi trott att det detta skulle generera i så mycket pengar men det ger mig verkligen så mycket styrka och hopp.

– Julia kommer alltid att vara min hjälte ihop med alla andra som har bidragit. Det är för dem som jag nu kommer och har möjlighet att kriga.

Även Julia Mjörnstedt Karlsten är förvånad över den enorma respons som insamlingen fått.

– Jag har varit med om tidigare insamlingar som blivit virala men just den här har varit helt sjuk. I går satt vi och pratade begravning och idag pratar vi om att packa väskan till Mexico. Det är helt fantastiskt.

Nästa vecka ska Erica röntgas igen och veckan därpå kommer hon att träffa sin läkare och förhoppningsvis få ett nytt, mer positivt besked.

Men oavsett vad det beskedet blir kommer Erica att åka till Mexico.

– All statistik säger att man inte lever längre än tre år om man har fått den här diagnosen. Jag är redan ett mirakel som klarat så lång tid innan återfall. Jag vill att den ska försvinna helt och vi ger oss inte förrän den har gjort det. Jag kan inte stanna hemma i Sverige och vänta på cellgiftsbehandlingarna och bara orka flytta mig mellan soffan och sängen. Jag vill inte leva så, jag vill ha mer livskvalité än det.

Erica berättar att kampen mellan hopp och förtvivlan tär på henne.

– Jag är helt slut och känslomässigt är det verkligen hey baberiba. Jag fyller år på måndag och vet inte om det blir min sista födelsedag. Jag har haft mycket dödsångest. Samtidigt måste man rycka upp sig och tänka positivt, att det löser sig. Om inte annat så köper vi oss lite tid.

– I dag känns det ändå väldigt hoppfullt och att jag fått hoppet om livet tillbaka. Jag hoppas att jag ska kunna leva på den här vågen ett tag.
