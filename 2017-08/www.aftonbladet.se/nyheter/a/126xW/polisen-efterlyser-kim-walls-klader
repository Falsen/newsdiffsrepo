Polisen efterlyser Kim Walls kläder
PER ARNSÄTER

Inga kläder har påträffats varken i ubåten eller på kroppen som hittades i Køgebukten i måndags. Kläderna kan vara ett viktigt spår i polisens utredning av hur Kim Wall dog. Sökandet efter fler kvarlevor fortsätter under torsdagen med hjälp av dykare.

Har ni hittat hennes telefon?

– Jag vill inte diskutera förundersökningen nu, säger Jens Møller Jensen.

Peter Madsen ska förhöras igen men Jens Møller Jensen vill inte säga när eller svara på några fler frågor kring utredningen.

Peter Madsen är häktad till 5 september. Han är misstänkt för vållande till annans död under särskilt försvårande omständigheter. Själv har Peter Madsen sagt att det skedde en olycka på ubåten och att han ”begravt” Kim Wall till havs.

I måndags hittades en stympad kvinnokropp vid strandkanten på Vestamager. Efter en dna-analys kunde polisen på onsdagen bekräfta att det var Kim Wall som hittats.
