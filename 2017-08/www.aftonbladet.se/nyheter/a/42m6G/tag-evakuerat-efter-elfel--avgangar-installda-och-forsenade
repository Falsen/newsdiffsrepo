Tåg evakueras efter elfel – avgångar inställda och försenade
STAFFAN DICKSON

Felet upptäcktes vid 15.30-tiden på onsdagseftermiddagen, skriver Trafikverket på sin hemsida.

– Det är ett tåg som har haft problem med strömavtagaren, alltså den som sitter på taket och leder strömmen till tåget. Den var skadad och kan även ha skadat kontaktledningen. Nu ska man syna kontaktledningen på den här sträckan för att se att inte kontaktledningen är skadad, säger Beisi Sundin på Trafikverket vid 17.15-tiden.

Strax före klockan 17.30 var det enkelspårstrafik mellan Vislanda och Hässleholm. Trafikverket kan inte säga hur stora förseningar felet medför.

– I nuläget kan vi inte det. Det är även inställda tåg, så ska man åka den här sträckan rekommenderar jag att man kollar sin resa. Det kan man antingen göra på Trafikverkets hemsida eller på tågoperatörens hemsida, säger Beisi Sundin.

Minst ett tåg ska evakueras.

– Det är tåget som hade en skadad strömavtagare. Det är ett Krösatåg som står mellan Ballingslöv och Hässleholm. Jag vet även att det var ett X200-tåg i Osby som stod lite olägligt till, men det är inte klart om det ska evakueras.

X2000-tåget skulle ha varit framme i Malmö klockan 16.43, säger passageraren Henrik till Aftonbladet.

– Vi har stått fast utanför Osby i två timmar. Instängt, ingen bistro, personer med andningssvårigheter och personer som har börjat öppna dörrar på eget bevåg. Tapper ombordpersonal började gråta när folk försökte lämna tåget i desperation.

– Vi har väntat på att bli evakuerade över spåret och till ett annat tåg i ett par timmar, men inget händer. Trötthet, irritation och obehag börjar sprida sig.

Beisi Sundin på Trafikverket säger att felet kan medföra problem på hela Södra stambanan.

– Det kan bli ringar på vattnet. Det kan bli störningar på hela Södra stambanan mellan Stockholm och Malmö om det pågår en längre tid. Så ska man resa den sträckan kan man för säkerhets skulle kolla upp sin resa och se hur det ligger till.
