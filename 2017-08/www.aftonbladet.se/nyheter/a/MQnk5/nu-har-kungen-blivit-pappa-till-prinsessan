Nu har Kungen blivit pappa till Prinsessan
VIKTOR ADOLFSSON

”Tjenare, det är Kungen”.

Så presenterar sig Staffan Rolf Kungen Wendelmark när han svarar i telefonen. När han presenterar sig på stan i Västerås brukar han dock få visa upp sin legitimation innan någon tror honom.

Kungen var den förste att byta till det majestätliga namnet, före en Kungen Vader i Saltsjöbaden i Stockholm, skriver VLT.

När Kungen nyligen blev pappa till en liten dotter var det självklart för honom vad hon skulle heta: Prinsessan.

– Hon måste ju bara heta Prinsessan. Det var ingen som ifrågasatte det.

För honom själv är Kungen något av ett släktnamn, hans farfars farfars far kallades nämligen ”Skogshuggarkungen”. Något han velat ta fasta vid.

– Jag ville inte bli kallad för ”skogshuggaren” så då tog jag bara kungen. Så det går långt bak i tiden.

Kan bli svårt på förskolan

Prinsessans mamma har ännu inte bytt till det passande ”Drottningen”, även om Kungen har ett annat alternativ.

– ”Häxan”, tänkte jag. Men det gick hon inte med på. Hon vill inte byta till ”Drottningen” heller.

När Prinsessan ska börja på förskola kan det dock bli aktuellt att hon använder sig av sitt andra namn Felicia.

– Det är lite splittrat hur vi ska göra. Ska hon springa runt på förskolan och heta Prinsessan medan de andra leker prinsessor? Det tror jag inte blir så bra.
