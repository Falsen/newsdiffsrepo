Rådgivaren: Blir inbördeskrig om Trump avsätts
MARTIN SCHORI

Skandalerna hopas kring president Trump – och flera psykologer såväl som den före detta spionchefen James Clapper ifrågasätter hans mentala hälsa.Detta har, återigen, lett till spekulationer om riksrätt.

I en intervju med TMZ riktar Roger Stone, en av Trumps mest inflytelserika allierade, en skarp varning. Om Trump avsätts kommer USA att se ”våld i det här landet, ett uppror vi aldrig tidigare upplevt”, menar Stone.

Han fortsätter:

– Båda sidor har mängder med vapen... Folk kommer inte stödja att han avsätts.

Roger Stone är en av Washingtons mest kontroversiella figurer och ses som en mästare i politikens allra smutsigaste taktiker. Han jobbade med Nixon under Watergate-affären och var tidigt rådgivare till presidentkandidat Trump.

Stone avgick under kampanjen men har fortsatt att inofficiellt agera rådgivare till presidenten. Hans karriär har nyligen porträtterats i filmen ”Get me Roger Stone”.

I intervjun säger Stone vidare att han inte förespråkar våld, bara ”förutser det”.
