måndag 21 augusti 2017
Källor: Terrorledaren i Katalonien kopplas till tidigare dåd
NIKLAS ERIKSSON

Katalanska polismyndighetens chef Josep Lluís Trapero har uppgett att terrorcellen bakom dåden i Barcelona och Cambrils planerat attentaten under en längre period.

De tolv namngivna terroristernas gemensamma nämnare har angetts vara hemstaden Ripoll, strax norr om den katalanska huvudstaden. Där ska imam Abdelbaki Es Satty ha radikaliserat de elva unga män som ingick i cellen.

Polisen uppger att ingen av de tolv gärningsmännen har tidigare domar gällande terrorbrott.

Men nu kommer nya uppgifter om imamens förflutna.

Predikanten Abdelbaki Es Satty som pekats ut som terrorcellens ”ideologiska hjärna” frigavs 2012 efter att ha avtjänat sitt straff för narkotikasmuggling. I fängelset ska El Satty enligt El Mundos källor ha blivit nära vän med Rachid ”Kaninen” Aglif – dömd för delaktighet i det värsta terrordåd som drabbat Spanien.

Mellan klockan 07.36 och 07.40 den 11 mars exploderade tio bomber ombord på olika pendeltåg i den spanska huvudstaden. Självmordsattentaten i morgonrusningen kostade 191 människor livet och över 2 000 personer skadades.

Rachid Aglif dömdes i oktober 2007 till 18 års fängelse för att ha hanterat sprängämnen och för att han varit medlem i en ”väpnad grupp”, den islamistiska terrorgruppen som pekades ut som ansvarig för 11 mars-dådet.

En källa inom den spanska anti-terrorpolisen säger till El Mundo att imam Abdelbaki Es Satty och Rachid Aglif ska ha fått en särskild kontakt under tiden tillsammans i fängelse.

Imamen ska enligt El Periodico också kopplas till antiterror-insatsen ”Operation Jackal”. Hans namn ska enligt tidningens källor återfinnas i utredningen av de fem extremister som dömdes för att ha rekryterat unga män i Barcelona-området till att ansluta till terrororganisationer.

I utredningen av terrordåden i Katalonien leder kartläggningen av Abdelbaki Es Satty också till Belgien och staden Vilvorde, enligt El Pais. Staden är känd för att tillsammans med Molenbeek vara den belgiska stad varifrån flest människor har rest för att ansluta sig till terrorgruppen i Syrien och Irak, skriver AFP.

Es Satty ska ha sökt jobb som imam i Belgien under den första halvan av 2016 men ska ha lämnat landet i mars det året, samma månad som terrordåden i Bryssel där 35 människor dödades.

Abdelbaki Es Satty ska ha kommit tillbaka till Ripoll i april 2016 och arbetat som imam där fram till i slutet av juni i år.

– Då bad han om tre månaders semester för att resa hem till Marocko, säger Hammou Minhaj som är engagerad i Ripolls muslimska församling till AFP.

Var Abdelbaki Es Satty har befunnit sedan dess är okänt. Hans rumskamrat säger att han bara varit i sin bostad en gång under perioden, i tisdags.

Men enligt polisens misstankar har han alltså planerat ett omfattande terrordåd riktat mot Barcelona. Teorin är att cellen som han är utpekad som ledare för skulle genomföra sprängdåd men att allt gick fel i ett hus i Alcanar när bomberna de byggde detonerade och jämnade byggnaden med marken.

Polisen misstänker att kvarlevorna efter Abdelbaki Es Satty finns i resterna av huset i Alcanar.
