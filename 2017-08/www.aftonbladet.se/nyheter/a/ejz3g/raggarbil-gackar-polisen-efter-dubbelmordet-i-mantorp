Raggarbil gäckar polisen efter dubbelmordet i Mantorp
NIKLAS ERIKSSON

Klockan 18.08 på måndagen den 12 juni kallades polisen till en gård i Mantorp. Där hade en man och en kvinna hittats döda av sina anhöriga.

Makarna hade tejpats och utsatts för brutalt tortyrliknande våld, enligt Aftonbladets källor. Den rättsmedicinska undersökningen tyder på att de bragts om livet under söndagseftermiddagen.

Dagen innan har flera vittnen sett en mintgrön eller turkos raggarbil, en amerikanare av äldre årsmodell, i direkt anslutning till gården, enligt polisen. Fordonet ska ha varit synlig i området vid flera tillfällen under dagen.

– Det är flera av varandra oberoende vittneskällor som har sett den här mintgröna eller turkosa amerikanaren så vi är rätt säkra på att det inte rör sig om något missförstånd, att den varit där en annan dag eller så, säger Patrik Sjögren, som för tillfället leder utredningen, till Aftonbladet.

Efter att nästan tre månader är det fortfarande okänt vems bilen är och vad den gjort där.

– Den har vi faktiskt inte lyckats identifiera än, den ligger och gnager, säger Patrik Sjögren.

– Det är inte säkert att den har någon koppling men vi måste ju självklart reda ut vem det är som besöker dem dagen innan morden.

Han berättar att anhöriga som varit i kontakt med makarna under lördagnatt och att bilen inte har nämnts då.

Patrik Sjögren berättar att de har fått flera tips om bilen och att de inte hunnit gå igenom alla.

– Vi har fått en uppsjö av uppslag och det finns en del turkosa och mintgröna amerikanare som rullar faktiskt, så vi har en del att bearbeta fortfarande, säger han.

– Men som sagt, det är inte säkert att den hänger ihop med morden men vi måste ju reda ut det här med den bilen.

Hittills har ingen gett sig till känna självmant med en förklaring till vad ”amerikanaren” gjort i området under mordhelgen.

– Det kan ju vara någon som tycker att det är så självklart att de inte tänker på det eller att de av någon anledning inte vill bli inblandade trots att de inte har något med brottet att göra, säger Patrik Sjögren.

Han ber den med information om bilen att höra av sig så att polisen i alla fall kan utesluta den mintgröna raggarbilen från utredningen, om den inte har någon koppling till dubbelmordet.

I nuläget har polisen också en mängd andra tips att arbeta vidare med efter att de i juli gick ut med efterlysningar om allmänheten hjälp. Då söktes iakttagelser av bland annat de mördade makarna silvergrå Volvo V40 som kan ha använts av mördaren eller mördarna.

Då sökte polisens också vittnen som kan ha sett något vid en bankomat i Borensberg där en större summa pengar togs ut från parets konto vid 16-tiden samma söndag som de dog.

Polisen har tidigare också berättat att de kommer att dna-testa uppåt 1 500 personer i utredningen.

– Det görs efter ett antal urvalskriterier. Det kan vara att ens telefon varit uppkopplad mot masten vid brottsplatsen ungefär vid brottstiden, sa åklagare Pär Anderssson till Aftonbladet tidigare i somras.

Dna:et kommer att jämföras mot fynd som redan har gjorts och som kommer att göras. Det kommer däremot inte prövas mot spår i andra ärenden än dubbelmordet.

Snart har det gått tre månader sedan morden men ännu är ingen gripen.

– Vi har inga misstänkta i nuläget i utredningen, säger Patrik Sjögren.

– Men det finns mängder med uppslag och spår att jobba vidare med.
