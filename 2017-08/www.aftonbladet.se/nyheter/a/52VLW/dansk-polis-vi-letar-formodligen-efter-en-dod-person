fredag 18 augusti 2017
Dansk polis: ”Vi letar förmodligen efter en död person”
JOSEFIN SILVERBERG

Försvunna journalisten Kim Wall har fortfarande inte hittats och uppfinnaren Peter Madsen, vars ubåt hon senast har setts på, sitter sedan i lördags häktad misstänkt för grovt vållande till annans död.  Nu har dansk polis gett upp hoppet om att hitta Kim Wall vid liv.

– Vi letar förmodligen efter en död person och det gör vi i området kring Kögebukten. Vi letar både i danska och svenska vatten men vi har ingen konkret indikation på var vi ska söka, säger Jens Møller Jensen  i en video som dansk polis publicerade under onsdagen på Twitter och Youtube.

Han fortsätter att berätta att dykare fortsätter att leta i Kögebukten under dagen. Eftersöket med flyg har avslutats.

– Vi har sökt mycket med flyg sedan ubåten försvann men det har inte gett några konkreta resultat, nu har vi bett våra svenska kollegor om assistans och de har igår och idag flugit med helikopter över området från Falsterbo upp till och med Öresundsbron.

Att man begränsat sökandet till det området beror på strömförhållanden i Öresund. Den svenska polisen har inte heller hittat något betydande fynd när de sökt av området med helikopter berättar Møller Jensen i videon.

Polisen efterlyser fortfarande hjälp och tips från allmänheten, personer som rör sig i området med båt uppmanas hålla ögonen öppna för föremål som driver i vattnent  som kan vara av intresse för utredningen.

– Vi har insamlat information från yrkestrafik men vill gärna även ha kontakt med civil trafik som tror sig ha upplysningar. De som befunnit sig i området mellan torsdag och fredag vill vi ha kontakt med, säger Jens Møller Jensen.

Den sista gången Peter Madsens ubåt Nautilus sågs enligt vad polisen vet var enligt viceinspektören strax efter midnatt natten till fredag. Då ska den ha observerats av en färja nära Middelgrund. Var båten befann sig mellan midnatt och fram tills det att den hittades klockan 10.15 på fredagen då Peter Madsen undsattes är fortfarande oklart.
