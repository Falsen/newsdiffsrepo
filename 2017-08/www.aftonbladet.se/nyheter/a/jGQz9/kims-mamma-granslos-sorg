Kims mamma: ”Gränslös sorg”
PER ARNSÄTER

Kim Walls mamma skriver på Facebook kort efter att Köpenhamnspolisen kommit med beskedet om dna-analysen. Den stympade kvinnokroppen som hittades i Kögebukten i måndags har visat sig vara Kim Wall.

”Vidden av katastrofen kan vi ännu inte överblicka, och mängder av frågetecken återstår att rätas ut”, skriver hon.

”Tragedin har drabbat inte bara oss och övrig familj, utan vänner och kollegor över hela världen. Under de fasansfulla dagar som gått sedan Kim försvann, har vi fått otaliga bevis på hur älskad och uppskattad hon varit, såväl som människa och vän som professionell journalist. Från världens alla hörn kommer bevis på Kims förmåga att vara en person som gör skillnad”, skriver Ingrid Wall.

Mamman skriver att hennes dotter, i sitt yrke som journalist, har gett röst åt svaga, utsatta och marginaliserade människor. Kim Wall har bland annat rest och rapporterat från minfälten på Sri Lanka och jordbävningsdrabbade Haiti.

”Den rösten hade behövts länge, länge än. Nu blir det inte så”

Den danske uppfinnaren och ubåtsägaren Peter Madsen är häktad misstänkt för att ha orsakat Kim Walls död.
