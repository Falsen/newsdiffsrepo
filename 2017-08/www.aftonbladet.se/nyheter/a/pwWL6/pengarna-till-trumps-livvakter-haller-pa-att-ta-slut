tisdag 22 augusti 2017
Pengarna till Trumps livvakter håller på att ta slut
KENAN HABUL

Secret Service, myndigheten som ska skydda USA:s president, håller på att få slut på pengar.

Fler än 1 000 agenter har nått taket för lön och övertidsersättning som skulle räcka för hela året.

42 personer, inklusive 18 medlemmar av Trumps familj har livvaktsskydd, enligt USA Today. Det är elva personer fler jämfört med Obama-administrationen. Trump äger dessutom egendomar i Florida, New Jersey och Virginia.

Secret Service har i år lagt 60 000 dollar endast på att hyra golfbilar när de bevakade presidenten under hans ”arbetssemestrar” på bland annat Trumps privata golfklubb i New Jersey. Myndigheten har även betalat 100 000 dollar för hotellrum när presidentens son Eric Trump besökte Uruguay under en affärsresa.

– Presidenten har en stor familj och vårt ansvar är reglerat i lag. Jag kan inte ändra det, jag har inget spelrum", säger Randolph Alles, chef för Secret Service, i intervjun med USA Today.

Han har inlett diskussioner med kongressledamöter i hopp om att höja inkomsttaket för agenterna från dagens 160 000 dollar per år till 187 000 dollar, enligt USA Today.
