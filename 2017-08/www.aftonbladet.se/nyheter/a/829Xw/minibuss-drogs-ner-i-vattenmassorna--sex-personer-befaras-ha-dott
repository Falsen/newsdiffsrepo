Minibuss drogs ner i vattenmassorna – sex personer befaras ha dött
JOSEFIN SILVERBERG

Enorma mängder vatten som stormen Harvey dragit med sig har skapat ett katastrofläge i Texas. Väderinstitutet NWS räknar med att regnet kommer nå sin kulmen under onsdag och torsdag.

USAs fjärde största stad Houston har drabbats hårt – meterhögt vatten gör att många inte kunnat ta sig ut ur staden och åtta personer har hittills rapporterats döda i Harris County, där Houston ligger i, i samband med Harvey.

Nu berättar Virginia Saldivar för AP om den tragedi som inträffat i hennes familj. Kropparna efter hennes svärföräldrar och deras fyra barnbarnsbarn har ännu inte hittats och risken är att de inte kommer att återträffas innan vattenmassorna dragit sig undan.

Virginia Saldivar säger att hennes svåger var på väg hem till sina föräldrar, Manuel och Belia under söndagen, när vattennivån började stiga. Deras barnbarnsbarn, Daisy, Xavier, Dominic och Devy befann sig hemma hos dem och på väg att ta sig till en säker plats med familjens minibuss inträffade tragedin.

En stark vattenström drog med sig fordonet efter att de korsat bron över Green River Road, i Greens Bayou, Houston. Samuel Saldivar kunde ta sig ut och ska ha sagt åt barnen, alla under sexton år, att försöka ta sig ut genom bakdörren. Minibussen vattenfylldes dock snabbt och varken barnen eller de äldre paret kunde räddas. Samuel Saldivar fick enligt vittnen tag i en trädgren och lyckades överleva.

– Sam ringde min man och berättade för honom att de var borta. Då tappade min make telefonen och började skrika, säger Samuel Saldivars svägerska Virginia Saldivar för AP.

Polisen i Harris County har talat med Samuel Saldivar som körde minbussen och enligt talespersonen Jason Spencer har han berättat att de var på väg österut på Green River Road när det vattenmassorna svepte iväg med bilen, rapporterar KHOU.
