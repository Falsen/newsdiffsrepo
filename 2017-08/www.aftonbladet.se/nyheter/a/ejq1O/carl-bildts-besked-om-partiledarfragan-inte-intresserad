Carl Bildts besked om partiledarfrågan: Inte intresserad
JOSEFIN SILVERBERG

Moderatveteranen Carl Bildt är favorittippad att ta över som partiledare efter Anna Kinberg Batra.

I Aftonbladet/Inizios undersökning vill över en tredjedel av M-väljarna – och en fjärdedel av alla väljare – att den tidigare stats- och utrikesministern Carl Bildt tar över partiledarskapet.

– Jag har varit frånvarande från den inrikespolitiska scenen och så får det förbli.Det finns saker jag gärna skulle vilja göra för Moderaterna men det finns andra sätt att göra det på. Partiledare ska man välja med ett framtidsperspektiv på två eller tre mandatperioder, det ska vara ett framtidsnamn, säger Bildt till Expressen.

Om hur den som tar över bör vara säger han:

– Det finns väldigt många personligheter som skulle passa – man bör ha uthållighet, framtidsinriktning. Politik måste bedrivas med långa andetag. Det handlar om att vara med och forma Sverige i det längre perspektivet.

Efter intervjun med Expressen fastnade Carl Bildt i svängdörren ut tillsammans med flera journalister, bland annat Aftonbladets team.

Bildt hade inte tänkt lämna några ytterligare kommentarer, men blev tvungen att svara på frågor eftersom dörren satt fast. Och när han väl började prata släppte han loss rejält, skojade om när Olof Johansson gav en intervju i en hiss och utbrast sedan leende:

– Skulle vi kunna få mat?

De viktigaste personliga egenskaperna som en ny partiledare för M bör ha ville inte Carl Bildt svara på i svängdörren.

– Vi väljer inte partiledare efter vilka egenskaper den personen har, det är liksom inga tv-hallåor.

Fast det gäller väl ändå att få partiet på rätt köl igen?

– På rätt köl tycker jag det är, sen ska det ju gå framåt lite bättre.

Har du några handfasta tips till en framtida partiledare?

– I den mån jag har det ska jag framföra det till den person det blir.

Fram tills i kväll har Bildt undvikit frågorna och varken nekat eller sagt ja på frågan om han står till förfogande om han skulle bli nominerad.

När NRK ställde frågan under onsdagen var Bildts svar fortfarande kryptiskt:

– Nej jag har inga svar på de där frågorna för ögonblicket, sa han då, enligt Sveriges Radio Ekot.

Även i DN/Ipsos undersökning får den tidigare M-ledaren starkt väljarstöd, 45 procent av moderatväljare vill se honom ta över. Även bland andra allianssympatisörer och bland andra väljare är Bildt favoriten.

Moderaterna kommer att välja partiledare 1 oktober, då partiets extrastämma hålls. Den tidigare försvarsministern Mikael Odenberg är den enda som öppet bekräftat att han skulle tacka ja till jobbet om han fick frågan.

Två andra heta kandidater, ekonomisk-politiska talespersonen Ulf Kristersson och Moderaternas andra vice ordförande samt talesperson i arbetsmarknadsfrågor, Elisabeth Svantesson, skulle enligt källor till SvD tacka ja om de fick frågan. Ulf Kristersson har fått stöd från både Västerbottens och Norrbottens partidistrikt.

Till sist kom svängdörren i gång igen och Carl Bildt lämnade i en taxi.

– Jag ber att få tillönska en angenäm afton, sa han till det samlade pressuppbådet.
