Slår ihop äldreboende och förskola
MALIN WIGEN

I Umeå kommun  är bygget av en ny förskola som ska kombineras med ett äldreboende i full gång.

– Vi behöver både fler förskolor och vård- och omsorgsboenden och då gäller det att tänka smart och kostnadseffektivt, säger Åsa Jernbom, planeringssekreterare på socialtjänsten, till SVT.

Huset, som ligger på Ålidhem i Umeå, kommer att vara klart hösten 2019.

Men det är inte första förskolan som slagits samman med ett äldreboende på detta sätt i kommunen. Det finns redan ett sådant hus på Mariehem dit förskolebarn och äldre ska flytta in successivt under hösten.

– Vi tror att det är jättebra att yngre och äldre får mötas, säger Åsa Jernbom.

I lokalerna finns ett torg där barnen och de äldre kan ha aktiviter tillsammans. De har ett växthus utomhus som de kan sköta om tillsammans. Dessutom är de äldres balkonger placerade så att de kan se barnens utelek om de vill.

– Ingen stör den andre. Det här ger bara möjligheter, säger Åsa Jernbom till SVT.

För fler liknande historier – följ Goda nyheter på Facebook
