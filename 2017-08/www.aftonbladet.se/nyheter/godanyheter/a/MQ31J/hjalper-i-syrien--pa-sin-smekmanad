Hjälper i Syrien – på sin smekmånad
CECILIA GUSTAVSSON

Michel Issa är med sina 30 år redan en mångfaldigt belönad entreprenör. Under många år hade han planer på att bli munk, men i stället startade han sitt första företag som 21-åring. I dag driver han flera, bland annat en motell- och konferensanläggning, och är också föreläsare. Han har bland annat utsetts till supertalang av Veckans affärer.

Men det är inte bara entreprenörskapet som driver honom.

– Som företagare är förstås pengar en viktig drivkraft, men det är aldrig det primära. Det är att bidra till andra människors lycka. Jag är stolt över det arbetet.

Michel Issa har rötter i Syrien och brinner för att hjälpa folket där. Därför väljer han och hustrun sedan 8 juli, Mariella Issa, att avsluta sin smekmånad i det krigsdrabbade landet.

Genom ett upprop på sociala medier har de lyckats samla in pengar till 1000 liter pulvermjölk.

– Väldigt många behöver mjölk eftersom priset gått upp så oerhört mycket, berättar Mariella.

Ett kilo pulvermjölk kostar hela 80 kronor. Paret ska också hjälpa till med pengar till andra behov, som operationer och renovering av hus.

Det är lite udda att använda en del av smekmånaden till välgörenhet, varför gör ni detta?

– Jag har varit i Syrien ett antal gånger och det är en dröm att få åka dit med min fru och samtidigt hjälpa människorna där. Jag är extra glad att vi är ett par, eftersom det behövs fler kvinnliga förebilder i hjälparbetet, säger Michel Issa.

– Jag har alltid velat göra en välgörenhetsresa. Det är en sak att hjälpa när man är i trygga Sverige, men det känns väldigt intressant och spännande att kunna bidra på plats. Det pågår ett krig, så förstås känns det lite nervöst. Men att se hur människorna där upplever sin situation tror jag ger perspektiv på livet, säger Mariella.

Paret åker den 6 september och ska besöka tre städer, bland annat Damaskus. De kommer att nå de behövande genom kontakter och välgörenhetsorganisationer – en av dem är grundad av Michels mammas.

Michel Issa blev själv förvånad över hur snabbt pengarna kom in efter uppropet.

– Det visar vilka goda krafter det finns. Jag kommer att dokumentera det vi gör på sociala medier varje dag, så att givarna får se vad deras pengar går till, lovar Michel Issa.

Under flera år har han hjälpt utsatta människor runt om i världen genom sin ideella förening World Aid Active. Han är med och driver barnhem och sjukhem, hjälper arbetslösa unga och mycket mer.

För fler liknande historier – följ Goda nyheter på Facebook
