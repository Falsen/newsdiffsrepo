Invandring inte längre väljarnas viktigaste fråga
Lena Mellin

Jämfört med i våras har svenska folket möblerat om på listan över viktigaste politiska frågorna. Då hade flyktingar och invandring länge toppat väljarnas agenda.

Men nu har den halkat ner på andra plats. I stället anser svenska folket nu att sjukvården är den viktigaste politiska frågan.

Det gynnar sannolikt Socialdemokraterna som är det parti som väljarna anser är bäst på sjukvård. Drygt en fjärdedel tycker att  S har bästa sjukvårdspolitiken, nästan dubbel så många som det näst  bästa sjukvårdspartiet, Sverigedemokraterna.

Lag och ordning har halkat ner från en delad andraplats på väljarnas viktigaste - lista till en tredjeplacering. Bästa politik på det området anser väljarna att Moderaterna har.

Att sjukvården nu toppar listan kan ha flera olika orsaker. För det första har vi en sommar bakom oss med mycket uppmärksamhet kring framför allt kring förlossningsvården. Blivande mammor har till och med flugits till Finland för att platser saknats här.

Men även turbulensen kring nya Karolinska sjukhuset, som har färre vårdplatser än det gamla, kan ha påverkat opinionen. Det har satt fokus på bland annat de korta vårdtiderna.

Förklaringen till att flyktingar och invandring lämnat förstaplatsen på väljarnas lista är lättare att finna. Sedan regeringen ströp flyktingströmmen till en liten rännil har krisen slutat vara akut, det har övergått till att bli en fråga av många som helt enkelt ska hanteras.

De svartaste spådomarna om ”systemkollaps” och andra harmagedonliknande profetior har dessutom visat sig vara helt fel. Samhället utsattes för stora påfrestningar men höll måttet och nu är det nästa som före flyktingvågen 2015 igen.

Nedanför tredjeplatsen är rangordningen nästan identisk med den som väljarna gjorde i den förra mätningen, i maj. Den starka ekonomiska tillväxten sätter rejäla avtryck.

Frågor som brukar toppa väljarnas viktigaste-lista, den svenska ekonomin och sysselsättning och jobb ligger nu i mitten, klart distanserade av de tre frågor som ligger i topp; sjukvård, flyktingar och invandring och lag och ordning.

Jämställdhet, som var en riktigt het fråga inför EU-valet 2014, ligger nu på en delad tiondeplats. Äldreomsorgen, som diskuterades livligt i samband med flera vårdskandaler för ett par år sedan, dyker upp först på åttonde plats.

Om den här rangordningen står sig till till valet om nästan precis ett år, 9 september 2018, återstår att se. En uppblossande skandal på ett området kan snabbt förändra både rangordningen på listan och dagordningen i politiken.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
