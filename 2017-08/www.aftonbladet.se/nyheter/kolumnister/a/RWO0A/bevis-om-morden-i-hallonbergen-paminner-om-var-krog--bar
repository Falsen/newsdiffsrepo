Bevis om morden i Hallonbergen påminner om Vår krog & bar
OISIN CANTWELL

Aftonbladet avslöjade för ett par dagar sedan att en polischef som inte är inblandad i utredningen om morden i Hallonbergen påstås ha läckt uppgifter ur den och att en förundersökning om misstänkt tjänstefel och brott mot tystnadsplikten har inletts.

I januari i år sköts en ung man ihjäl. Sex veckor senare dödades ett vittne till mordet och dennes hustru.

Jag ställde då frågan om det var så illa att det fanns en koppling mellan en polisläcka och dubbelmordet.

Så allvarligt är det dessbättre inte, visade det sig då åklagarna Olof Calmvik och Oskar Edvardsson i förmiddags höll en välbesökt presskonferens i polishuset på Kungsholmen om åtalet om bland annat de tre morden som nu har lämnats in till Solna tingsrätt.

Men om misstankarna mot polischefen visar sig stämma kan det ändå bli besvärande för såväl honom som myndigheten.

Han ska ha tagit emot en tomhylsa från det första mordet utan att berätta det för utredarna. Därav misstankarna om tjänstefel.

– Det hade inte på något vis varit negativt för utredningen om vi fått den, som åklagare Calmvik lakoniskt uttryckte det i dag.

Polischefen fick detta viktiga bevismaterial av vittnet till mordet. Mannen som senare själv dödades.

Att det även finns en misstanke om brott mot tystnadsplikten beror på att han ska ha berättat om tomhylsan för utomstående.

Men denna lösmynthet, om den nu över huvud taget existerar, skedde efter mordet på vittnet.

Det innebär att länken mellan morden inte innehåller polisläckage.

Utredningen mot polischefen fortsätter och om han har begått brott eller ej återstår att se. Även poliser ska anses vara oskyldiga tills motsatsen är bevisad och det kan visa sig ha funnits en legitim anledning för honom att inte avslöja sin informatör för kollegor.

Förundersökningen om morden ser, vid en hastig genombläddring, för övrigt gedigen ut.

Åtta unga personer, i åldrarna 16-22, åtalas för mord. Två av dem har enligt åklagarna varit inblandade i alla tre morden.

Flera av dem åtalas även för skyddande av brottsling, grovt vapenbrott, grovt övergrepp i rättsak och misshandel.

Bara åklagarnas stämningsansökan är på 29 sidor. Den tekniska bevisningen är omfattande. Blod, dna, fingeravtryck, återfunna mordvapen, bevisning som kan bli avgörande.

Telefoner har tömts och övervakningsfilmer har samlats in. Åtskilliga vittnen ska höras, däribland poliser som grep några av de misstänkta på plats omedelbart efter dubbelmordet.

Den yngste av de åtalade erkänner medhjälp till mord. Övriga sju nekar. Men de har under förhör lämnat värdefull information, exempelvis om var de dumpat en pistol och en revolver.

Utredningen är mycket komplicerad och omfattande och påminner på flera punkter om förundersökningen som inleddes efter morden på två personer på Vår krog & bar i mars 2015.

Då som nu åtalas åtta personer. Då som nu är de misstänkta väldigt unga. Då som nu är den tekniska bevisningen central.

I Göteborg ledde utredningen till fällande domar för samtliga åtalade. Hur det blir i Stockholm återstår att se.Först i slutet på november är den långa huvudförhandlingen över.
