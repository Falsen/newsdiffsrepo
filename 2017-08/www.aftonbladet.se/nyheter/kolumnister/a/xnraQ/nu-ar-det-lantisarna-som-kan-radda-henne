Nu är det lantisarna som kan rädda henne
Lena Mellin

Stödet för Anna Kinberg Batra som ledare för riksdagens näst största parti smälter nu snabbare än en snöboll i helvetet.

Under onsdagen sade fyra länsförbund att de saknar förtroende för henne som partiledare. I dag, torsdag, har hittills ytterligare sex förbund kommit fram till samma slutsats.

I skrivande stund vill tio länsförbund att Anna Kinberg Batra stannar kvar. Medan lika många, däribland de viktiga förbunden i Stockholm, vill att hon går.

Men mitt i den oerhört trista bilden för Moderatledaren finns strimmor av hopp. Det första är att tre förbund fortfarande inte sagt vad de tycker i partiledarfrågan. Beroende på vad de kommer fram till kan situationen tippa över till hennes fördel.

Den andra ljuspunkten är att det fortfarande inte anmälts några motkandidater. Det betyder inte per automatik att de inte finns. Men de har åtminstone inte gett sig till känna ännu.

Det betyder att man inte vet hur alternativet, eller alternativen, till Anna Kinberg Batra ser ut. Det finns inga att välja emellan.

En tredje faktor som talar till Kinberg Batras fördel är att de stora länsförbunden i Skåne och Västra Götaland än så länge står bakom henne.

Men om de ändrar sig är det kört för Moderatledaren. Då finns inget annat alternativ för henne än att packa och gå.

Poltik är en brutal bransch där skillnaden mellan framgång och motgång kan vara hårfin. Och undan har det verkligen gått i Moderaternas inställning till Anna Kinberg Batra.

Fram till i början av veckan hade det höjts någon enstaka röst för att hon borde avlägsnas från partiledarposten. Ett par dagar senare har hon nästan halva partiet emot sig.

Det är en händelseutveckling som saknar motstycke i svensk politik. Jag kan i alla fall inte erinra mig något liknande.

Vad kan Anna Kinberg Batra göra för att förbättra sin position? Tyvärr inte särskilt mycket.

Det är klokt att ligga lågt utåt, precis som hon har gjort. För vad ska hon säga? Att kritikerna har fel, det skulle inte uppskattas. Att kritikerna har rätt, det kan hon givetvis inte säga.

Det enda hon kan göra är att jobba med tydliga signalsystem internt. Men det är inte säkert att det hjälper det minsta. Hon bör utnyttja dem som stöttar henne för att tala väl om henne. Men det är inte säkert det hjälper heller.

Hon är helt enkelt bakbunden och kan i bästa fall bevittna händelseutvecklingen utan att bryta ihop.

Oavsett vad som händer skadas Moderaterna svårt av partiledarkrisen. Skulle Anna Kinberg Batra klara att rida ut striden har hennes auktoritet som partiledare tillfogats närmast irreparabla skador.

Just nu är det svårt, närmast omöjligt, att se hur hon ska kunna vända utvecklingen och leda Moderaterna till ett segerval.

Även Alliansen påverkas negativt av krisen i Moderaterna. I samband med sitt sommartal sade C-ledaren att Alliansen behöver prata politik, inte person.

När det största partiet i kvartetten ägnar sig åt allt annat än politik har Alliansen varken en fungerande ledning. Eller något utrymme för att prata pollitik.

”It ain&#x27;t over till the fat lady sings” är en engelsk fras för att säga att man aldrig vet hur det slutar. Än har inte den feta damen tagit ton.
