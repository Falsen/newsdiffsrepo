Att ställa in mötet med ministern var dumt
Lena Mellin

Den 11 september går Norge till stortingsval. En bärande del i invandrings- och integrationsminister Sylvi Listhaug, från främlingsfientliga Fremskrittspartiet, kampanj är att berätta hur hemskt det är i Sverige.

Bland annat påstår hon att det finns 60 ”no go-zoner” i Sverige som polisen inte vågar besöka, att invandringen är okontrollerad och att svenska lagar inte gäller i vissa bostadsområden.

Det är givetvis kvalificerat nonsens. Det finns inga områden som polisen vägrar besöka, invandringen har sedan urminnes tider varit kontrollerad, man kan inte flytta hit bara för att man har lust med det om man inte är EU-medborgare som kan försörja sig, och självklart gäller svensk lagstiftning överallt.

Denna kvinna hade nybakade migrationsministern Heléne Fritzon (S) på oklara grunder bestämt sig för att träffa. Det måste bero på dålig research från medarbetarna. Hade man synat Listhaug lite närmare i sömmarna hade det varit lätt att komma fram till att Fritzons skulle dras in i den norska valkampen.

Nåväl, efter varningar från den norska regeringen i förra veckan fattade Fritzon och eller hennes medarbetare vad som var i görningen. Men av någon outgrundlig anledning väntade de till timmarna innan mötet med att ställa in träffen. Dock utan att förklara orsaken för den stoppade gästen.

– Jag träffar gärna min norska kollega efter valet, men jag vill inte vara en del av denna kampanj, sade Heléne Fritzon till norska tidningen VG.Att ställa in i sista sekund var dumt. Av flera skäl.

För det första ger det draghjälp åt Sylvi Listhaugs kampanj. Ingenting ger större spridning i Norge än svenskar som är dumma mot norrmän. Det måste betraktas som mycket oartigt att offentligt ställa in ett möte utan att berätta varför för den man skulle ha mött.

För det andra ger det spridning åt fullständigt bisarra felaktigheter om Sverige. I en värld fylld av fake news finns säkert de som tror att det är som Listhaug hävdar och inte som alla andra säger. Ingen rök utan eld.

För det tredje orsakar det en fnurra i relationerna mellan broderländerna Sverige och Norge. Norges statsminister Erna Solberg förefaller i och för sig ta det hela med ro. Men att i elfte timmen porta en utländsk minister från att besöka regeringskansliet måste jämställas med en fientlig handling.

I stället för att inhibera mötet med sin norska kollega så sent skulle migrationsministern ha gjort det förra veckan. Ingen hade uppmärksammat det. Eller också skulle hon ha genomfört det. Knappast någon i Sverige hade lagt märke till det heller.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
