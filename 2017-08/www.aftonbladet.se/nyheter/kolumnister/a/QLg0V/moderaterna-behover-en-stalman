Moderaterna behöver en stålman
LENA MELLIN

Efter en rekordkort process under kuppartade former meddelade Anna Kinberg Batra på fredagsmorgonen att hon anser sig besegrad. Motståndet var för stort och brett, efter 32 månader som M-ledare slutar hon.

Hennes efterträdare får ingen lätt match. Kraven på den nye partiledaren kan man i bästa fall kalla för omfattande. Andra skulle kanske välja beteckningen övermänskliga.

1. Ena partiet. Moderaterna tappade nära sju procent i valet 2014. Sedan dess har de tappat ungefär lika mycket och är nu nere på 16 procent enligt Aftonbladet/Inizio. Det är på samma nivå som efter mardrömsvalet 2002.

De sviktande opinionssiffrorna har inte bara lett till ett djupt missnöje med Anna Kinberg Batra. Det har också lett till bittra interna strider i framför allt Stockholm mellan de så kallade flickorna och pojkarna.

Den kuppartade avsättningen av Anna Kinberg Batrra är, enligt uppgifter till Aftonbladet, orkestrerad av pojkarna.

Den nye partiledaren måste få slut på falangstriderna. Den måste få Moderaterna att prata politik igen. För det är med politik man vinner val, inte med en snitsigt klädd partiledare.

2. Tydligt fokus. Ett parti kan ha en hur tilltalande politik som helst. Men om väljarna inte förstår vad den går ut på spelar det ingen större roll.

Ett av Moderaternas stora problem just nu att väljarna inte vet vad partiet står för. Helomvändningarna har varit så många att trovärdigheten allvarligt skadats samtidigt som förvirringen bland väljarna har tilltagit månad för månad.

3. Få fart på Alliansen. Efter en tid i träda hade de fyra partierna börjat hitta tillbaka till sin gamla form sedan de tvingat bort två statsråd, inrikesminister Anders Ygeman och infrastrukturminister Anna Johansson, och efter flera gemensamma utspel.

Men det samarbetet går nu av naturliga skäl in i någon form av viloläge. Alliansen kan inte uppträda kraftfullt utan en som håller i taktpinnen. Den ny M-ledaren har mycket kort tid på sig att sparka igång samarbetet igen.

Det är mycket att stå i både som oppositionsparti och för att förbereda ett valmanifest som kan vinna väljarnas förtroende.

4. Vinna val. Man brukar säga att en S-ledares främsta uppgift är att vinna val och hålla ihop partiet. Anna Kinberg Batras efterträdare har som allra främsta uppgift inte bara att få fler att rösta på Moderatena än i förrra valet - hur nu det ska gå till.

Hen ska också se till att Alliansen blir större än de rödgröna partier och därmed får bilda regering.

Moderaterna behöver, oavsett kön, en stålman vid rodret. Men de står inte att stampar i kulisserna.

Carl Bildt har redan varit partiledare och fyllde dessutom 68 i somras. Det betraktas inte som en ålder i andra länder, men här anses vara övermogen.

Mikael Odenberg, tidigare försvarsminister, är 63 men lämnade politiken redan för tio år sedan. Han är en frifräsare på avbytarbänken men gör sig kanske bäst där.

Ulf Kristersson, ekonomisk talesperson, är tystlåten om hur han ser sin framtida roll. Han har suttit i partiledningen länge och behöver inte någon längre inskolningstid. Men har han verkligen viljan att försaka så mycket som krävs om man ska bli en framgångsrik M-ledare?

Elisabeth Svantesson, arbetsmarknadspolitisk talesperson, har inte sagt något alls i partiledarfrågan. Hon är mycket omtyckt i sitt parti men vad är egentligen den avgörande skillnaden mot Anna Kinberg Batra? De företräder samma politik och som kommunikatör befinner sig Svantesson på ungefär samma nivå som Kinberg Batra.

Wild cards är gruppledaren i riksdagen Jessica Polfjärd, förre Muf-ordföranden och migrationspolitiska talespersonen Johan Forssell, liksom finanslandstingsrådet i Stockholm Iréne Svenonius. De första har varit i politiken länge, den andra blev det vid årsskiftet.
