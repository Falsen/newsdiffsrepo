Åkesson kräver att Löfven avgår
KENAN HABUL

Statssekreterare Emma Lennartsson fick information om möjliga läckor i samband med outsourcing av Transportstyrelsens it-drift redan i februari 2016, det vill säga 10 månader tidigare än vad som tidigare uppgetts.

Hon valde därför att lämna sitt uppdrag som statsministerns närmaste medarbetare i går kväll.

– Det är för mig helt orimligt att Stefan Löfvens närmaste medarbetare har suttit på sån här information i flera månader utan att nämna det till statsministern, säger Jimmie Åkesson.

– Därmed menar jag att Stefan Löfven måste ta sitt ansvar, vi kan inte ha en statsminister som ägnar sommaren åt att ljuga svenska folket rakt upp i ansiktet, det är helt oacceptabelt.

Tidigare har Sverigedemokraterna krävt att Löfven avskedar tre av sina ministrar. Om inte det sker innan riksdagen öppnar den 12 september hotar partiet med en misstroendeförklaring även mot statsministern.

– Om inget annat förändras kommer vi att väcka misstroende mot Stefan Löfven så fort riksdagen har öppnat, säger Jimmie Åkesson.

Inrikesminister Anders Ygeman och infrastrukturminister Anna Johansson har fått lämna sina poster men Löfven valde att behålla försvarsminister Peter Hultqvist.

SD kräver fortfarande försvarsministerns avgång, men efter gårdagens besked från Emma Lennartsson vill partiet att även statsministern lämnar sin post.

– Jag tycker att det blir helt uppenbart efter Emma Lennartssons hastiga avgång igår att Stefan Löfven inte talar sanning, säger Jimmie Åkesson.
