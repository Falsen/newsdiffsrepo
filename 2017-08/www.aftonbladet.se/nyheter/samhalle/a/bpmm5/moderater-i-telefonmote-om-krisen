Toppmoderater i Stockholm kräver AKB:s avgång
JONATHAN JEPPSSON

Telefonmötet hölls på förmiddagen, vid lunch stod det klart att en majoritet av de 25 som deltog saknar förtroende för Anna Kinberg Batra.

– Majoriteten i länet har uttryckt att att det saknas förtroende, säger Parisa Liljestrand, kommunstyrelseordförande i Vallentuna.

Hur ska ni gå vidare nu?

– Nu är det förbundsordförande Kjell Jansson som får samla ihop det här och sedan framföra det till partiledningen.

Storstockholm är Moderaternas starkaste fäste - att så många saknar förtroende för partiledaren där är allvarligt menar Parisa Liljestrand.

– Det är oerhört allvarligt. Det tror jag att Anna redan är medveten om, det säger de svikande opinionssiffrorna.

Vem vill ni se istället?

– Det blir en fråga för valberedningen om partiledaren väljer att avgå, där är vi inte ännu.

Även från skånskt håll kommer krav på Anna Kinberg Batras avgång. Staffanstorps kommunalråd Carl Sonesson och Kävlinges kommunalråd Pia Almström vill nu se en ny partiledare.

– Man kan naturligtvis sticka huvudet i sanden och hoppas att allt löser sig. Men det tror inte jag. Enda lösningen är en ny partiledare. Annars går vi mot ett katastrofval, säger Almström till Sydsvenskan.

Olle Reichenberg, kommunalråd och kommunstyrelseordförande i Danderyds kommun, sa innan mötet att partiet nu måste bestämma sig för att antingen byta ut partiledaren nu, eller efter valet.

– Vi har minst att förlora på att göra en förändring innan valet, säger han.

Olle Reichenberg vill inte spekulera i vem som skulle ersätta Anna Kinberg Batra. Däremot listar han egenskaper som en efterträdare bör ha.

– En person som är väldigt tydlig och kommunikativ. Och samtidigt har ett stort och starkt förtroende i partiet och är ett någorlunda känt ansikte utåt.

Har Anna Kinberg Batra de här egenskaperna?

– Hon är kunnig och kompetent men det klickar inte mellan henne och väljarna. Och väljarna är de som har facit.

Även Jimmy Baker, kommunalråd (M) och partiets toppnamn i Botkyrka söder om Stockholm vill att Kinberg Batra avgår.

– När vi möter väljare kommer det ständigt frågor om partiledaren. Nu har vi kommit till ett läge där det står klart att det går att vara en kompetent och jättefin människa, men att man är på fel plats. Partiledaren är inte partiet, men måste förmå att samla partiet och se till att vara den främsta ambassadören för det. Om det inte är så måste man konstara att hon inte är lämpad för att vara partiledare.

Andra Stockholmsmoderater backar upp M-ledaren. Fredrik Saweståhl, kommunstyrelsens ordförande Tyresö, är besviken på hur de som kräver hennes avgång nu agerar.

– Vi har haft ett jobbigt drygt halvår för partiet, det är alla ense om. Men nu när vi äntligen kan se tecken på att det kan vända och det ljusnar då är det någon som tvunget ska darra på manschetten och dra ner oss alla i en riktigt negativ spiral som bara politiska journalister tycker om. Det här är att skjuta oss själva och hela partiet i foten, säger han i en kommentar.

Anna Kinberg Batra säger till Aftonbladet att hon tänker sitta kvar.

– Jag tänker inte avgå. Det är Stefan Löfven som ska bytas ut, sa hon till AB Morgon.

I går kom avgångskrav även från två kommunalråd i Skåne.
