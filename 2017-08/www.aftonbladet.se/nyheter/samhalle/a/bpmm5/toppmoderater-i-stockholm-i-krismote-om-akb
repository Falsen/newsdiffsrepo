Toppmoderater i Stockholm i krismöte om AKB
OLOF SVENSSON

Fler moderater går nu ut och öppet kräver Anna Kinberg Batras avgång.

Olle Reichenberg, kommunalråd och kommunstyrelseordförande i Danderyds kommun, tycker att partiet måste bestämma sig för att antingen byta ledare nu eller efter valet.

– Vi har minst att förlora på att göra en förändring innan valet, säger han.

I dag på onsdagsförmiddagen kommer flera moderater i Stockholms län att hålla ett telefonmöte om läget i partiet.

Syftet är att bland annat att diskutera det låga stödet i opinionen. I går kom en mätning från DN/Ipsos där M i Stockholms län rasar från 31 till 19 procent.

– Vi har inte setts under sommaren, sedan kom den här illavarslande opinionsmätning. Det handlar om att prata igenom det och läget i partiet. Det är naturligt att vi gör det, säger Olle Reichenberg.

Olle Reichenberg vill inte spekulera i vem som skulle ersätta Anna Kinberg Batra. Däremot listar han egenskaper som en efterträdare bör ha.

– En person som är väldigt tydlig och kommunikativ. Och samtidigt har ett stort och starkt förtroende i partiet och är ett någorlunda känt ansikte utåt.

Har Anna Kinberg Batra de här egenskaperna?

– Hon är kunnig och kompetent men det klickar inte mellan henne och väljarna. Och väljarna är de som har facit.

Även Jimmy Baker, kommunalråd (M) och partiets toppnamn i Botkyrka söder om Stockholm vill att Kinberg Batra avgår.

– När vi möter väljare kommer det ständigt frågor om partiledaren. Nu har vi kommit till ett läge där det står klart att det går att vara en kompetent och jättefin människa, men att man är på fel plats. Partiledaren är inte partiet, men måste förmå att samla partiet och se till att vara den främsta ambassadören för det. Om det inte är så måste man konstara att hon inte är lämpad för att vara partiledare.

Parisa Liljestrand, kommunalråd i Vallentuna (M), vill även hon se partiledarens avgång.

– Jag trycker att vi just nu behöver en ny partiledare. När vi inte anses vara tydliga är det är partiledaren som bär det yttersta ansvaret, säger hon till tidningen Mitt i.

Anna Kinberg Batra säger till Aftonbladet att hon tänker sitta kvar.

– Jag tänker inte avgå. Det är Stefan Löfven som ska bytas ut, sa hon till AB Morgon.
