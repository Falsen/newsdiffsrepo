Odenbergs väg till makten i M
PÄR KARLSSON

Tidigare i dag meddelade förre försvarsministern Mikael Odenberg, 63, att han kandiderar till posten som ny partiledare i Moderaterna efter avgående Anna Kinberg Batra.

Partiveteranen är en outsider i kampen om posten, då han inte haft något partipolitiskt uppdrag på tio år. De senaste åren har han i stället etablerat sig som en moderat debattör som vid flera tillfällen haft starka åsikter kring partiledningens vägval. Han arbetar i dag som rådgivare på pr-byrån Hallvarsson & Halvarsson.

De hetaste kandidaterna att ta över efter Kinberg Batra är i dag ekonomiska talespersonen Ulf Kristersson samt arbetsmarknads- och integrationspolitiska Elisabeth Svantesson, som också är andre vice partiordförande. Båda var statsråd i den senaste Alliansregeringen.

Enligt Aftonbladets källor så har de båda ett starkare stöd än Odenberg, som under åren retat upp en hel del partikamrater med sin kritik.

– Ute i landet, utanför Stockholm, är stödet för Odenberg svagare, säger en källa.

Enligt uppgiftslämnare ligger partiveteranens chans i att de bråken mellan de som stödjer Kristersson respektive Svantesson blir för smutsiga och infekterade.

– Det finns grupperingar som stödjer båda och det kan bli så att de förstör så pass mycket för varandra att ingen av kandidaterna blir möjliga att välja. Det är ett hänsynslöst läge i partiet just nu, säger en M-källa.

Då skulle Odenbergs kandidatur stå i ett helt annat ljus.

– Han står nämligen fri från olika grupperingar i partiet, säger en källa.

Moderaterna ska välja en ny partiledare på en extra partistämma som hålls den 8 eller 9 oktober. Mikael Odenberg sa själv till Aftonbladet i dag efter sin kandidatur:

– Jag tror att jag kan göra skillnad. Och då är det min skyldighet att stå till förfogande, säger han.

Varken Ulf Kristersson eller Elisabeth Svantesson har gett besked om de kandiderar eller inte.
