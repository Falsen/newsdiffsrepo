V:s budgetkrav på Löfven: Höj a-kassan
PÄR KARLSSON

2015 genomförde regeringen en höjning av ersättningen i arbetslöshetsförsäkringen. Det var första gången sedan 2002 som taket i a-kassan höjdes och även det så kallade "golvet", grundbeloppet, blev högre.

Men Vänsterpartiet, som förhandlar om statsbudgeten med regeringen, är långt ifrån nöjda med steget som tagits.

Partiet kräver nu ännu en höjning görs under denna mandatperiod, redan nästa år. Kravet har förts fram i de budgetförhandlingar som nu pågår.

V vill att taket höjs från 25 025 till 28 875 kronor i månaden. Maxbeloppet som skulle betalas ut under de första 100 dagarna skulle då öka från 910 till 1 050 kronor per dag, eller från 20 020 till 23 100 kronor i månaden.

Partiledaren Jonas Sjöstedt (V) menar att arbetet med att höja a-kassan, som sänktes under Alliansregeringens tid, bara börjat.

– Alliansen slog sönder a-kassan och skapade en enorm otrygghet för människor. Vi vill återskapa den tryggheten. Det ser bra ut för Sverige, men vi ser företag som Ericsson och andra som säger upp. Då ska det finnas en riktig försäkring som fungerar, säger han.

Han nämner flera skäl till att V valt att lyfta fram a-kassan bland de prioriterade frågorna i budgetförhandlingarna.

– Hur man behandlar dem som har oturen att förlora jobbet eller bli sjuka är ett tecken på hur solidariskt ett samhälle är. Det är alldeles för få som kommer upp i 80 procent av sin tidigare lön om de förlorar jobbet. Skulle vi höja till 1050 kronor om dagen är det 80 procent som får det, då börjar det likna någonting.

Ett argument mot höjningar i a-kassan är att det minskar människors drivkraft att leta nytt jobb. Hur ser du på det?

– Det argumentet kommer nästan alltid från människor som aldrig själva har varit arbetslösa. Jag vet själv hur det var när jag fick gå från Volvo Lastvagnar på 1990-talet. Det enda man tänker på är när man ska få ett jobb igen.

V kräver också att grundbeloppet i a-kassan höjs, från 365 till 425 kronor om dagen.

Men det är inte bara Sjöstedts parti som krävt att regeringen tar fler steg när det gäller a-kassan. LO kräver sedan tidigare en kraftig höjning av taket och vill dessutom att fler ska kunna omfattas av försäkringen.

Facket kräver ett maxbelopp på 1 262 kronor om dagen, alltså långt mer än V-kravet. Men Sjöstedt menar att arbetet måste ske gradvis.

– Vi vet inte hur regeringen kommer att reagera på vårt krav. Men jag hoppas att framför allt Socialdemokraterna ser värdet av att man ska kunna lita på a-kassan, att man inte ska behöva några privata tilläggsförsäkringar.

Hur ska det betalas?

– Jag tycker att det vore bra att minska de oerhört generösa avdragen för de rikaste. VI har till exempel inget tak för hur mycket ränteavdrag man kan göra. Men sedan är det så att vi, tillsammans med regeringen, har skött ekonomin så väl att det finns ett stort utrymme för reformer.

Budgeten för nästa år presenteras den 20 september.
