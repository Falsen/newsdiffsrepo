söndag 20 augusti 2017
Löfven: Det förbaskade politiska spelet bryr jag mig inte om
OLOF SVENSSON

Stefan Löfven och Morgan Johansson presenterade i dag en storsatsning på polisen. Myndigheten ska få ett tillskott på totalt 7,1 miljarder kronor de närmaste åren. Det är mer än vad polisen själv har begärt.

– Satsningen är den största satsningen på polisen som har gjorts under hela 2000-talet, säger Stefan Löfven.

Pengarna ska användas till att få fram fler poliser, men också att förbättra arbetsvillkoren inom yrket för att fler ska stanna.

– Vi gör det för att stärka polisens möjlighet att utreda brott, vi vill också signalera långsiktighet. Det syftar till att kunna förverkliga det löfte vi har om 40 000 anställda inom polisen, säger Morgan Johansson.

Stefan Löfven kommenterade också den senaste tidens våg av skottlossningar. Bara i helgen har tre personer skjutits till döds och flera andra skottlossningar har ägt rum.

– Det är bedrövligt, det innebär otrygghet och rädsla för människor. Det är därför vi måste skjuta till mer resurser till polisen. Vi behöver öka tryggheten, sa Löfven till Aftonbladet efter pressträffen.

Han uttalade sig också om Alliansens besked, att det utöver en misstroendeförklaring mot försvarsminister Peter Hultqvist också kan bli aktuellt att rikta misstroendeförklaringar mot ytterligare tre ministrar om regeringen inte lägger ner förslagen om skattehöjningar.

– Det säger något om standarden på den sidan. Vi hade en extrem situation 1992 när den borgerliga regeringen hade kapsejsat svensk ekonomi. Då gick Socialdemokraterna och Ingvar Carlsson in och hjälpte till med fokus ”vad gör vi bäst för Sverige”. Den borgerliga regeringen kostade på skattebetalarna en Nuonaffär för 50 miljarder kronor, säger Stefan Löfven och fortsätter:

– Vi börjar inte med misstroendevotum utan tar ansvar för Sverige. Det är mitt fokus. Det där förbaskade politiska spelet bryr jag mig faktiskt inte om. Det är inte seriöst att använda ett så skarpt verktyg på det sättet.
