söndag 20 augusti 2017
Miljardsatsning på polisen ska stoppa dödsskjutningarna
OLOF SVENSSON

Stefan Löfven höll i dag sitt traditionella sommartal, i år förlagt i Eskilstuna vid museet Rademachersmedjorna. Kort innan hade han och justitieminister Morgan Johansson presenterat en massiv satsning på polisen.

Myndigheten ska få ett tillskott på totalt 7,1 miljarder kronor de närmaste tre åren, vilket är mer än vad polisen själv har begärt.

– Satsningen är den största satsningen på polisen som har gjorts under hela 2000-talet, sa Stefan Löfven på en presskonferens.

Pengarna ska användas till att få fram fler poliser, men också att förbättra arbetsvillkoren för poliser i syfte att få fler att stanna i yrket.

Polissatsningen presenteras samma helg som en våg av skottlossningar ägt rum i Sverige. Sedan i fredags har tre personer skjutits till döds och ytterligare personer har skadats.

Stefan Löfven säger att han känner bedrövelse över utvecklingen.

– Det innebär otrygghet och rädsla för människor. Jag tänker på de som omkommit och deras anhöriga, sa Löfven.

Sommartalet inleddes med en tyst minut för offren i Barcelona och Åbo. Löfven återkom flera gånger till vikten av att stå upp för demokrati, mot nazism, rasism och främlingsfientlighet. Han sa att varje medborgare i Sverige har ett ansvar för att samhället ska bli så bra som möjligt.

För att sprida kunskap om nazismens offer kommer regeringen att återinföra stödet till hågkomstresor för skolungdomar till Auschwitz.

Han kritiserade också Moderaterna för att ha ”öppnat dörren till Sverigedemokraterna”.

– Hur ska kampen mot antisemitismen gå till med en borgerlig regering som är beroende av ett parti med rötterna i nazismen? sa Löfven och fortsatte:

– Vi kommer aldrig att samarbeta med Sverigedemokraterna.

Sommartalet sparkar i gång den politiska hösten på allvar. Enlift Löfven väntar en turbulent tid fram till nästa val. Nyligen meddelade Alliansen att det utöver en misstroendeförklaring mot Peter Hultqvist också kan bli aktuellt att rikta misstroendeförklaringar mot tre andra ministrar. Detta om regeringen inte backar från några aviserade skatteförslag, bland annat höjd flygskatt.

– Det säger något om standarden på den sidan. Vi hade en extrem situation 1992 när den borgerliga regeringen hade kapsejsat svensk ekonomi. Då gick Socialdemokraterna och Ingvar Carlsson in och hjälpte till med fokus ”vad gör vi bäst för Sverige”. Den borgerliga regeringen kostade på skattebetalarna en Nuonaffär för 50 miljarder kronor, säger Stefan Löfven.

Löfven kallar det oseriöst att använda ett så skarpt verktyg som misstroendeförklaring för att stoppa regeringens politik.

– Vi börjar inte med misstroendevotum utan tar ansvar för Sverige. Det är mitt fokus. Det där förbaskade politiska spelet bryr jag mig faktiskt inte om.

Moderaternas rättspolitiska talesperson Tomas Tobé anser att regeringens polissatsning kommer alldeles för sent.

– Det är tragiskt att det ska krävas dödsskjutningar över hela landet för att den här regeringen ska vakna upp och inse att det krävs rejäla satsningar på svensk polis.

Han vill också se en särskild satsning för att polislönerna ska höjas. Regeringen anser att frågan om löner är något som parterna måste komma överens om.

– Ska vi stoppa avhoppen och få fler att söka sig till yrket måste man göra en särskilt riktad lönesatsning, säger Tomas Tobé.
