Odenberg kandiderar till partiledarposten för M
JONATHAN JEPPSSON

Den tidigare försvarsministern har under den senaste tiden vid ett flertal tillfällen varit starkt kritisk till Moderaternas partiledning.

Han har trots detta funnits med partiledarspekulationerna och i dag meddelar han på Facebook att han står till förfogande.

– Jag tror att jag kan erbjuda den tydlighet och det ledarskap som partiet nu behöver, skriver Mikael Odenberg på Facebook.

Samtidigt skriver han att karriären till stor del ligger bakom honom och att beslutet har fattats utifrån pliktkänsla.

– Jag ger inte det här beskedet därför att jag saknar överviktiga, vita män i 60-årsåldern i svensk politik. Inte heller för att jag är karriärsugen. Tvärtom, min karriär ligger i huvudsak bakom mig. Jag har inget som jag behöver bevisa och inget behov av att fylla på min CV med nya rader. Skälet är i stället gammalmodigt, obsolet och allmänt ”ute”. Förr stavades det pliktkänsla. I det här fallet grundas denna i en – möjligen felaktig men ändock – tro på att jag skulle kunna göra skillnad i det svåra läge där mitt parti nu befinner sig. Med den tron känner jag att det är min skyldighet att stå till förfogande.

Till Aftonbladet ger Mikael Odenberg svar på hur han ser på partiets förhållandet till SD och hur han tycker att Moderaterna ska agera efter nästa val:

– Målet ska vara att få relativ majoritet för Alliansen. Då kan man blida en Alliansregering, låt vara en minoritetsregering. Det är det som är målet. Om de rödgröna bli större då blir ett blocköverskridande samarbete eller regering. Hur det skulle se ut är meningslöst att spekulera om nu.

Du har varit väldigt kritisk mot Moderaternas politik. På vilket sätt påverkar det din kandidatur?

– Jag har ingen aning. Det spelar heller ingen roll. Jag står till förfogande för att jag tycker någonting. Det har jag ingen anledning att be om ursäkt för.

Vad är det första du skulle ta itu med om du blev vald?

– Den stora utmaningen som Sverige har är kopplad till integrationspolitiken. Den har sen bäring på en massa andra politikområden; skattepolitik, utbildnings- och arbetsmarknadspolitik.

Vill du verkligen ge in i toppolitiken igen med tanke på hur smutsigt spelet inför Anna Kinberg Batras avgång har varit?

– Ja. Jag har varit med så länge. Det bekymrar mig inte.

Om du inte blir vald till partiledare vem vill du se istället?

– Det har jag ingen uppfattning om. Jag överlämnar detta till partiet.

Efter att Anna Kinberg Batra avgick i fredags gick den tidigare försvarsministern Mikael Odenberg (M) också ut och la delar av skulden för M-krisen på partiets toppskikt och nämnde då flera av de namn som nu spås kunna bli AKB:s efterträdare.

”Hon har ofrånkomligen haft det yttersta ansvaret men hon delar det med Ulf Kristersson, Elisabeth Svantesson, Tomas Tobé och andra som har ingått i partiledningen. skrev Odenberg på Facebook i förra veckan och fortsatte:

Odenberg tillade dock att krisen inte handlar om en enskild person utan att partiet under mandatperioden har varit ”vilset, fladdrat planlöst mellan olika ställningstaganden, visat påfallande dåligt parlamentariskt handlag och oskickligt hanterat de politiska realiteterna”.

Odenbergs besked välkomnas av en annan partiveteran, tidigare arbetsmarknadsminister Sven Otto Littorin. På Facebook skriver han:

”Det är inte min sak att välja partiledare i moderaterna men jag tycker det är mycket bra att Mikael Odenberg ställer sig upp och säger att han vill, samtidigt som han lämnar en inriktningsförklaring på var han ser partiet.Att Odenberg gör så här är ovanligt men uppfriskande; lite känsla av primaries, där olika bra kandidater möter varann”

Han fortsätter:

”Moderaterna har ingen vana att partiledare utses på detta öppna sätt. Därför hoppas jag nu att fler potentiella kandidater gör på liknande vis och att det i den påföljande debatten blir ett fokus på kandidaternas fördelar. Man talar _för_ sin kandidat, inte emot andra.”

Mikael Odenberg offentliggjorde sin kandidatur i ett Facebookinlägg:
