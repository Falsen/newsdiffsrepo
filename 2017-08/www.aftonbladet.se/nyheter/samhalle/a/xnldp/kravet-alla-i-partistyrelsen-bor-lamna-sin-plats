Kravet: Alla i partistyrelsen bör lämna sin plats
OLOF SVENSSON

Carl Johan Sonesson, moderat regionråd i Region Skåne, krävde redan innan Anna Kinberg Batras avgång att medlemmarna i partistyrelsen skulle ställa sina platser till förfogande.

Nu, efter partiledaren meddelat sin avgång, upprepar han sitt krav.

– Jag står fast vid det. Det är jätteviktigt att man låter valberedningen titta på ett helt blankt blad. Vem ska ingå i partistyrelsen och vem ska ingå i den innersta kretsen kring partiledaren? säger han.

Partistyrelsen består av 17 ledamöter. Carl Johan Sonesson anser att alla bör lämna in ett entledigande. Är de intresserade av att fortsätta får de söka nytt mandat vid extrastämman.

– Även om man väljer att återvälja någon av de som nu sitter i partistyrelsen, vilket säkert är sannolikt, så är det principiellt viktigt att den nya styrelsen får ett starkt mandat. Det är heller inte helt ologiskt att den som man väljer som partiledare också ska ha få ha något att säga till om vem som ska vara i laget.

Carl Johan Sonesson säger att det ytterst är varje partistyrelseledamot som bör ta beslut om att ställa sin plats till förfogande. Samtidigt tänker han ta upp frågan när moderaterna i Skåne har möte i dag, fredag.

– Nu kommer det bli en extra partistämma, då är det bara att man bestämmer sig för att ta med den här punkten på dagordningen.

Saila Quicklund, förbundsordförande i Jämtland och riksdagsledamot, säger till TT att hennes distrikt delar Sonessons uppfattning.

– Det finns fantastiska företrädare som sitter i partistyrelsen och de kan ju sitta kvar om de får det förtroendet. Det innebär inte med automatik att de måste sluta, men det är en utvärdering som jag tycker är sund. Därför har vi förordat det, säger hon och tillägger att det är många län som har samma åsikt.

Moderaternas partisekreterare Anders Edholm säger att det just nu inte är aktuellt att byta ut partistyrelsen. – Det är enbart ett ordförandeval som ska göras vid stämman, säger han till TT.
