Nya krav på AKB:s avgång
PÄR KARLSSON

I januari gav M-ledaren Anna Kinberg Batra ett besked som skakade om både Moderaterna och svensk politik. Som första partiledare bröt hon isoleringen av Sverigedemokraterna när hon öppnade för samtal och samarbete med partiet i riksdagen.

Utspelet ledde till ett kraftigt bakslag för både Kinberg Batra och M. Partiet rasade i opinionsmätningarna och enligt den senaste mätningen från Aftonbladet/Inizio har man nu bara stöd av 16,0 procent, drygt sju procentenheter under valresultatet från 2014.

Under våren var kritiken mot Kinberg Batra massiv. Men de öppna avgångskraven var få. En av de få som uttalade dem var Christan Gustavsson, ledamot i partistyrelsen och ordförande för Moderaterna i Östergötland.

Men efter en uppmärksammad presskonferens, där Kinberg Batra lovade bättring, stod det klart att hon blev kvar. Samtidigt sparkade hon partisekreteraren Tomas Tobé från sin post.

Men i de mätningar som kommit efter sommaren har de usla siffrorna fortsatt. Och nu mullrar det återigen i partiet.

I dag publicerade Dagens Nyheter en ny mätning som visar att stödet för M i Stockholms län, ett av partiets starkaste fästen, rasat betänkligt.

Nu kommer nya avgångskrav mot Anna Kinberg Batra. Pehr Granfalk, kommunstyrelsens ordförande (M) i Solna vill att Kinberg Batra lämnar sin post. Kravet fördes först fram i en intervju med P4 Stockholm.

För Aftonbladet utvecklar han:

– Väljarna skriker till oss att vi behöver göra något. Vi har hela tiden sagt att krisen har med politikutveckling att göra och att Kinberg Batra ska bli tydligare. Sedan dess har vi sett mätning efter mätning som visar att förtroendet för partiledningen och att våra nationella siffror går ned, framför allt i Stockholm. Väljarna säger att de kommer rösta på oss lokalt men att man inte kan rösta på oss nationellt, säger han.

Granfalk menar att partiet bara har två val, att byta partiledare efter en valförlust eller att göra det nu.

– De löften som Anna Kinberg Batra gav oss om att bli tydligare, stärka kommunikationen och att hon skulle jobba på att bli mer likeable har inte infriats. Då får man ta konsekvenserna av det kombinerat med det väljarna säger, att de inte har förtroende för vår partiledare.

Han jämför situationen för M med den utmaning som Socialdemokraterna stod inför när Håkan Juholt tvingades avgå som partiledare.

– Antingen gör vi något nu, vilket alltid är jobbigt ett år före ett val. Det var lika jobbigt för S när de gjorde det med Håkan Juholt. Men det blev bra och det visade att de tog väljarnas signaler på allvar. Vi står inför samma situation där vi måste visa att vi tar väljarnas signaler på allvar. Struntar vi i det kommer vi ha ett parti som är i spillror och som tappat mark, mandat, resurser och politiskt inflytande efter valet. Då behöver vi hitta en partiledare som vill ta över efter en giganstisk valförlust.

Du vill alltså att Kinberg Batra avgår på er partistämma i oktober?

– Ja, antingen då eller att man gör det innan, att hon själv går ut och säger det.

Vem bör leda Moderaterna framöver?

– Någon som kan bära vårt budskap på ett tydligt sätt och som kan kommunicera på ett sätt så det går fram till väljarna. I dagsläget är det så enkelt. Det går att hitta.

Granfalk är inte ensam i sin kritik. En av dem som håller med honom är riksdagsledamoten Isabella Hökmark från Stockholms län.

– Jag hörde Pehr Granfalk i radion och jag tyckte han var bra. Jag säger bara så, säger hon.

Även på andra håll i den moderata partiorganisationen växer irritationen. Christian Sonesson (M), kommunstyrelsens ordförande i skånska Staffanstorp, tycker även han att Kinberg Batra ska avgå.

– Det är uppenbart att Anna Kinberg Batras förtroende i partiet viker. Det måste hon ta till sig. Jag tycker hon ska gå, säger han.

Även Pia Almström (M), kommunstyrelsens ordförande i Kävlinge, har anslutit sig till de som kräver att den nuvarande partiledaren avgår.

John E. Weinerhall, ordförande för Moderata ungdomsförbundet i Östergötland kräver att hela partiledningen avgår:

”Vi går uselt i opinionen, politikutvecklingen har inte varit tillräcklig och väljarna har svårt att uppfatta vad vi vill efter alla kappvändningar. Till detta har partiledningen en förtroendekris som i stort har med ovan att göra”, skriver han på Facebook.
