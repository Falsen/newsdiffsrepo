måndag 21 augusti 2017
SD om Hultqvist: Känns allt mer oskyldig
JONATHAN JEPPSSON

Försvarsutskottet höll i dag ett extra sammanträde med anledning av IT-skandalen på Transportstyrelsen. Försvarsdepartementets statssekreterare Jan Salestrand och överbefälhavare Micael Bydén var kallade till utskottet. Alliansen har tidigare lämnat en liten lucka som skulle kunna rädda Hultqvist på sin post, om något nytt framkommer som ”skulle ge skäl till förändrad bedömning”, och dagens möte sågs som en möjlig chans till en sådan scenförändring.

Men efter mötet stänger Försvarsutskottets ordförande Allan Widman den dörren.

– Nu ser jag framför mig att riksdagen förbereder sig för den misstroendeförklaring som Alliansen har riktat, säger han.

Samtidigt har nya frågor uppstått kring hur EU-minister Ann Linde agerande, menar Allan Widman. Hon var då inrikesminister Anders Ygemans statssekreterare.

– När det gäller statssekreterare Salestrand så har han informerat om hur den information som Ann Linde hade i september 2015 kom till Försvarsdepartementetn. Nu uppstår det frågor kring varför dröjer det sex månader  efter det att inrikesministerns kansli har fått informationen tills att den når Försvarsdepartementet.

Hos Sverigedemokraternas ledamot i försvarsutskottet kom under eftermiddagen andra tongångar.

– Försvarsministern känns alltmer oskyldig, skriver Mikael Jansson (SD) och fortsätter:

– Berörda ministrar har inte agerat optimalt, enligt min mening har Hultkvist gjort minst fel. Hultkvist har en dynamisk roll för försvaret.

För Aftonbladet utvecklar Mikael Jansson resonemanget.

– Om man tittar på vad som skett i hans departement, så har han skött det bra. Det har varit ett kraftfullt agerande och ett relevant agerande från första stund. Det vi inte kan förstå är varför inte statsministern är informerad, säger Mikael Jansson.

Han menar att partiet inte har ändrat sig i misstroendefrågan, men att den frågan nu kan komma att lyftas.

– Att vi ska ändra oss i misstroendefrågan får bli en diskussion i partiet och det har vi inte haft än. Men det är klart, det kommer mer och mer information och det kan påverka naturligtvis, säger Mikael Jansson.

– Jag kan se förmildrande omständigheter när det gäller Hultqvist. Jag kommer att framhålla att han skött det bra i den här delen. Däremot har regeringen fungerat dålig som helhet.

Henrik Vinge, presschef för Sverigedemokraterna, menar att partiets hållning i frågan inte har förändrats.– Jag är helt övertygad om att en misstroendeförklaring har stöd i riksdagsgruppen och att det kommer att bli så att vi fäller Hultqvist tillsammans med Alliansen.
