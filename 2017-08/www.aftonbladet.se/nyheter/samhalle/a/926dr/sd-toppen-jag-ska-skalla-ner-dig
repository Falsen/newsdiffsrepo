SD-toppen: Jag ska skalla ner dig
JONATHAN JEPPSSON

I en inspelningen som sprids bland Sverigedemokratiska politiker hotar SD-toppen Jörgen Fogelklou, SD-ordförande i Göteborgsdistriktet sedan 2015, en partisympatisör. Det avslöjar tidningen GP.

– Jag kommer slå ner dig, jag kommer ge dig en sån jävla käftsmäll, skriker Jörgen Fogelklou enligt GP.

Bakgrunden ska ha varit ett privat bråk under politikerveckan i Almedalen. Bråket ska ha följts av ett telefonsamtal som spelades in av SD-sympatisören.

I ljudklippet hörs Jörgen Fogelklou, som tidigare arbetat nära partiledaren Jimmie Åkesson och på partiets riksdagskansli, skrika hotelser mot partikollegan.

– Jag kommer skalla ner dig. Jag kommer sparka ner dig. Jag kommer gräva ner dig i en jävla garderob, skriker Jörgen Fogelklou.

I en intervju med Aftonbladet säger Fogelklou att han är djupt ångerfull.

– Jag och den här personen hade en privat dispyt, som inte har något med SD att göra alls. Jag var naturligtvis fly förbannad på honom och sa ett antal saker som jag naturligtvis inte menar. Jag pratade med denna personen två veckor senare, vid ett möte, och utagerade allting. Från min sida är det utagerat för länge sedan.

Du är ordförande för SD:s distrikt i Göteborg. Bör du uttrycka dig så här?

– Nej. Man ska i alla tillfällen tänka på hur man uttrycker sig, både som privatperson och när man är politisk företrädare. Man ska föregå med gott exempel. Men när man är förbannad så kan man säga saker som man inte menar och som man sedan ångrar.

Du sa att du skulle skalla och gräva ned den här personen?

– Självklart så menade jag inte det. Det är det här som är lite lustigt, jag har aldrig bråkat, jag är ingen sådan person.

Varför kommer det här fram nu, tror du?

– Det är väl naturligtvis så att någon inte vill Sverigedemokraterna väl. Det tror jag, annars skulle man inte lämna ut det här.

Har du haft kontakt med partiledningen om det här och tror du att det kommer att påverka dina politiska uppdrag?

– Det tror jag inte att det kommer göra. Min styrelse har haft full vetskap om detta, vi hade ett möte för flera år sedan. Vi har möte på tisdag så då kommer det naturligtvis upp igen.

Skadar det här dig?

– Ja, det är klart. Det är ingen smickrande bild och det är inte en sådan person som jag är. Det är klart att det kan göra.

Men det har inte att göra med stridigheterna i partiet i Göteborg?

– Det har ingenting med något politisk att göra. Det var en personkonflikt. Det var så många år sedan och jag vill inte gå in på bakgrunden, för de personer det gäller har också lagt det bakom sig.

Texten uppdateras.
