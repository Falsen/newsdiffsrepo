M-profilen: ”Det här skadar oss”
KENAN HABUL

De senaste dagarna har flera kommunalråd, i både Stockholms län och Skåne, krävt att M:s partiledare Anna Kinberg Batra avgår. Hennes stöd i det viktiga länsförbundet i Stockholms län vacklar betänkligt då en tydlig majoritet av kommunalråden i länet saknar förtroende för henne, enligt SVT.

Men samtidigt var både länsförbunden i Västra Götaland och Skåne, som också har stor makt i partiet, snabbt ute och gav Kinberg Batra sitt stöd. Lars-Ingvar Ljungman, ordförande i Skåne, är dock tydlig med att läget, med flera öppna avgångskrav och hård kritik, är bekymmersamt.

– Det kan man lätt konstatera. Alldeles frånsett är det här ingenting som uppfattas som positivt av någon, att det pågår så mycket diskussion kring vår partiledares eventuella varande eller icke varande, säger han.

M har under lång tid dragits med fallande opinionssiffror och nu tror Ljungman att avgångskraven kan göra läget än värre.

– Även det i sig bidrar till att partiet med stor säkerhet kommer att få mindre stöd i opinionen. Det är klart att det här skadar vårt parti, när våra presumtiva väljare ser att vi lägger massa energi på att slåss internt.

Trots att flera kommunalråd i Skåne krävt Kinberg Batras avgång är Ljungman tydlig med att länsförbundet står bakom sin partiledare.

– Ja, det gör vi. En majoritet i Skåne står bakom henne.

Räknar du med att det här kommer lägga sig?

– För allas skull hoppas jag att det här lägger sig så att vi kan ägna oss åt politik i stället. Men jag är inte säker på att det gör det, det kommer tyvärr att pågå en tid till. Det beror på utvecklingen. Men jag hoppas och tror att Anna Kinberg Batra leder oss i valrörelsen.

Samtidigt säger Lars-Ingvar Ljungman att det är ”uppenbart att vi har tappat i förtroende och att man måste diskutera varför vi gjort det”.

– Vi bör rannsaka oss själva. Och då kan man inte bara fokusera på en sak, på partiledaren. Det är framförallt den politik som vi har stått för som är problemet.

Att partiet börjar ompröva sin syn i flera viktiga frågor, som invandring, försvar och brott- och straff, är viktigt för att vinna väljarna tillbaka, menar han.

– Jag tycker faktiskt att Anna har försökt jobba med de här stora politikområdena, säger Lars-Ingvar Ljungman.

Anna Kinberg Batra har i dag gett beskedet att hon inte alls har några planer på att avgå.
