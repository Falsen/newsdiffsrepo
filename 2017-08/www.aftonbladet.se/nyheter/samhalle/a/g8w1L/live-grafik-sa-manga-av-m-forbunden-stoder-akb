LIVE-GRAFIK: Så många av M-förbunden stöder AKB
KARIN AHLBORG

INGET AVGÅNGSKRAV. Jeppe Johnsson, förbundsordförande Moderaterna i Blekinge.– Jag ser i dagsläget ingen anledning att kräva personförändringar eller att byta partiledare. Det viktiga nu är att vi tydligt lyckas lyfta fram vår politik – för den är bra och det kommer att visa sig, säger Jeppe Johnsson till SVT Blekinge.

Han har följt de senaste dagarnas utspel kring Batras framtid som partiledare.– Det är krav som förts fram alldeles nyligen och ingenting som vi hunnit diskutera i förbundsstyrelsen, säger han till SVT Blekinge.

BORDE AVGÅ. Carl-Oskar Bohlin, förbundsordförande för Moderaterna i Dalarna, till SVT Nyheter:

– Vi befinner oss i en situation där det är svårt för Anna Kinberg Batra att fortsätta som partiledare.

INGET SVAR ÄN. Jesper Karlsson, förbundordförande i Gotland:

– Vi lämnar besked i morgon bitti.

INGET AVGÅNGSKRAV. Patrik Stenvard, förbundsordförande i Gävleborg. Kan Anna Kinberg Batra sitta kvar som partiledare?– Vi har inte ens diskuterat frågan, hon är vår valda partiledare och vi förutsätter att hon sitter kvar.

Den kritik hon fått av Stockholmsmoderater är bland annat att hon inte tillräckligt tydligt för fram er politik, har ni synpunkter på det?– Jag känner igen den diskussionen sedan i våras men jag inte tycka att det har varit svårare för henne än någon annan.

INGET AVGÅNGSKRAV. Mikaela Waltersson, förbundsordförande Moderaterna i Halland. Kan Anna Kinberg Batra sitta kvar?– Moderaterna i Halland har inga avångskrav på Anna Kinberg Batra?

Vad tycker du om avgångskraven från Stockholmsmoderaterna?– Det får Stockholmsmoderaterna själva svara på. Jag tycker att det är olyckligt att de här diskussionerna förs i medierna. Vi har en ordning i partiet där den här typen av frågor tas upp med ordföranden för valberedningen.

Vilka reaktioner har du fått under dagen?– De lokala företrädare som jag har pratat med och som har uttalat sig i pressen delar min inställning.

VILL INTE SVARA. Gottlieb Granberg, förbundsordförande för Moderaterna i Jönköpings län. Kan Anna Kinberg Batra sitta kvar?– Vår partiledare väljer vi i en intern process. Det är där den ska vara.

Vad tycker du om avgångskravet från Stockholmsmoderaterna?– Det tycker jag inte om för att för det finns forum där vi ska uttala oss om förtroende för ledningen. Det är inte i media. Det är i våra egna interna processer.

Kan jag tolka dig som att Jönköpingsmoderaterna anser att hon ska få sitta kvar?– Vår ledning hanterar vi i en internprocess. Den vi har valt sitter så länge vi inte har valt en annan.

INGET AVGÅNGSKRAV. Saila Quicklund, förbundsordförande i Jämtland. Kan Anna Kinberg Batra sitta kvar som partiledare?– Anna är ju vald till partiledare och vi har inte haft frågan uppe.

Den kritik hon fått av Stockholms-moderater är bland annat att hon inte tillräckligt tydligt för fram er politik, har ni synpunkter på det?– Som sagt, vi har inte haft någon anledning att ifrågasätta henne och det är ingen fråga som tagits upp på något sammanträde. För oss är hon vår partiledare.

INGET AVGÅNGSKRAV. Malin Sjölander, förbundsordförande i Kalmar län. Kan Anna Kinberg Batra sitta kvar?– Ja. Jag har under dagen pratat med mina politiska kamrater och vi gjorde redan under vårens drev en bra förankringsprocess. Vi ser ingenting annat än att Anna ska sitta kvar.

Vad anser du om avgångskravet från Stockholmsmoderaterna?– De får själva uttrycka hur de har tänkt. Jag försöker förstå dem och det enda jag kan se är att de har drabbats av en större opinionsras än vi. Jag kan förstå att de vänder och vrider på olika orsaker varför det har blivit som det har blivit. Svårt att se vad som är rätt och fel.

Hur påverkas partiet av det här?– Det har hänt mycket sen våren. Hon såg över organisationen och bytte ut partisekreteraren och hon visade ledarskap under IT-skandalen. Hon har gjort många viktiga politiska utspel, senast idag om kraftigt ökat anslag till försvaret. Och tillsammans med resten av Alliansen föreslog hon en stor jobbsatsning. Jag tycker att det har varit mycket verkstad trots att det har varit sommar.

STÖDER KINBERG BATRA. I en intervju med P4 Norrbotten säger Mattias Karlsson, gruppledare för M i region Norrbotten: – Det är olyckligt. Fokus hamnar med på ledarskapet än den politiska utvecklingen. Jag tror hon kommer att kunna göra ett bra val.Även länsordföranden Linda Frohm ger sitt stöd till Anna Kinberg Batra, enligt P4.

STÖDER KINBERG BATRA. Lars-Ingvar Ljungman, ordförande i Skåne är tydlig med att länsförbundet står bakom sin partiledare.

– Ja, det gör vi. En majoritet i Skåne står bakom henne.– Jag hoppas och tror att Anna Kinberg Batra leder oss i valrörelsen.

BORDE AVGÅ. Förbundsordföranden i Stockholm, Kjell Jansson, säger nu till SVT Nyheter att han bett Anna Kinberg Batra fundera på sin ställning som partiledare.– Den sammantagna bedömningen från förbundsstyrelsen och kommunalråden är att Anna Kinberg Batra inte är rätt person att leda partiet i valrörelsen, säger Kjell Jansson. – De möten som hållits i dag gäller Stockholms län. Hur andra förbund ser på frågan måste de själva svara på.

INGET SVAR ÄN. Erik Bengtzboe, förbundsordförande i Södermanland– Jag förstår varför du ringer. Jag har sammankallat styrelsen till ett möte vid lunch i morgon torsdag då vi ska diskutera frågan. Innan dess har jag ingenting att säga.

KRÄVER AVGÅNG. Moderaterna i Uppsala ställer sig bakom avgångskravet. Efter ett extramöte under kvällen bestämde styrelsen i Uppsala att kräva Anna Kinberg Batras avgång, rapporterar TV4.

INGET AVGÅNGSKRAV. Stina Höök, förbundordförande i Värmland. Kan Anna Kinberg Batra sitta kvar som partiledare?– Vi tycker inte att hon ska avgå. Vi diskuterade saken häromdagen och vi tror inte att det är rätt sätt att lösa våra problem genom att avsätta partiledaren.

Den kritik hon fått av Stockholmsmoderater är bland annat att hon inte tillräckligt tydligt för fram er politik, har ni synpunkter på det?– Det är klart att det finns brister om människor inte förstår vår politik, men det är inte partiledaren ensam ansvarig för. Vi behöver främst få diskutera våra politiska frågor, inte vår partiledare.



KRÄVER AVGÅNG Anders Ågren, förbundsordförande Moderaterna i Västerbotten.

– Vi har haft ett extramöte och vi har diskuterat den uppkomna situationen och partiledarskapet. Det är en enig styrelse som ställer sig bakom kravet på Kinberg Batras avgång, säger Anders Ågren.

Tidigare under onsdagen, innan länsförbundet hållit sitt möte, sa han:

– Det går inte att förneka att partiet befinner sig i djupt kris. När frågan om Anna Kinberg Batra kunde sitta kvar kom upp i våras var vår inställning att förtroendet finns så länge inte någonting annat meddelas.

INGET AVGÅNGSKRAV. Jörgen Berglund, förbundsordförande Västernorrland Kan Anna Kinberg Batra sitta kvar som partiledare?– Ja. Det är en fråga som vi inte ens lyft. Vårt förtroende för vår valda partiledare kvarstår.

Den kritik hon fått av Stockholms-moderater är bland annat att hon inte tillräckligt tydligt för fram er politik, har ni synpunkter på det?– Ja, jag kan ha viss förståelse för den kritiken men mer än så vill jag inte utveckla. Vi har inga krav på hennes avgång.

STÖDER KINBERG BATRA. Elisabeth Unell, förbundsordförande i Västmanland står bakom Anna Kinberg Batra.

– Jag tycker att det är olyckligt att man går ut och begär vår partiledares avgång, och det är ingenting Moderaterna vinner på. Vi är ett år från valet och vi måste koncentrera oss på politik, och vi vinner inget val på att kräva partiledarens avgång, säger Elisabeth Unell till P4 Västmanland.

STÖDER KINBERG BATRA. Johnny Magnusson, förbundsordförande i Västra Götaland:– Vi stöder Anna Kinberg Batra. Vi tycker det är en märklig kampanj som pågår, det är inte så vi brukar sköta våra interna angelägenheter inom Moderaterna. Det här skadar partiet, hur det än slutar. Det försvårar nästa valkampanj och skymmer sikten för vad vi har för politiska budskap och suger upp massa kraft ur partiet till absolut ingen nytta.

INGET AVGÅNGSKRAV. Anders Åhrlin, förbundsordförande Moderaterna i Örebro län. Kan Anna Kinberg Batra sitta kvar?– Vi har inget annat beslut än att hon ska sitta kvar. Men jag har framfört kritiken att hon måste vara tydligare ledare för vanligt folk. Det blir allt svårare för vanliga svenskar att planera och hantera sin ekonomi på grund av nuvarande regering som vill höja skatterna.

Vad tycker du om Stockholmmoderaternas krav?– Man har inte lanserat en motkandidat. Och vill man byta partiledaren så krävs det en motkandidat. Men det är ingen diskussion som ska föras i media.
