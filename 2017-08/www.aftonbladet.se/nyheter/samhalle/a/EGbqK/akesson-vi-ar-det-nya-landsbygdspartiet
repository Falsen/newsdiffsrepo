Åkesson: Vi är det nya landsbygdspartiet
SUSANNA NYGREN

För åttonde året i rad höll Jimmie Åkesson sitt årliga sommartal i hemstaden Sölvesborg. Drygt 2 500 personer fanns på plats vid Slottslängorna och tog emot Åkesson med stående ovationer när han klev upp på scenen.

Åkesson inledde sitt tal med att precis som tidigare år prata om hot. Denna gången var det hotet från terrorister.

– Vi ska, med all kraft och alla resurser som vi kan uppbringa, se till att terroristerna trycks tillbaka till de hålor de kom från, sa han.

Uttalandet fick publiken att jubla och applådera.

Ett annat jubel kom efter att Åkesson gjort sig rolig över Stefan Löfven. Som han skämtsamt kallade ”roten till allt ont” då Åkesson fått avbryta sin semester i samband med Transportstyrelsen IT- skandal.

Åkesson hakade på Moderatarenas förslag om att brottslighet på sjukhus ska straffas hårdare.

Här kom sommartalets konkreta förslag – Sverigedemokraterna vill införa säkerhetsklassade vårdplatser. Så att hotfulla personer snabbt kan avlägsnas.

Utan att presentera någon statistik påstod han att antal hot och våld i samhället har ökat – och att detta avspeglas inom sjukvården.

– Vi vill införa nationella riktlinjer för hur dessa patienter ska tas om hand från det att de har kommit in på den säkerhetsklassade vårdplatsen till det att de ska åka hem igen.

Visionen för den politiska geografin är ett tre blocksystem. Det nya, konservativa, blocket som Åkesson vill leda ska bestå av SD, KD och M.

Från konservatism till landsbygdspolitik är det inte långt, menar Åkesson och förklarade att SD är det nya landsbygdspartiet.

– Hur kan Centerpartiet med någon som helst trovärdighet släppa igenom skatteförslag som innebär ett hårt slag för landsbygden och de som bor där?

Slutligen uppmanade Åkesson folk att gå och rösta i kyrkovalet. För kyrkan inte ska lämnas i händerna på ett vänsterliberalt etablissemang, menade han.

Efter talet gav Åkesson en kort intervju.

Du vill bilda block med KD och M. Ebba Busch Thor har sagt nej tidigare. Har hon ändrat sig nu?

– Vi pratar mer om det som jag ser som en naturlig utveckling på långsikt. På kort sikt är det uppenbart att Alliansen vill hålla ihop. Men långsiktigt så är två blocksystemet vi har överspelat.

Hur känner du för att Anna Kinberg Batra har klivit av?

– Det är inre moderat angelägenhet som jag egentligen inte har någon anledning att lägga mig i. Men det är klart att Anna Kinberg Batra har varit en partiledare som faktiskt först med att förstå att vi sitter åtta partier i riksdagen. Det är klart att överger man det så är det ett stort steg tillbaka.

– Anna Kinberg Batra har varit den som haft det nyktra synen på det parlamentariska läget så långt. Hon är den som har talat nyktert med oss

Vem skulle du vilja se som M-ledare?

– Jag hoppas att det kan bli någon som kan fortsätta på den inslagna linjen som Moderaterna valt att profilera sig mer som ett konservativt parti. Det är längesedan man hörde en moderat ledare prata om konservatism. Anna Kinberg Batra gjorde det så sent som igår.

Nolltolerans mot hot och våld på sjukhus. Hur ska du genomföra det? Blir det poliser på varje sjukhus?

– Vi föreslår säkra vårdavdelningar. De personer som tillhör kriminella gäng kan finnas och att man isolerar dem och de problem som det kan föra med sig från övriga avdelningar.

Hur finansierar du det?

– Vi får återkomma i budgeten till det. Men jag är inte säker på inte att det blir några stora kostnader utan att det går att organiseras på något sätt.

Ni lovar fler sjuksköterskor och bättre vård. Samtidigt vill ni sänka skatten med 16 miljarder. En person som tjänar 100 000 i månaden skulle då få 46 000 mer tillbaka per år. Hur rimmar det med att ha pengar till bra sjukvård?

– Skatteförslaget är ett förslag om utredning där vi lägger om skattesystemet. Där de som tjänar minst ska betala mindre i skatt på de första kronorna. Men det kan vi inte vi sitta och uppfinna själva. Så vi har föreslagit en utredning. Sedan har vi finansiering för våra förslag. Det ser man i vår budget.
