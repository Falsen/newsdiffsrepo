Efter Alliansmötet: Hotet mot Hultqvist kvar
OLOF SVENSSON

Alliansledarna hade i dag ett möte där försvarsminister Peter Hultqvists framtid diskuterades. Mötet var bestämt sedan tidigare men efter de senaste turerna i skandalen med Transportstyrelsen avhandlades misstroendevotumet mot Hultqvist.

Något definitivt besked om Hultqvist framtid kommer inte att lämnas i dag - däremot uppger källor att hotet om att fälla statsrådet ligger kvar.

– Det är inte helt klart vilka statssekreterare som varit med på de olika mötena, det finns fler saker vi måste titta på. Men i grund och botten ligger beskedet om misstroendevotum fast, säger en källa.

En annan källa säger att den information som framkommit sedan i söndags, som rör Löfvens tidigare statssekreterare Emma Lennartssons kännedom om skandalen, inte har förändrat Alliansens inställning.

– Det som vi har sagt tidigare gäller, säger källan och syftar på att Alliansen tänker gå fram med misstroendeförklaringen.

På mötet deltog alla alliansledarna, även Anna Kinberg Batra.

Hans Wallmark, Moderaternas försvarspolitiske talesperson, bekräftar uppgifterna för SvD.

– Vår tidigare linje gäller. Det finns än så länge inget som framkommit som skulle mildra kritiken. Parallellt med detta ökar fokus på statsministern, men det förtar inte kritiken mot Hultqvist, säger han till tidningen.
