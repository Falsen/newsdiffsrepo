Ministern: Sprider en missvisande bild av Sverige
JONATHAN JEPPSSON

I dag kommer den norska invandringsministern Sylvi Listhaug, från det högerpopulistiska Fremskrittsparitet, till Stockholm för att besöka förorten Rinkeby.

Det var också tänkt att hon skulle ha ett möte med migrationsminister Heléne Fritzon, men det mötet har blivit inställt.

– Vi fick besked när vi landade att mötet med statsråden är inställt på grund av oförutsedda orsaker. Mer vi vet vi inte, säger Sylvi Listhaugs kommunikationsansvarige Raheela Chaudry till tidningen VG.

Sylvi Listhaug, som har varit starkt kritisk mot svensk migrationspolitik, har inte heller fått någon information om varför mötet har blåsts av.

– Så är det bara. Ni får prata med den svenska ministern om varför. Jag har bara fått veta att mötet är inställt.

Till VG skickar migrationsminister ett mail där hon säger att hon inte vill vara en del av den norska valrörelsen.

– Jag träffar gärna min norska kollega efter valet, men jag vill inte vara en del av denna kampanjen.

Heléne Fritzon skriver att Listhaug mest verkar vara intresserad av att sprida en missvisande bild av Sverige.

– Det framgår till exempel tydligt i dagens intervju med VG, där hon bland annat påstår att det ska finnas 60 ”no-go-zoner” i Sverige, något som är rent nonsens, skriver Heléne Fritzon till VG.

Det är invandringsminister Sylvi Listhaug som ligger bakom uttrycket ”det svenska tillståndet”, som flitigt används i Norge för att illustrera en liberal invandrings- och flyktingpolitik.

När hon nu besöker Rinkeby så ses det av vissa som en del i Fremskrittspartiets valkampanj.

Men i en intervju med Aftonbladet säger hon att hon är på plats för att informera sig om läget för de som arbetar och bor i Rinkeby, i rollen som invandringsminister.

Listhaug svarade också på kritiken från Fritzon, om att det enligt polisen inte finns några ”no-go”-zoner i Sverige.

– Det är ett begrepp som används i norska polisrapporter. Begreppen som används i Sverige är särskilt utsatta områden eller utsatta områden. Men betydelsen är densamma.

Hon slog också fast att hon tycker att debatten i Sverige om invandring inte är lika öppen som i Norge.

– Jag menar att det är väldigt viktigt att man har en öppen debatt, det är så man kan lösa de problem som uppstår.

Av VG får Listhaug frågan om resan var ett PR-jippo.

– Jag tror att oavsett när jag hade rest, så hade det varit en intressant grej.  Aftonbladet skrev i en kommentar (Aftonbladets ledarsida, reds. anm) om ”det svenska tillståndet” att jag borde komma och se hur det är.  Men jag har varit föräldraledig och det är först nu som det passar för mig att göra det här, säger Sylvi Listhaug.

Sylvi Listhaug har också ett möte med rikspolischef Dan Eliasson på dagordningen.

Norge går till val den 11 september och opinionsmätningarna har tidigare pekat mot ett regeringsskifte.

Re­ger­ingen med Höyre och det po­pu­lis­tiska Frem­skritts­par­ti­et har länge le­gat då­ligt till i opinionsmätningarna, men även Ar­bei­der­par­ti­et ligger kvar på förhållandevis låga nivåer.

Istäl­let har Sen­ter­par­ti­et (C) gått starkt framåt och har i vissa mätningar fördubblat sitt resultat jämfört med förra valet.

Norges statsminister Erna Solberg, som också är partiledare är Höyre, har uttalat sig om Sylvi Listhaugs resa till Sverige. I en kommentar till VG säger hon:

– Det råder ingen tvekan om att när ett norskt statsråd reser en vecka före valet, så är det för att illustrera delar av politiken man står för. Så, Sylvi måste vara säker på att det hon säger står i linje med vad de lokala myndigheterna säger om situationen.

Aftonbladet har sökt Heléne Fritzon för en kommentar. Hon har avböjt en intervju.
