Bildts hårda markering mot Listhaug
PÄR KARLSSON

Under tisdagen gjorde Norges invandringsminister Sylvi Listhaug, som företräder det högerpopulistiska Fremskrittspartiet, ett uppmärksammat besök i Stockholmsförorten Rinkeby.

Listhaug, som har varit starkt kritisk mot svensk migrationspolitik, är den som ligger bakom uttrycket ”det svenska tillståndet”, som används friskt i den norska valrörelsen inför valet den 11 september. Med begreppet menar Listhaug och hennes partikamrater bland annat för hög invandring och dålig integration.

Under dagen var tanken att hon skulle träffa Sveriges migrationsminister Heléne Fritzon (S). Men med kort varsel ställde den svenska regeringen in mötet, då man menade att den norska ministern inte var på besök för att lära, utan för att sprida en missvisande bild av Sverige som en del i den norska valrörelsen.

– Jag träffar gärna min norska kollega efter valet, men jag vill inte vara en del av denna kampanjen, skrev Fritzon i en kommentar till norska VG.

UD-källor uppgav senare för Aftonbladet att den norska regeringen varnat sina svenska kollegor inför mötet.

– Officiella norska representanter tog kontakt och varnade för att det här besöket kanske hade felaktigt syfte och bad om ursäkt på förhand, sa en centralt placerad uppgiftslämnare.

Men kritiken mot Listhaugs besök kommer inte bara från den nuvarande S-ledda regeringen. I en intervju med NRK är den tidigare M-ledaren och före detta statsministern Carl Bildt mycket kritisk.

Han säger att det är tydligt att Listhaug inte var i Sverige för att lära, utan för att bedriva valrörelse.

Bildt säger också att Listhaugs bild av den svenska invandringspolitiken är helt felaktig. Han beskriver mottagandet av flyktingar från före detta Jugoslavien, som skedde under hans regeringstid, som en framgång. Och han menar att den senaste flyktingvågen kommer resultera i samma sak.

– Sverige är ett välfungerande samhälle och vi har haft framgång i vår invandringspolitik. Det finns absolut områden där vi har problem och det ser vi alltid under en övergångsperiod, säger han till NRK.

Enligt Listhaug så råder det ett öppnare debattklimat kring invandringen i Norge, medan frågan tystas ned i Sverige. Men Bildt håller inte med här heller. Han säger att invandringspolitiken fortsättningsvis är en stor fråga i den svenska debatten.

– Vi måste hitta åtgärder som kan bidra till att invandrare kommer in på arbetsmarknaden. Det rådet inga tvivel om att det är mycket vi måste göra för att integrationen ska gå snabbare och det är något vi pratar om i den svenska debatten, säger han till NRK.
