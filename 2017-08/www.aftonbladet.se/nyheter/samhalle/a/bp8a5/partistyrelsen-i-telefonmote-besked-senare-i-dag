Partistyrelsen i telefonmöte - besked senare i dag
OLOF SVENSSON

Anna Kinberg Batra meddelade sin avgång strax efter klockan 9.30 på fredagen.

Efter pressträffen lämnade hon lokalen på Blasieholmen i Stockholm för att leda ett telefonmöte med Moderaternas partistyrelse.

Partistyrelsen kommer att ta beslut om när en extrastämma kan hållas. På stämman kan Anna Kinberg Batras efterträdare väljas. Förmodligen kommer stämman att äga rum samtidigt som Moderaterna håller en så kallad arbetsstämma i Örebro den 12 oktober. Fördelen med det är att samma ombud som närvarar på arbetsstämman också kan närvara vid extrastämman.

Efter lunch i dag kommer partisekreterare Anders Edholm att meddela vad partistyrelsen har beslutat om. Valberedningen, som leds av Skånemoderaternas ordförande Lars-Ingvar Ljungman, kommer sedan att börja ta fram kandidater till Anna Kinberg Batras efterträdare.

Fram till stämman kommer Anna Kinberg Batra däremot att fortsätta som partiledare.

– Hon kommer fullfölja sina uppgifter som partiledare, säger Linda Norberg.

Anna Kinberg Batra kommer inte att ge några ytterligare intervjuer under dagen, meddelar hennes stab.

Valberedningens ordförande Lars-Ingvar Ljungman säger till Skånska Dagbladet att de kommer att ha ett möte på söndag.

– Jag var underrättad om att hon skulle lämna sitt uppdrag. Nu samlas valberedningen på söndag för att påbörja arbetet med att kalla till en extra partistämma och finna en efterträdare till Anna Kinberg Batra.
