Andersson och Lövin håller pressträff om skattehöjningar
JOSEFIN SILVERBERG

Det är förslaget om den sänkta brytpunkten som syftar till att få fler att betala statlig skatt som slopas. Även de skatteändringar som syftar till att försvåra skatteplanering stoppas nu, bekräftar S och V på DN Debatt.

Klockan nio håller finansminister Magdalena Andersson och bistånds- och klimatminister Isabella Lövin (MP) pressträff om skatteändringarna. Flygskatten kommer vara kvar i höstens budgetproposition, på DN Debatt skriver Magdalena Andersson, Per Bolund och Ulla Andersson att det beror på att ”klimatet är vår tids ödesfråga och kan inte vänta”. Förslaget, som är en kärnfråga för klimatminister Isabella Lövin, kommer dock justeras för att inte missgynna glesbefolkade områden där tågresor inte är ett realistiskt alternativ.

Att regeringen och Vänsterpartiet nu backar från de skatteändringar man tidigare markerat skulle komma i höstbudgeten är ett svar på Alliansens och SD:s hot om misstroendeförklaring mot flera av regeringens ministrar. Detta har tidigare kritiserats av både Magdalena Andersson och statsminister Stefan Löfven.

”Ett kraftfullt och skarpt verktyg, som tidigare använts mycket sparsamt, används nu för att stoppa politiska förslag och skapa så mycket politisk oreda som möjligt”, skriver Magdalena Andersson, Per Bolund och Ulla Andersson.

▪▪ Texten uppdateras
