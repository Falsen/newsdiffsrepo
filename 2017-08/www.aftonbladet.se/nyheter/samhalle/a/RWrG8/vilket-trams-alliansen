Vilket trams, Alliansen
Lena Mellin

De fyra partiledarna i Alliansen avslöjade redan i försomras att de tänker väcka misstroendeförklaring mot flera ministrar om regeringen gör verklighet av tre skatteförändringar i förslaget till statsbudget för 2018.

Det gäller en skatt på flygresor, ändrade 3:12-regler för småföretag och gränsen för när löntagarna ska börja betala statlig inkomstskatt.

Kinberg Batra (M), Björklund (L), Lööf (C) och Busch Thor (KD) har inte lagt ner vapnen än. Det kan möjligen bero på framgångarna i somras då hot om att väcka misstroendeförklaring tvingade bort inrikesminister Anders Ygeman (S) och infrastrukturminister Anna Johansson (S) från regeringen.

Med hjälp av Sverigedemokraterna hade ministrarna annars röstats bort från sina jobb av riksdagen.

Men Alliansen borde snarast begrava det barnsliga projektet. Misstroendeförklaring är ett av riksdagens skarpaste vapen. Det bör användas med sans och måtta.

Misstroendeomröstningar är inte till för att protestera mot förslag som man inte gillar. Det är till för att användas när ett statsråd faktiskt saknar riksdagens förtroende för att de klantat sig och misskött sitt ämbete.

Förslag som man inte gillar röstar man nej till. Man utmålar inte statsrådet som lagt fram förslaget som en komplett idiot som inte kan sitta i en regering. Nej, man röstar stillsamt nej och argumenterar för att statsrådet har fel, inte har förstått problemets omfattning eller tar hjälp av fel verktyg.

Än obegripligare blir Alliansens agerande av att misstroendet inte ska riktas mot finansminister Magdalena Andersson (S), den minister som ansvarar för statsbudgeten.

Det vill nämligen inte Centern. Andersson är ett så centralt statsråd för Stefan Löfven att om riksdagen avsätter Andersson är risken överhängande att hela regeringen går. Det vill inte Annie Lööf, hon har ingen lust att ta över rodret med mindre än ett år kvar till ordinarie val.

Men varför ska en annan minister lämna regeringen för att Magdalena Andersson föreslår skatteförändringar som Alliansen inte tycker om? Rena snurren om ni frågar mig. Trams.

Det var helt rätt att hota med misstroendeomröstningar riktade mot Ygeman och Anna Johansson. De hade, i alla fall i Alliansens ögon, misskött sina jobb. Dessutom hade Johansson ljugit för både riksdagen och svenska folket.

Transportstyrelsens chef fick inte kicken för att hon och ministern hade olika syn på hur verksamheten skulle skötas. Hon fick sparken för att hon begått lagbrott.

Men lika rätt som det var då, lika fel är det nu. Rösta gärna nej till de tre skatteförändringarna men gör det för att ni tycker de är fel. Inte för att det är fel på statsrådet.

Så gör man bara om man vill framstå som gnällig. Eller riktigt rejält barnslig.

FOTNOT: Enligt uppgifter till tidningen Expressen ska regeringen och Vänsterpartiet vara överens om att enbart lägga fram en av de tre skattehöjningarna, flygskatten. Uppgifterna har inte bekräftats.

Vill du vara med och svara på Inizios undersökningar där vi tar reda på vad svenska folket tycker om olika frågor? Resultat presenteras bland annat i Aftonbladet. Det är frivilligt att svara, du är anonym och kan gå ur när du vill. Klicka här för att läsa mer och gå med!
