Svaret till Åkesson: Ingen seriös politiker
OLOF SVENSSON

SD-ledaren Jimmie Åkesson gick i går ut och krävde Stefan Löfvens avgång. Bakgrunden är de nya uppgifterna om säkerhetsproblemet hos Transportstyrelsen. Löfvens närmaste medarbetare, statssekreteraren Emma Lennartsson, hade fått information tidigare än vad hon gjort gällande.

– Det är för mig helt orimligt att Stefan Löfvens närmaste medarbetare har suttit på sån här information i flera månader utan att nämna det till statsministern, sa Jimmie Åkesson till Aftonbladet i går.

Han anklagade också Löfven för att inte tala sanning.

– Vi kan inte ha en statsminister som ägnar sommaren åt att ljuga svenska folket rakt upp i ansiktet, det är helt oacceptabelt.

Magdalena Andersson, som på tisdagen gästade AB Morgon, säger att Åkesson påstår saker som han inte har någon grund för.

– Det visar att Jimmie Åkesson inte är en seriös politiker. Han är inte en politiker som andra, det är inte ett seriöst alternativ i svensk politik, sa hon i programmet.

På frågan om Magdalena Andersson kan garantera att det inte kommer framkomma något nytt som visar att Stefan Löfven hade informatinon tidigare svarar hon:

– Jag vet att Stefan Löfven aldrig skulle ljuga svenska folket rakt in i kameran, han är en väldigt hederlig person.

I går meddelade Alliansledarna att de kommer att diskutera om de nya uppgifterna kan innebära att misstroendevotumet mot försvarsminister Peter Hultqvist dras tillbaka.

Magdalena Andersson säger till Aftonbladet att hon tycker att hotet om misstroendevotum mot Hultqvist var grundlöst till att börja med.

Är det mer grundlöst med den nya informationen?

– Det har varit grundlöst hela vägen, det är faktiskt rent bisarrt, säger Magdalena Andersson.
