Anna Kinberg Batra: Jag tänker inte avgå
OLOF SVENSSON

Flera moderata kommunalråd kräver att Anna Kinberg Batra omgående avgår som partiledare.

En av dem, Pehr Granfalk, kommunstyrelsens ordförande (M) i Solna, säger:

– Antingen görs något nu eller så går vi mot en gigantisk valförlust.

Kraven kommer bara månader efter den förra krisen för Anna Kinberg Batra. Då valde hon att möblera om i den politiska ledningen och lovade bättring.

I morse gästade Anna Kinberg Batra AB Morgon. Hon gjorde då klart att hon tänker sitta kvar:

– Vi har en stämma i höst där vi lägger fast politiken inför valet. Det ser jag fram emot och tänker jobba hårt för.

– Vårt jobb är att ta det här hela vägen till valet, vi ska byta regering.

M-ledaren sa vidare att partiet har gjort mycket för att hantera den förra turbulensen. Samtidigt kallar hon det som Moderaterna nu är inne i för ett ”krisläge”.

Efter sin medverkan i AB Morgon upprepade Anna Kinberg Batra att hon tänker sitta kvar. Hon sa också att hon känner ett starkt stöd från partiet.

– Jag har valts för att göra den här uppgiften och leda oss hela vägen över valet. Det betyder att ta oss hela vägen till en ny regering. Det är det jag har mitt fokus på.

Varför är du rätt person att leda M?

– Jag valdes enhälligt av Moderaterna för att göra det, jag känner mig trygg i det och jag känner ett starkt stöd.

Hur reagerar du på att avgångskrav kommer upp igen?

– Vi har ett tufft läge som vi moderaterna inte är ur ännu. Men då måste man bestämma sig om vi ska bråka med varandra eller om vi ska vinna förtroende för svenska folket för vår politik.

Vad är ditt budskap till de som vill att du avgår?

– Att jag inte tänker avgå och att jag tycker att vi allihopa ska sluta bråka med varandra och fokusera på att bygga förtroende för vår politik.

Anna Kinberg Batra kommer inte ta initiativ till någon intern diskussion i partiet om de nya avgångskraven. Hon är långt ifrån nöjd med opinionssiffrorna som partiet har i dag och kommer framöver fokusera helt och hållet på att få ut partiets politik.

– Vi träffades i vår styrelse i förra veckan och hade bra diskussioner, om läget, som fortfarande är tufft. Vi pratade också om politikens innehåll. Jag vet att det är väldigt bra men svenska folket vet inte om det än. Ser man för mycket av moderater som bråkar med varandra så ser man för lite av de politik vi har. Den förtjänar att komma fram.
