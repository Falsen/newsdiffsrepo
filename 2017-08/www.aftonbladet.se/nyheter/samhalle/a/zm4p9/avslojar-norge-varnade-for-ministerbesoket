Avslöjar: Norge varnade för ministerbesöket
JONATHAN JEPPSSON

Under förmiddagen ställde migrationsminister Heléne Fritzon hastigt in ett möte med sin norska motsvarighet, invandringsminister Sylvi Listhaug, från det högerpopulistiska Fremskrittsparitet.

Listhaug, som varit starkt kritisk till svensk migrationspolitik, var i Stockholm för att besöka förorten Rinkeby.

Migrationsminister Heléne Fritzon uppgav för norska tidningen VG att anledningen till att hon ställer in mötet är att hon inte vill vara en del av den norska valrörelsen och att Listhaug sprider en missvisande bild av Sverige.

Bland annat hade Listhaug tidigare påstått att det finns 60 så kallade ”nogo-zoner” i Sverige.

Men nu kan Aftonbladet avslöja att den svenska regeringen varnades inför Sylvi Listhaugs besök redan i slutet av förra veckan – av personer inom den norska utrikesförvaltningen.

UD-källor uppger för Aftonbladet att det handlade om en oro över att störa de diplomatiska kontakterna.

– Norges regering tyckte att den egna norska migrationsministern hade fel agenda och att besöket kunde användas på ett felaktigt sätt, säger en källa.

Enligt en uppgiftslämnare har den norska regeringen varit mycket skeptisk till migrationsministerns besök i Sverige och Rinkeby.

– Personer som har mycket god erfarenhet av diplomatiskt arbete förstod att det här är helt fel att göra. Initiativet att kontakta oss och säga att ”det här är inget som hela regeringen står bakom” – den signalen skickades just för det som nu som har inträffat.

– Jag vet inte om man har försökt få henne att inte åka, men det är valrörelse där och folk är kanske mer ivriga på egna agendor. Men det är också lite okunskap om hur man bedriver utrikespolitik som nu ger sig till känna hos den här migrationsministern, säger en källa.

Norges statsminister Erna Solberg gick under tisdagen ut och menade att Sylvi Listhaug måste hålla sig till vad ”lokala myndigheter” säger.

– Det råder ingen tvekan om att när ett norskt statsråd reser en vecka före valet, så är det för att illustrera delar av politiken man står för. Så, Sylvi måste vara säker på att det hon säger står i linje med vad de lokala myndigheterna säger om situationen.

UD-källor uppger för Aftonbladet att den svenska ståndpunkten är att det är djupt olämpligt att använda de diplomatiska kontakter som Sylvi Listhaug har gjort.

– Men den egna regeringen verkar också tycka att ministern agerar felaktigt. Så vi känner oss lugna med den signal vi fått, att det här inte är en officiell norsk ståndpunkt utan det verkar råda olika åsikter i den norska regeringen.
