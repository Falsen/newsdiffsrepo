5 viktigaste trenderna från Formexmässan
CLARA ÖHRN

Höstens Formexmässa inleddes den 23 augusti. Under tre dagar samlas hela inredningsbranschen under samma tak och som alltid är mässan full av nya trender och inspiration till hemmet.

Sammet och linne på kuddar, soffor och sittpuffar har varit otroligt populärt de senaste säsongerna. Materialen har blivit lättillgängliga och det går att få tag på både från kedjorna och erkända designers - och det är en trend som håller i sig.

Naturmaterial har också hängt med ett par säsonger. Men rotting, kork och ljusa träslag är fortfarande säkra kort att investera i.

Den humoristiska designen är nästan helt borta. I våras syntes lekfulla inslag som flamingos och tropiska referenser, något som verkar försvinna helt nästkommande säsonger.

Nu handlar det om att hitta den egna stilen. Under mässan har flera utställare stylat sina montrar med trasig keramik och vissna blommor och vi går längre bort från det perfekta och närmar oss det personliga. Det ska inte längre vara helt och rent och tillrättalagt.

Trendexperten Stefan Nilsson har koll på det senaste och uppdaterar oss om det trendigaste på Formex AW 17/18.

– Den största trenden är att hitta den egna smaken och det är sjukt svårt, säger Stefan Nilsson.

Vill du vara i tiden behöver du kanske inte köpa något över huvud taget. Annorlunda, vintage eller hemgjorda saker är helt rätt i tiden. Det kan till exempel vara en fyndad skål i korg eller egentillverkad mask att sätta på väggen.

Att ha färre saker i rummet och lämna plats åt enstaka objekt är rätt väg att gå för den trendkänsliga.

– Antalet trendobjekt kommer att minska. Vi är mer ute efter annorlunda saker som berättar vår historia - man måste inte köpa nya saker, säger Stefan Nilsson.

Blanka detaljer, som exempelvis mässing, försvinner mer och mer. Nu är det matta saker som gäller. Matta krukor, textilier som linne är detaljer som är värda att satsa på om du ska köpa nytt. Planerar du att måla om hemma bör du välja en riktigt matt färg, som exempelvis kalkfärg i en mörkare ton.

– Nu finns färger som är så matta att den nästan dammar när man rör vid den, berättar Stefan Nilsson.

Små pallar som avställningsyta, satsbord, drinkvagnar och inglasade skåp att sätta upp på väggen kommer vi se mycket av kommande säsong.

– Det jag tycker känns väldigt nytt är hyllor på väggen där man kan jobba med sina stilleben. Nya vitrinskåp utan ben där man kan visa upp vad man har hemma, tipsar Stefan Nilsson.

Grönt och rosa i kombination såg vi mycket av i våras - och det är en trend som håller i sig, men i lite nya nyanser. Det gröna blir intensivare och det rosa går mer åt lila.

Det nya för säsongen är ännu intensivare jordfärger som mörkrött, brunt och grönt. Våga sätta färg på både inredningsdetaljer och väggar.

– Det som överraskar mig i år är det är väldigt mycket brunt. Och då menar jag inte snäll caffe lattebrun utan riktigt 70-tals brunt, säger Stefan Nilsson.

Precis som förra året är inredningen fortsatt inspirerad av 70-talet med tjock keramik, keramiktavlor på väggarna och symmetriska mönster.

Den industriella stilen har länge dominerat och den finns kvar till viss mån. Nu börjar dock trenden dra mer åt hantverk än åt industri. Vi går mer ifrån metaller och rostiga inslag till exempelvis snidat trä.
