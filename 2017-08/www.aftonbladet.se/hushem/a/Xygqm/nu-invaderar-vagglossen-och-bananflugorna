måndag 21 augusti 2017
Nu invaderar vägglössen och bananflugorna
SANDRA KJELLSTRÖM

Den börjar i augusti och eskalerar i september. Invasionen av bananflugor och vägglöss i hemmet är en lika otrevlig upplevelse varje år. Och det är lätt att drabbas.

Även om bananflugor inte utgör någon direkt skada är de irriterande. På bara en vecka kan du få besök av hundratals, då det enbart tar åtta dagar för ett ägg att utvecklas till en fullvuxen fluga. En hona kan lägga upp till 500 ägg, enligt Anticimex.

Den höga temperaturen i kombination med luftfuktighet gör att bananflugorna trivs under rötmånaden. Frukt som lämnas framme som ruttnar och jäser är det ultimata lockbetet.

– Det kan också räcka med den där konservburken eller ölburken du glömmer att skölja ur, säger Håkan Kjellberg, skadedjursexpert på Anticimex.

För att få bort problemet återstår bara att plocka bort, slänga och göra rent.

Betydligt svårare är det att tampas med vägglöss, som också frodas i augusti och september när folk kommer hem från resor och studenter flyttar till nya boenden.

Här är det nästan omöjligt att få bort problemet själv om du väl har drabbats. Antalet saneringar av vägglöss har ökat kraftigt de senaste tio åren.

Förra året utförde Anticimex närmare 15 000 saneringar av boenden som hade vägglöss, jämfört med drygt 1 000 stycken 2006.

– Det kommer mer när vi reser och flyttar resväskor och möbler mellan olika ställen. Det har också skett en metodförändring. När man sanerade tidigare sprutade man högt och lågt på alla insekter som fanns, men nu är det mer inriktat på skadedjuret som du sanerar. Det har blivit en ökad resistens och de är motståndskraftiga mot saneringsmedel. Ju fler skadedjur vi får desto mer ökar spridningstakten, säger Håkan Kjellberg.

Är du ute och reser menar han att du bör undvika att lägga din resväska på eller under sängen.

– Lägg den en bit därifrån. Kika också under madrassen och under sängen och titta efter de svarta prickarna som är vägglössens avföring.

Vägglusen själv ser ut som en äppelkärna, liten och mörk. Den går faktiskt att se, men då den växer i fem olika stadier kan den vara svår att upptäcka innan den är helt fullvuxen.

Ska du packa upp din väska hemma efter en resa är det bäst att göra det i badrummet.

– Där är det bra ytskikt och väta. Då kan vägglusen inte springa därifrån och det är lättare att upptäcka dem där. Det är bäst att plocka upp i ett badkar, som har en slät yta.

Råkar du ha en stor frys kan du också plasta in väskan och lägga den i frysen för att döda eventuella löss.

När du som student flyttar in i ett andrahandsboende kan det vara svårt att upptäcka skadedjur, säger Håkan Kjellberg.

– Du ska vara intresserad, titta runt och se hur det ser ut. Är det bra rengjort, bra underhållning och ser det okej ut i vrår och små hål? Ur ett skadedjursperspektiv är det viktigt med just områdena runt sängen.

Det kan dröja flera veckor innan du upptäcker att du har vägglöss hemma. Blir du stucken av en vägglus kan du få en allergisk reaktion, som kan visas upp till 14 dagar senare i form av klåda och röda utslag på kroppen. Men det är inte alla som får en sådan här reaktion.

– Det är väldigt lömskt. Du får leta efter de röda prickarna och insekten i sig. Du får undersöka vad det är som gör att du får de här sticken. Leta efter insekter och spår. Du får agera lite som CSI, det finns olika ledtrådar.
