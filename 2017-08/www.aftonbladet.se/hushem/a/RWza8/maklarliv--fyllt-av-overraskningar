Mäklarliv – fyllt av överraskningar
KRISTOFER GUSTAFSSON

Mäklarens yrkesroll är mångfacetterad – ett arbete mellan två ytterligheter. Ena stunden ska mäklaren handskas med stora ekonomiska och livsavgörande fastighetsaffärer för att i nästa sekvens ta sig an djupt känslomässiga situationer, bortsprungna katter eller bredkäftade spekulanter.

– Alltid bra att komma ordentligt förberedd. Man vet aldrig vad som händer eller dyker upp. Mycket oförutsedda saker. Ofta är det mycket känslor inblandade, säger Johan Nordenfelt, informationschef hos Erik Olssons Fastighetsförmedling.

Företagets mäklare kan berätta om många dråpliga situationer. Som när Erik Olsson själv jagade fel katt på gården eller hittade säljaren stupfull i trädgården.

Här är ett axplock ur mäklarlivet:

Mäklaren visar ett hus för några familjer. Det står en tät häck framför huset och mäklaren öppnar grinden, pekar på huset och säger "där har vi huset".

Han tittar sedan på gräsmattan och tillägger "och där har vi säljaren" och pekar på mannen som ligger naken och stupfull på gräsmattan (Erik Olsson)

Fick mail från en person som skrev: Vi vill väldigt gärna vill boka in oss på visningen av lägenheten på Storgatan 12. Var är visningen? (Ida Lassgård)

Säljarna instruerar noggrant hur viktigt det är att innekatten inte släpps ut från lägenheten – 4 tr utan hiss. Vid visningen tänker mäklaren först inte på katten men en av spekulanterna har sett den på gården. Mäklaren ber spekulanten stanna och ha koll på visningen medan han springer ner och hämtar katten.

På gården ser mäklaren mycket riktigt katten. Locka, jagar och lyckas få tag i katten. Går upp för trapporna till igen. Tackar spekulanten för hjälpen och släpper katten. Några minuter senare hörs ett fasansfullt ljud från vardagsrummet. Katten fräser och reser ragg. Mäklaren tittar in under soffan och där är ytterligare en katt. Ägarnas katt. (Erik Olsson)

Kvinnlig spekulant på visning står i ett sovrum och njuter av utsikten mot naturen. Hon känner hur någon smyger upp bakom henne och viskar ”Här kan du gå omkring naken...”. Hon vänder sig om och ser en främmande man som får en chock och ursäktar sig med att hon är jättelik hans fru... (Malena Ek)

Miss i kommunikationen mellan stylist, säljare och mäklare. Husets alla lampor är nedplockade av stylingfirman när jag kommer till visning. Vintereftermiddag utan belysning med 20 spekulanter. Svårt uppfylla undersökningsplikten i ljuset av en mobil. Har numera alltid ficklampa i visningsväskan. (Malena Ek)

En äldre dam kliver in på visningen och ställer alla möjliga frågor. Hon vill bli uppringd nästa dag. Jag ringer upp dagen efter och under en halvtimmes samtal berättar hon om sitt liv och säger sedan att hon inte är intresserad av lägenheten men tycker det är skönt att få prata. En sällskapssjuk gammal dam. (Agneta Chong)

Ett par skulle sälja en liten övernattningsbostad på Söder. Väggarna var klädda i svart sammet. När jag öppnade garderoben och såg vuxenleksakerna insåg jag vad krokarna i tak och väggar användes till.

En kvinna som fått lapp i brevlådan där fri värdering ”värde 1 500 kr” erbjuds kommer in i butiken på Södermalm. Hon har ingen lägenhet att värdera men vill gärna ha sina 1 500 kronor i kontanter om det går bra.

Har privatvisning för spekulanter och anländer på minuten men med andan i halsen. Hälsar glatt i porten och ber dem att följa med upp i lägenheten på tredje våningen. Jag försökte ihärdigt lirka upp låset i den gamla fastigheten där dörrarna tidigare varit knixiga.  Går extremt trögt och jag blir lätt stressad. Plötsligt öppnas dörren inifrån och en arg granne undrar vad jag sysslar med. Försöker du göra inbrott? Fel våning och fel ”Svensson”. (Agneta Chong)

Vid kontraktskrivningen hejdar sig plötsligt köparen mitt i sitt signerande och tar en selfie när hon skriver under kontraktet. Underbart med nöjda kunder. (Malena Ek)



En just utexaminerad mäklarkille kommer efter ett av sina första uppdrag tillbaks till kontoret likblek. Har varit på besök hemma hos en alternativ medelålders dam som insisterar på att ge honom massage i hennes ”healing-rum” innan de inleder mötet eftersom hon tycker det är viktigt att tona in aurorna innan de pratar affärer. Han vågar inte neka... (Frida Nilsson)

Husvisning i en villa på landet en adventssöndag. I köket har vi dukat upp glögg, pepparkakor och skumtomtar. Ingen bra idé visar det sig, då skumtomtar är mössens favorit på julbordet. Ungefär samtidigt som första spekulanten kliver in får tomtarna både ben och svansar och pilar iväg längs köksbänken. (Frida Nilsson)

Värderar en villa, där ägaren hade två stora rottweiler. Här är det hundarna som bestämmer. På väg in uppmanar ägaren mig att gå lugnt, ha blicken riktad framåt och INTE titta på hundarna samtidigt som han kastar en köttbit åt hundarna på gräsmattan. På väg ut har en av hundarna tagit min sko, varpå ägaren återigen får hämta kött, kasta och ropa: ”sådär, spring nu!”. Jag sprang och kom aldrig mer tillbaka. (Malena Ek)

Man beställer värdering av ett hus på ö utanför Ingarö. Ägaren hämtar mig vid bryggan med öppen båt med snurra. Har inte åkt många meter förrän motorproblem uppstår. Sätter mig vid årorna och börjar ro, och det får jag fortsätta med under tiden som ägaren försöker få igång motorn. Det gör den inte. Så jag ror till värderingen. Men vad gör det när det är sommar och sol? (Kerstin Svensson)

Vid visning av ett radhus frågar en spekulant vad jag tar i arvode. Säger att han vill veta för att han ska kontakta säljaren och göra upp affären direkt. Då behöver han veta hur stor säljarens besparing blir om han slipper betala mitt arvode. (Malena Ek

Under en visning öppnar en spekulant badrumsskåpet. Ut faller mängder av kondomer. Visningen ät proppfull med folk... (Therese Olofsson)
