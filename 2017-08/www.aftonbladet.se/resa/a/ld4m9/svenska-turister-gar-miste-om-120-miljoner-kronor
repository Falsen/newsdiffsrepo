Svenska turister går miste om 120 miljoner kronor
CLARA ÖHRN

Nästan 40 000 resenärer blev fast på flygplatsen på grund av försenade flyg i somras, som Expressen var först med att rapportera. Bara var fjärde svensk vet om sina rättigheter - EU-förordningen (EG261/2004) ger resenärer rätt till ersättning om flyget är försenat 3 timmar eller mer.

– Det är många som inte känner till dessa regler och flygbolag informerar inte alltid om regelverket på korrekt sätt. Andra missar chansen till kompensation för att de helt enkelt inte orkar eller hinner ta tag i kravprocessen, säger Andreas Hermansson, Sverigechef på Airhelp, som hjälper försenade resenärer att få ersättning.

I år kan svenska turister gå miste om cirka 121 miljoner kronor, en ökning med 3,2 miljoner euro jämfört med förra året. Det ostadiga vädret tros ligga bakom ökningen.

– Främst beror ökningen på att fler resenärer drabbats av förseningar eller inställda flyg vid långdistansflygningar. Det är ofta större plan, och berör därför fler passagerare. Att fler nordbor valt att resa längre i sommar beror gissningsvis på det instabila sommarvädret i Nordeuropa, säger Andreas Hermansson.

Vilken ersättning du ska få om ditt flyg är försenat beror på hur lång flygsträckan är, ju längre du ska åka desto mer ersättning får du. Om planet blir så pass försenat att du måste övernatta ska flygbolaget ersätta för logi och eventuell transport till och från flygplatsen. Men så kallade extraordinära händelser som flygbolaget inte kan styra över är dock undantag från reglerna. Till exempel förseningar på grund av extrem väderlek, strejker och liknande.

– Om ditt plan blir mer än tre timmar försenat kan du som resenär ha rätt till upp till 600 euro i ersättning från flygbolaget, säger Andreas Hermansson.
