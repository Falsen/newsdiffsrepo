Turistprotesterna i Europa sprider sig
KRISTOFER GUSTAFSSON

Clear Off (Stick iväg)! På lyckstolparna i Biarritz, på Frankrikes sydvästra kust, har handskrivna affischer klistrats upp. Liknande budskap har sprayats på murar och väggar. Delar av lokalbefolkningen har – även här – tröttnat på turisthorderna.

Turistprotesterna från grannlandet Spanien har smugit sig över gränsen. Frankrike, som är världens nästa största turistland efter USA, ser ut att bli nästa land där invånare protesterar mot den alltmer intensiva och högljudda turismen.

– Spanien är ganska fullt, medger Fritz Joussen, vd för resebolaget TUI som liksom många andra arrangörer nu sneglar längs den franska kusten.

I många franska städer och samhällen längs kusten finns tio gånger så många sängar för turister som för lokalbefolkningen. Saint-Tropez, Biarritz och Cannes är några populära resmål.

På flera andra ställen i Europa fortsätter protesterna. Från Barcelonas smockfulla boulevarder till Dubrovnik, med svärmar av passagerare från kryssningsfartygen, klagar invånare högljutt över hur stegrande turism gör vardagslivet outhärdligt på flera sätt.

Värst irritation råder på Magaluf på Mallorca. Här infördes nyligen 64 regler för att stävja partyturismen. Böter för mindre överträdelser kostar mellan 1 000 och 6 000 kronor. För kategorin värre kostar boten över 30 000 kronor, uppger brittiska Express.

Men turister, i första hand britter, fortsätter störa lokalbefolkningen och nu överväger man att stänga vissa barer och nattklubbar.

För brittiska tidningen The Sun berättar Tracy Annette, som bott i Magaluf i 15 år, att hon har tröttnat.

– Det är patetiskt, det är vidrigt hur de beter sig. Stället behöver städas upp. Ungdomarna som vill bli fulla och ha sex på gatan åker till Magaluf och kommer alltid att göra det, säger hon.
