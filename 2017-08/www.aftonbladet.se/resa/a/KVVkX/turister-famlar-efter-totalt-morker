tisdag 22 augusti 2017
Turister famlar efter totalt mörker
STEFAN HESSERUD PERSSON

På måndag den 21 augusti kommer miljontals ögon att stirra mot himlen över USA. För första gången på 99 år passerar då en total solförmörkelse från kust till kust i landet.

Intresset för att uppleva fenomenet är enormt. Längs solförmörkelsens relativt smala bana från nordväst- till sydostkusten har hotellen varit fullbokade i månader.

En som fått uppleva det är Mikael Ingemyr, som pluggar astronomi vid Uppsala universitet och leder en solförmörkelseresa till USA.

– Jag testade att boka hotell åtta månader i förväg, och tänkte att det kanske räcker. Men alla hotell inom många mils radie från solförmörkelsens totalitet var uppbokade. Varenda stad var fullbelagd, säger han.

Till slut lyckades de hitta boende tio mil från solförmörkelsen.

– Jag har läst analyser om hur trafiken kommer att vara, så förmodligen går vi upp svintidigt vid fyra-fem för att hinna fram, säger Mikael Ingemyr.

Såväl utländska turister som miljontals amerikaner förväntas invadera byar och städer längs solförmörkelsens bana. I staden Salem i Oregon, som är en av de första att få se himlen bli svart, väntas över 100 000 människor dyka upp. I delstaten Idahos sydvästra delar uppemot en halv miljon.

Totala solförmörkelser uppstår när månen hamnar i vägen för solen och hindrar solljuset från att nå jorden. Under ett par minuter blir allt helt mörkt.

– Tänk dig att du står mitt på dagen i ett soligt landskap, och att det plötsligt snabbt blir mörkare och mörkare. Efter ett tag är det mörkt som på natten, fast det är mitt på dagen. Du ser stjärnor på himlen, insekter och fåglar tystnar, det blir svalt, allt blir lugnt... Folk som upplevt det säger att det är en upplevelse för livet, kanske den starkaste någonsin, säger Mikael Ingemyr.

Fenomenet är visserligen inte sällsynt, men har en tendens att uppstå på otillgängliga platser, säger Maria Sundin, astrofysiker vid Göteborgs universitet.

– Normalt inträffar de ungefär två gånger per år, men ofta över havet eller Antarktis till exempel. Men USA är någorlunda lätt att ta sig till, det finns hotell, vägar och annat, säger hon.

Det finns dock en sak som kan förstöra – vädret.

– Är det mulet är det helt kört, då ser man ingenting. Om väderprognoserna blir dåliga på en plats kommer säkerligen en hel del vilja flytta på sig. Vi får se vad infrastrukturen klarar. Men många av platserna längs solförmörkelsens bana i USA brukar normalt sett vara solsäkra, säger Maria Sundin, som uppmanar alla som ska se solförmörkelsen att skydda ögonen.

– Man förlorar synen väldigt snabbt om man tittar direkt på solen. Vanliga solglasögonen räcker inte, det behövs kraftigare saker. Men det kommer säkerligen säljas en hel del sådant på plats, säger hon.

Senast en total solförmörkelse inträffade i Sverige var 1954. Nästa dröjer till den 16 oktober 2126. Och solförmörkelsen i USA är ingen större idé att spana efter.

– Under solförmörkelsens absoluta slut kommer man att kunna se någon procent av månen från södra Sverige. Så jag tror inte att det är något att satsa på, säger Maria Sundin.

Men lugn – om ”bara” nio år räcker det med att resa till Spanien eller Island för att uppleva fenomenet i sin helhet.
