Höstens bästa frukost
CLARA ÖHRN

Café Pom och Flora - Stockholms bästa, och mest Instagramvänliga, frukostställe enligt stammisarna.

Idén till succésagan kom till när Anna och Rasmus Axelsson fick sitt andra barn. Under föräldraledigheten saknade de ett ställe i sitt kvarter där de kunde gå in och äta något gott eller bara ta en kaffe på dagarna.

När lokalen mittemot deras bostad blev ledig bestämde de sig för att våga ta chansen och starta eget. När de öppnat sitt café med 28 platser tog det inte lång tid innan succén var ett faktum och de fick snabbt en lojal skara gäster som gillade det de gjorde.

–  Vi ville servera gott kaffe, god mat och skapa en trevlig mötesplats snarare än en hype, berättar Anna.

Inspirationen till caféet har de hämtat från andra länder. De ville skapa en plats för folk att umgås och förstod snabbt att det fanns en stor efterfrågan. Folk ändrade sina mötesrutiner och bytte afterwork mot en mysig frukost.

– Utomlands är det vanligt att man umgås ute på lokal och det känns som att det har blivit vanligare här i Sverige de senaste tio åren, säger Anna.

Både Anna och Rasmus har jobbat länge inom restaurangbranschen och tyckte att det saknades vällagad frukost och cafémat i Stockholm. Därför satsade de på god mat som görs på beställning. Till en början serverade de mer klassisk frukostmat men efter ett tag ändrade de menyn mer och mer.

Nu har deras rosa lemonad, goda gröt och chiapudding blivit Pom och Floras signum. Frukosten är så pass populär att den serveras hela dagen och folk tvekar inte en sekund på att äta frukost klockan 14.

Dessutom har maten blivit en riktig instagramsuccé. Gästerna älskar att föreviga de fina skålarna med färgglad frukostmat och de smarriga avocadomackorna.

– Vi vill ha något för alla. Om någon vill ha en vegansk acai bowl och en annan vill ha äggröra på toast så ska man kunna få det, säger Rasmus.

Nu kan du laga Pom och Floras härliga frukostbowl ”Banana split” och den supergoda mackan med äggröra ”100% ägg” hemma. Här är recepten.
