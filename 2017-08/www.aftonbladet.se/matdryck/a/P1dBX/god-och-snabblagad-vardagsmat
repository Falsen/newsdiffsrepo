God och snabblagad vardagsmat
CLARA ÖHRN

Att komma på vad man ska laga till middag, handla och sedan stå vid spisen i en timme känns inte särskilt lockande en stressig tisdag.

Men att laga en god vällagad middag behöver varken vara jobbigt eller ta lång tid. Matkreatören Jessica Frej ger nu ut boken Supergott och supersnabbt där hon fokuserar på smarriga och vällagade middagar som går fort att laga.

– Att steka köttbullar och makaroner tar ungefär en kvart. På den tiden så går det att laga något från grunden om man bara vet hur man gör, säger Jessica.

För att göra det så enkelt som möjligt har Jessica tagit fram recept med få ingredienser med råvaror som håller länge så att man kan storhandla sällan - och alltid kan laga något gott på det man har hemma.

– Om man har ett välfyllt basskafferi så kan man komma hem från jobbet och ha middag på en kvart utan att anstränga sig för mycket, tipsar Jessica.

Jessica slår ett slag för att vända vardagsmatlagningen till något positivt och se det som en möjlighet att unna sig själv att laga något gott efter jobbet. Dessutom är det ett perfekt tillfälle att slappna av och göra något kreativt istället för att värma upp något halvfabrikat.

– Att värma mikromat från frysen gör ju att man blir mätt, men inte så glad, säger Jessica.

I boken delar Jessica med sig av sina bästa tips och tricks som förbättrar och underlättar arbetet i köket så att du inte behöver oroa dig för att misslyckas.

– Köp en vass kniv och en stor skärbräda så att man får plats med allt. Det finns inget som saktar ner matlagningen så mycket som att stå med slöa verktyg, tipsar Jessica Frej.
