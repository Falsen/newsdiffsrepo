lördag 19 augusti 2017
Så blir bostadsmarknaden i höst
STEFAN HESSERUD PERSSON

Den här veckan börjar bostadsmarknaden att tina upp efter flera veckors semesterstiltje. Såväl utbud som efterfrågan drivs nu upp den kommande månaden.



– Andra halvan av augusti brukar det börja röra på sig ordentligt. Men vi ser redan nu att fler tittar och att fler objekt kommer ut till försäljning, säger Marcus Svanberg, vd på Länsförsäkringar Fastighetsförmedling.

Johan Vesterberg, presschef på Fastighetsbyrån, ger en liknande bild.

– Mindre lägenheter började rullas ut redan i slutet av juli, och mot mitten av augusti kommer villor och större lägenheter. Utbudet fylls på hela tiden, säger han.

Men någon köpfest tycks inte vara att vänta under hösten. Mycket talar för en något svalare bostadsmarknad framöver.

– Vi tror på fortsatta prisuppgångar för riket, men i lugnare takt än tidigare. Man ska komma ihåg att vi har haft en väldigt lång period med historiskt stark prisutveckling, så om vi är på väg mot en mer balanserad takt är det välkommet, säger Joakim Lusensky, analys- och kommunikationschef på Mäklarsamfundet.

De senaste siffrorna från Svensk Mäklarstatistik visar att  det senaste året (till och med juni). Sådana nivåer tror inte Joakim Lusensky på framöver.

– I juni såg vi att bostadsrättspriserna minskade med en procent i Stockholm. Det handlar om säsongseffekter, men möjligen också om att vi nu nått prisnivåer som är väldigt höga för väldigt många. Om jag tvingas gissa kanske vi har en årsökningstakt på mellan en och fem procent när vi summerar 2017, säger han.

Även Marcus Svanberg på Länsförsäkringar tror på en dämpad prisutveckling.

– Priserna kommer att ticka på uppåt, om än inte i någon vansinnig takt. Så har det sett ut det senaste året, inte minst i Stockholm, där amorteringskravet fått en dämpande effekt. Samtidigt har vi fortsatt låga räntor och ett relativt begränsat utbud fortfarande, vilket håller priserna uppe, säger han.

Till januari nästa år vill Finansinspektionen, FI, skärpa amorteringskravet ytterligare. Något som skapar osäkerhet på bostadsmarknaden, menar Johan Vesterberg på Fastighetsbyrån.

– Inför det nuvarande kravet blev påverkan väldigt stor. Många ville förekomma kravet vilket gjorde att priserna gick upp och det blev en rusning. Det här tror jag inte kommer att påverka lika mycket eftersom det är en mindre förändring. Men det skapar viss oro, säger han.

Joakim Lusensky på Mäklarsamfundet, stämmer in.

– Diskussionen om det och andra åtgärder för hur problemen på bostadsmarknaden ska hanteras skapar oro. Hur den oron slår är svårt att sia om. Vissa bedömare tror på en rusning där många säljer och köper nytt innan det nya regelverket kommer på plats, andra att rörligheten minskar direkt, säger han.

Trots osäkerheten bedömer de risken för stora prisnedgångar i höst som liten.

– Det kan gå ner under hösten, men några stora fall tror jag inte på. Det kan gå upp några procent, men det kan också gå ner några procent. Det tror jag man får räkna med, säger Johan Vesterberg på Fastighetsbyrån.

I vissa kommuner kan bostadspriserna pressas ned lite längre fram, spår Marcus Svanberg på Länsförsäkringar.

– På orter som satsar hårt på nyproduktion skulle vi på sikt kunna få se dämpade priser eller till och med nedgångar, eftersom utbudet påverkas, säger han.

Aftonbladet Plus LÄS OCKSÅ: 48 tips för att lyckas med bostadsköpet
