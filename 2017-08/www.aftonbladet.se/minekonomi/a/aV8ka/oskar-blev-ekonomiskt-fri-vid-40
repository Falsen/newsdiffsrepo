Oskar blev ekonomiskt fri vid 40
SANDRA KJELLSTRÖM

2011 bestämde de sig. De skulle bli ekonomiskt fria och slippa jobba resten av livet.

Det var när Oskar Lindberg och hans fru bodde en tid i Mexiko tillsammans med sina barn, som de insåg att livet inte bara behövde handla om att jobba hela tiden.

– Då kände vi att det är så här det ska vara. Vi hade redan sparat ett tag, men inte mot ett så stort mål. Vi hade börjat ifrågasätta konsumtionssamhället och det gjorde att det råkade bli pengar över, säger Oskar Lindberg.

I dag är han 41 år och har varit ekonomiskt fri sedan förra året, då han slutade jobba som ekonom. Han bor i Leksand tillsammans med sin familj.

Hans fru slutade arbeta som IT-konsult i sommar. Nu kan de ägna sig helt åt sina tre barn, som är 8, 7 och 4 år gamla.

Men deras liv som fria innebär inte semester och att ligga och lata sig i en solstol varje dag. Förutom tiden som går åt till barnen och hushållet planerar Oskar att föreläsa för att inspirera andra.

Fantastiska Farbror Fri kallar han sig på bloggen som han har startat, där han delar med sig om sitt liv som ekonomiskt fri.

– Det känns jättebra. Själva idén har aldrig varit att inte arbeta alls, utan att kunna välja själva. Att bygga arbetet kring livet och inte livet kring arbetet.

Fru Fri är intresserad av inredning och hur hushållssaker kan återvinnas och bli nya produkter.

Men deras projekt är tänkta att vara hobbys och inte att ge höga inkomster. Men barnen upplever det som att föräldrarna arbetar.

– Vårt arbete är mer tydligt för dem. Det lilla vi arbetar hemifrån ser de. För mindre barn är det nästan mer diffust att man åker bort och jobbar på ett kontor.

Hur har då Oskar och hans fru lyckats spara så mycket pengar, som de ska kunna leva på resten av livet? Jo, det började med att de såg till att de hade det mesta inom gång- och cykelavstånd.

Barnens skola, sportaktiviteter, affärer och restauranger ligger i närheten av deras villa. De har fortfarande en bil, men en bränslesnål sådan som de bara använder när de verkligen behöver den.

– Det är inte som att man avstår från någonting bara för att man inte tar bilen överallt. Jag är precis som alla andra. Jag vill må bra, men gillar inte att låsa in mig på ett gym. Om jag kan gå, bada, cykla och få vara ute, då mår jag bra.

Till en början trodde de att det skulle ta lite längre tid att bli ekonomiskt fria, men de lyckades nå målet ett par år tidigare.

– När man väl har börjat inser man att det går att optimera mer än vad man tror. Det går att leva på ännu mindre och då kan man spara mer för att kunna leva fria i framtiden.

De såg till att leva på en av deras två heltidsinkomster under flera år och som mest sparade de upp till 70 procent av inkomsterna i månaden.

Och även om de hade bra löner vill Oskar Lindberg understryka att det är möjligt för en familj med två normala inkomster att lyckas med samma sak.

Nu lever hela familjen på totalt 20 000 kronor i månaden. Bara det faktum att föräldrarna har slutat att jobba har gjort att de har fått ner utgifterna med 5 000 kronor i månaden, tack vare att kostnader för bland annat pendling och barnomsorg har minskat.

De har sett till att ha två årsutgifter i sparkapital.

– Syftet med pengarna på sparkontot är att de ska vara tillgängliga, men de ger också lite ränta. De finns där för att det är vår buffert och för att vi ska känna en trygghet i och med att vi har tre barn.

Resten av pengarna är investerade i aktier och fonder, liksom pensionskapitalet som de inte tänker börja röra förrän de är över 55 år.

– Om man ska bli fri måste man nästan ha pengar investerade. För lägger du pengarna på ett vanligt bankkonto är inflationen högre än avkastningen. Så du måste våga ta lite risker.

Oskar Lindberg menar att det finns en regel som säger att har du 25 gånger årsutgifterna i kapital så ska de pengarna räcka för alltid.

– Grundscenariot är att avkastningen på vårt kapital som vi har sparat ihop gör att pengarna räcker livet ut.

I övrigt har de nästan inga lån kvar på huset och på tomten finns en gäststuga som de hyr ut för att få in en extra inkomst.

Hur skulle ni känna om ni blev tvungna att börja jobba igen om ni märkte att pengarna kommer att ta slut?

– Det bygger på att man har en viss mental flexibilitet. Teoretiskt sett finns det alltid en risk att det skulle kunna hända. Men om vi då har kunnat ha det här livet i tio år när barnen är små, vad hade då varit värst? Att vi inte hade tagit chansen eller att vi behöver fylla på med mer pengar när vi är 55?
