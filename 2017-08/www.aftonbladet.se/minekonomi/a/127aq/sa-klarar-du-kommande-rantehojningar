Så klarar du kommande räntehöjningar
SANDRA KJELLSTRÖM

Nästa år kommer räntan på dina bolån att stiga, när Riksbanken enligt den senaste prognosen kommer att höja styrräntan för första gången sedan 2011.

Och höjningarna kan komma snabbare än vad man tidigare trott och slå hårt mot de som har rörliga boräntor, menar Jens Magnusson, privatekonom på SEB.

– Varningen generellt sett när det gäller privatekonomi är att ta för stora risker och det är klart att i den kategorin faller det här in. Vi har ett läge där många har rörliga räntor, samtidigt som ränteläget är extremt lågt. De allra flesta, jag är en av dem, tror att räntorna kommer att vända uppåt inom ganska kort tid, säger han.

Han tycker att folk måste bli bättre på att sprida sina risker.

– Precis som många tycker att man måste sprida riskerna i sitt sparande bör man tänka på samma sätt med sina räntor. Han man satt allt på rörlig ränta har man satsat allt på samma kort.

Två tredjedelar av bolånet tycker Jens Magnusson att man bör binda.

Under sommaren har det varit en livlig debatt om du bör binda räntan eller inte. En del menar att det är säkrare inför kommande räntehöjningar, medan andra menar att det är viktigare att pruta på bolånet.

– Att binda räntan innebär att du helst ska veta att du ska bo kvar i din bostad ett tag framöver och att familjeförhållandena inte är på väg att förändras. Att binda en del av räntan är som en slags försäkring, för en del personer gör det att de känner sig tryggare, säger Emma Persson, boendeekonom på SBAB.

Men Joakim Bornold, sparekonom på Nordnet, anser inte att det här är rätt väg att gå.

– Det är sällan det är lönsamt att binda. Många får rådet att binda en del av lånet, men där tycker jag att du ska tänka efter om du verkligen ska göra det. För då har du tappat all förhandlingsmöjlighet med din bank på den andra delen av lånet, säger han.

Han tycker snarare att du bör se över din boendesituation, om du känner att din ekonomi inte klarar av en räntehöjning.

– Att räntekostnaden blir dubbelt så hög är inte alls orimligt, men hur lång tid det tar innan det sker är svårt att säga.

Joakim Bornold tycker också att det är viktigt att räkna på hur mycket ökade kostnader du skulle få om ränteavdraget på 30 procent försvinner.

Han anser att det nu är ett perfekt läge att bygga upp en buffert, medan räntorna fortfarande är låga, och se till att förhandla om bolånen.

– Bankerna har just nu rekordhöga marginaler på sina bolån. De har aldrig tjänat så mycket på sina bolån som de gör i dag. Därför är det viktigt att förhandla med sin bank så att man inte betalar för mycket.

Emma Persson på SBAB tycker att det viktigaste är att räkna på hur mycket en höjd ränta skulle bli i extra kostnader. Räkna på hur mycket extra pengar i månaden en räntehöjning skulle kunna innebära och sätt in de här pengarna på ett konto, lyder hennes råd.

– Antingen har du det som en buffert som du amorterar med eller som en buffert om något oförutsett inträffar, säger hon.

Hon menar att ett ungefärligt riktmärke kan vara att räkna med att räntorna landar på 4–5 procent. Även om hon tycker att man ska räkna med betydligt högre räntor än så.

– När du har ett bolån har du en skyldighet mot dig själv att planera framåt. Nu när räntorna är så låga har många en tendens att stoppa huvudet i sanden och tänka att det här nog kommer att vara för evigt.
