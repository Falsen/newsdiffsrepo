Allt fler pensionärer bor utomlands
SANDRA KJELLSTRÖM

Antalet pensionärer som bor utomlands har ökat de senaste tio åren. I år bor 151 970 personer som får svensk pension utomlands. Det är en ökning med 4 523 personer jämfört med förra året, enligt nya siffror från Pensionsmyndigheten.

Totalt bor utlandspensionärerna i 164 länder. Flest bor i Finland, Tyskland, Norge, Danmark, USA och Spanien.

Att Finland är populärast beror främst på att många finskar flyttade till Sverige på 60- och 70-talet för att arbeta. När de sedan flyttade hem igen får de nu en svensk pension också, menar Per Henriksson, verksamhetsutvecklare på Pensionsmyndigheten.

Att många pensionärer väljer att bo utomlands beror också på att du får ta med dig en stor del av din pension oavsett var du bor i världen, särskilt inom EU och EES-länderna.

– Det beror dels på arbetskraftsinvandringen och att rörligheten ökar. Det beror bland annat på den fria rörligheten och att du får ta med dig din pension om du flyttar inom EU, säger Per Henriksson.

En del pensionärer lockas av att det är lägre skatt i vissa länder. Bor du utomlands betalar du i regel särskild inkomstskatt för utomlands bosatta, som ligger på 20 procent. Men det finns undantag, i de länder som Sverige har ett skatteavtal med.

All inkomstgrundad pension, alltså både den allmänna pensionen och tjänstepensionen, kan du få utbetalt var som helst.

Men det finns en del pengar som du kan gå miste om när du flyttar från Sverige. Garantipensionen, som är en del av den allmänna pensionen och ett grundskydd för dig som saknat eller haft en liten arbetsinkomst under livet, kan du bara få utbetalt om du bor inom EU, EES-länderna, Schweiz och vissa fall Kanada.

– Den är inte helt självklar att man får ta med sig överallt. Garantipensionen finansieras av skattemedel och då är det helt andra regler som gäller, säger Monica Zettervall, pensionsexpert på Pensionsmyndigheten.

Bidrag som du har rätt till i Sverige kan du också bli utan om du flyttar utomlands.

– Det handlar till exempel om bostadstillägg till pensionärer, som är ett skattefritt tillägg för den som har låg pension. Det är självklart till för bostäder i Sverige och det kan du inte få om du bor utomlands, säger Monica Zettervall.

Pensionsmyndigheten har i dagarna börjat skicka ut information om att du som bor utomlands måste skicka in levnadsintyg. Det är helt enkelt till för att intyga att du fortfarande lever och har fortsatt rätt till din pension.

Enligt Per Henriksson är det några hundra personer varje år som inte skickar in intygen. Ett problem är att du måste ta dig till en ambassad för att få det underskrivet.

– De måste få levnadsintyg underskrivet från en behörig ambassad eller en annan behörig institution i det land där de bor. Det är klart att en del måste resa för att få det, men vi försöker få ett elektroniskt utbyte så gott det går. Det gör det lättare för både dem och oss att hantera, säger Per Henriksson.

Men att skaffa e-legitimation är också ett bekymmer om du har flyttat utomlands. Därför rekommenderar Pensionsmyndigheten att du gör det innan du flyttar.

– När man väl har flyttat ut och inte är folkbokförd i Sverige är det inte så lätt att få det. Då kommer man helt plötsligt inte in på sidor eller bankkonton, säger Monica Zettervall.

Nästa år ändras reglerna och då blir det obligatoriskt för svenska myndigheter att tillåta utländska e-legitimationer.
