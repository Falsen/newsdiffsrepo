Nu byter Skatteverket ut id-korten
SANDRA KJELLSTRÖM

De gamla id-korten har en blåaktig färg och började tillverkas från mars 2013. Men från och med den 6 september ändras utseendet på Skatteverkets id-kort.

Då blir korten grönaktiga och säkerheten uppgraderas.

– De är bland de säkraste vi har. Vi har tagit hjälp av Polisens Nationellt forensiskt centrum som är kunniga inom området, säger Ingegerd Widell, verksamhetsutvecklare på Skatteverket.

De som kontrollerar id-kort ska främst kunna se och känna säkerhetsdetaljer utan något hjälpmedel.

– De säkerhetsdetaljer som vi vill peka på är sådana som man kan se med blotta ögat och känna på. Det ska också finnas hologram-effekter så att saker och ting ändras och så ska man kunna lysa på vissa saker med UV-ljus, säger Ingegerd Widell.

Förra året utfärdade Skatteverket ungefär 160 000 id-kort på 27 expeditioner runt om i landet. Antalet utfärdade id-kort har ökat de senaste åren, i takt med att antalet nyanlända har ökat.

I dag är det ett problem att det finns så många olika id-kort, som olika instanser kan utfärda. Därför tillsatte regeringen nyligen en utredning, med syftet att minska bedrägeribrotten.

Skatteverkets id-kort byts ut med jämna mellanrum efter offentliga upphandlingar.

– Det får man se till att göra hela tiden. Det är inte ovanligt att man ser att det framför allt på nätet går att köpa falska körkort. De är enkla att förfalska, säger Ingegerd Widell.

Skatteverkets id-kortsexpeditioner håller stängt mellan den 1–5 september, då utrustning ska bytas ut för att personalen ska kunna hantera de nya id-korten.

– Vi kommer att ha kameror som går på stativ som går upp och ner. Vi kommer att ha ett antal lastbilar som ska köra in och ut, därför måste vi hålla stängt i några dagar.
