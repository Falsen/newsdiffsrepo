Tjänar 1 200 kronor om dagen på att bo
STEFAN HESSERUD PERSSON

Bostadspriserna i Sverige har de senaste tio åren i stort sett bara pekat uppåt. Inte ens den gigantiska finanskrisen 2008 har kunnat bryta utvecklingen.

Särskilt tydligt är det i Stockholms innerstad. 2006 låg det genomsnittliga priset per kvadratmeter  för en bostadsrätt på 45 000 kronor. Tio år senare var priset uppe i 89 000 kronor, och har under 2017 fortsatt att stiga. I skrivande stund ligger det på närmare 94 000 kronor per kvadratmeter, enligt Svensk mäklarstatistik.

Det innebär att den som 2006 köpte en lägenhet på 100 kvadratmeter innanför tullarna kunnat tjäna hisnande 1 200 kronor på sitt bostadsköp sedan dess – varje dag. Det skriver Svenska Dagbladet.

Därmed skiljer sig utvecklingen i Stockholm från många andra europeiska storstäder. Priserna är nu högre än i centrala München (70 000 kronor per kvadratmeter), Berlin (45 000 kronor) och Paris (84 000 kronor). I Köpenhamn kostar en lägenhet hälften så mycket som i Stockholm, skriver Svenska Dagbladet.

– Det annorlunda med Stockholm är att bostadspriserna inte gick ner efter Lehman-kraschen. Det blev bara en svacka, sedan fortsatte det uppåt, säger Per-Arne Sandegren, chefsanalytiker vid Svensk mäklarstatistik, till tidningen.

En förklaring kan vara att många bolånetagare hade rörliga räntor, som i samband med kraschen sänktes från cirka sex procent till under två procent. Bostadsbristen i inte minst Stockholm har dessutom varit en viktig faktor, skriver Svenska Dagbladet.
