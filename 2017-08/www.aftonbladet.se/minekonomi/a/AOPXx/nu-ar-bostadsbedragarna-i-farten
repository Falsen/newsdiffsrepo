Nu är bostadsbedragarna i farten
SANDRA KJELLSTRÖM

Under augusti och september ökar antalet anmälda bostadsbedrägerier, enligt polisen. Det är i samband med att studenter letar efter boende till skolstarten på universitet och högskolor som bedragarna passar på.

Det vanligaste tillvägagångssättet är att de lägger ut en annons på olika bostadssidor på internet eller sociala medier.

– De utger sig för att ha en bostad med bra läge, det ser fint ut på bilderna, men lägenhetsuthyraren finns på en annan plats, säger Magnus Lindegren, chef för polisens bedrägerisektor väst.

Han säger också att det förekommer att personer har bokat en tid för att få titta på en lägenhet, men där uthyraren sedan inte har dykt upp.

Det gemensamma för de båda tillvägagångssätten är att den som luras uppmanas att betala pengar i förskott, utan att ha fått se lägenheten först.

– Man försöker slå an en ton och skapa ett förtroende, säger Magnus Lindegren.

Det är svårt för polisen att få fatt i bedragarna, som många gånger kan befinna sig utomlands.

– Det som är viktigt är naturligtvis att anmäla till oss, så att vi har möjlighet att få tillgång till den informationen som målsäganden har. Problemet är att om man säger att det finns en lägenhet i Göteborg så finns det ett stort antal målsäganden runt om i landet. Då får vi titta på den gemensamma nämnaren som finns och det är kontot dit pengarna går. Vi följer pengarna.

Att aldrig betala några pengar innan du har fått se lägenheten och skrivit på kontrakt är polisens viktigaste råd.

Dessutom är det bra att be om legitimation på uthyraren och höra med hyresvärden eller fastighetsägaren så att det är rätt person som står som förstahandshyresgäst.

– Var också vaksam om uthyraren befinner sig i utlandet, det är ett varningstecken.

Blocket granskar särskilt många bostadsannonser under augusti månad. Det handlar om hundratals annonser i veckan, där ett fåtal annonser plockas bort på grund av att de inte följer reglerna.

– Vi granskar och verifierar annonser innan de publiceras, säger Thomas Bäcker, kundsäkerhetschef på Blocket.

Sedan tre år tillbaka har företagets villkor för annonsering av andrahandsuthyrning skärpts. Uthyrare får inte längre begära handpenning innan de har träffat de eventuella hyresgästerna och skrivit på kontrakt. Gör de det plockas annonserna bort.

Säkerhetsavdelningen använder också ett verktyg för att fånga upp vissa ord i annonser som förknippas med bedrägeri. Fastnar en annons i systemet granskas den extra noga

Thomas Bäcker beklagar att även seriösa aktörer ibland fastnar i kontrollerna och får vänta på att deras annonser läggs ut.

– Det är tufft att behöva göra såhär på en marknad där snabbhet och kvalitet är allt. Det är många personer som blir upprörda. Men det är lite som flygplatskontroller, vi får alla gå igenom det.

Kontrollerna har gjort att bedrägerierna på sajten har minskat, då företaget också samarbetar med studentkårer och polisen för att uppmärksamma uthyrare och hyresgäster på villkor och bedrägeririsker.

– Vi är ganska nöjda med att vi har minskat de här bedrägerierna, men vi kommer inte nöja oss förrän vi är nere på noll. För det här är i min värld det mest cyniska sättet att utnyttja situationen på bostadsmarknaden.
