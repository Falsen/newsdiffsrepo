Tänk på det här när du köper gymkortet
KRISTOFER GUSTAFSSON

Efter semestern stiger träningsambitionen. Slit och svett. Många överväger ett medlemskort på gym.

Men flera saker är värda att tänka på innan du köper kortet. Pris, utbud, öppettider och medlemsvillkor bland annat. Läs det finstilta.

Vad är viktigast?

– Tillgänglighet och närhet. Att träningslokalen ligger nära hemmet, jobbet eller på vägen däremellan, så att träningen verkligen blir av, säger Josefin Engfelt, PR-ansvarig hos Friskis&Svettis – med 600 000 medlemmar i Sverige.

Titta in i lokalerna om du inte varit där tidigare. Gör ett prova-på-pass eller en testvecka om möjligt.

– Finns så många erbjudanden nu vid höststarten. Det är lätt att hoppa på utan att ha tänkt igenom. Prova på så är chansen större att du fortsätter. Att träningen blir varierad och därmed roligare, säger Josefin Engfelt och fortsätter:

– Att träna tillsammans och peppa varandra är också en viktig ingrediens för kontinuiteten. Man vill ju inte göra träningskompisen ledsen.

Studera olika former och kortkombinationer. Välj en nivå som motsvarar  innehållet du kommer utnyttja. I de flesta fall får du uppgradera kortet under bindningstiden, men sällan ta bort något tillval.

– Viktigt att titta på vad man får för priset. Extra viktigt att just jämföra bindningstiden, säger Carolina Andersson processråd hos Konsumentombudsmannen, KO, som gått till domstol för att rensa i det gytter av snåriga avtal som finns i branschen.

I dag varierar bindningstiden från en till 36 månader. KO menar att allt över 12 månader är oskäligt.

– Det kan ju finnas hundratals anledningar till varför man vill förändra sin träning. Både rent geografiskt och innehållsmässigt, säger Carolina Andersson.

Finns det dagkort? Det kan vara ett billigare alternativ. Klippkort? Jämför avgiften med årskortet. Kalkylera hur många gånger du kommer träna per månad. Glöm inte bort semesterperioder och eventuell annan frånvaro.

Hur hög är medlems-, registrerings- eller startavgiften? Ett belopp som ofta varierar rejält. Och är det skillnad i pris om du betalar via autogiro eller hela kortet kontant?

De träningscenter som ingår i kedjor erbjuder träning på två eller flera anläggningar i samma stad, eller på flera orter. Ju fler desto dyrare, men ska du flytta kan det vara värt att se om träningscentret också finns på nya orten.

Personlig tränare: Många gym erbjuder träning med personlig tränare (PT), massage och solarium. Innan du tecknar avtal med PT eller massör bör du ta reda på kompetens och erfarenhet.

Säkerhet och olyckor: Har gymet regler och rutiner för användningssätt och säkerhet för olika maskiner och redskap? Och har träningscentret ansvarsförsäkring? Kan vara bra om du skadar dig under träning.

– Ja, det är viktigt att tänka på vilka försäkringar som finns och inte minst om gymet har kompetent personal på plats. Tränare som kan hjälpa till och visa hur du använda olika redskap. understryker Josefin Engfelt hos Friskis&Svettis.
