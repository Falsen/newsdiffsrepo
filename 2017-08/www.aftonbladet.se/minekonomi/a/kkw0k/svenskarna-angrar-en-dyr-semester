Svenskarna ångrar en dyr semester
SANDRA KJELLSTRÖM

Svenskarnas ekonomi efter semestern är en något dyster läsning. Var tionde person ångrar att de har gjort saker som har kostat för mycket och var fjärde person hade ekonomiskt svårt att klara av det de ville göra under semestern. Det visar en färsk undersökning från SEB.

– Det är ett problem att man lägger pengar på saker som man egentligen inte har råd med, säger SEB:s privatekonom Jens Magnusson.

Även om de flesta verkar ha haft koll på plånboken säger en av sju att de inte hade råd att åka någonstans i sommar.

Dessutom uppger var fjärde person i undersökningen att de inte kommer att kunna spara regelbundet i höst. En del menar också att de kommer att behöva låna för att klara de löpande utgifterna.

– Svenska hushåll har överlag en ganska god ekonomi, sysselsättning och inkomstutveckling. Att en fjärdedel säger att de inte kommer att kunna spara i höst, och att ett par procent uppger att de till och med kommer att behöva låna för att klara sina utgifter, oroar mig som privatekonom, säger Jens Magnusson.

Han menar att det är särskilt oroande inför framtiden.

– Det finns mycket som tyder på att en hel del blir dyrare framöver, inte minst bolånen när räntorna går upp. Då finns det skäl att vara lite orolig. Att 14 procent upplevde att de inte hade råd att åka någonstans i år är inget bra läge när man kan tänka sig att det mesta kommer att bli dyrare framöver.

Men varannan person sparade faktiskt mer än 20 000 kronor inför årets semester, enligt undersökningen.

Jens Magnusson tycker att det är viktigt att redan nu blicka framåt mot nästa sommar, för att sätta upp ett mål för hur mycket som behöver sparas varje månad.

Det kanske också är så att du inser att du inte kan resa varje år eller att du behöver dra ned på andra utgifter.

– Många känner pressen att de måste göra stora saker för barnens skull, men det är viktigt att komma ihåg att det som barnen bryr sig om är att få vara med sina föräldrar. Det kommer alltid finnas de som har tjusigare planer, men man får anpassa munnen efter matsäcken.

Att hela familjen bidrar med semesterplaner och sparmål kan vara en god idé.

– Det är inte fel att involvera barnen i uppgiften. Det är både nyttigt och roligt. Då känner alla att de får bestämma och vara med och bidra. Man kan se hur man ska göra med vecko- eller månadspengen och hur mycket alla kan spara. Det är mycket roligare att vara med om en semester som man sparat till tillsammans.
