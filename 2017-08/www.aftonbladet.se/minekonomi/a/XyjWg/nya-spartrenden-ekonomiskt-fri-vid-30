Nya spartrenden: Ekonomiskt fri vid 30
SANDRA KJELLSTRÖM

Bland engelskspråkiga investerare kallas termen för Fire, financially independent and retiring early. Att bli Fired, betyder att du blir ekonomiskt oberoende och kan gå i pension tidigt.

Aftonbladet har tidigare skrivit om Fantastiska Farbror Fri, som gick i pension när han var 40 år. Men nu satsar fler unga på att bli ekonomiskt oberoende redan när de är 30.

En av dem är Robert Andersson i Göteborg. Trots att han bara är 19 år har han redan sparat mot det här målet i över två år. Men han har inte satt någon gräns för när målet kan bli uppfyllt och räknar snarare med att det kommer att ta ett par år till.

– Jag vill självklart ta mig dit så fort som möjligt, men på ett sätt som jag trivs med. För mig handlar det inte bara om att spara som sjutton och sedan bli ekonomiskt oberoende, utan att skapa en trygghet, säger han.

Från första början sparade Robert Andersson till en bostad, men nu har målet alltså utvidgats. Han satsar på att spara ihop ungefär 8,5 miljoner för att kunna leva det liv som han drömmer om. Han jobbar heltid och föreläser om privatekonomi och sparande och lägger undan ungefär 35 procent av sin inkomst efter skatt varje månad.

– Jag har inga planer på att sluta jobba. Jag tycker att det är det bästa som finns och jag älskar det. Men det handlar om att kunna bo var jag vill, kunna ta tre månader extra semester per år och få lite extra guldkant på tillvaron.

I dag sparar han i aktier och fokuserar mycket på att få utdelning varje år, som han sedan kan återinvestera för att få ett så stort sparkapital som möjligt i framtiden.

Och han är långt ifrån ensam om att intressera sig för sin framtida inkomst. Under det första halvåret i år har Minpension.se, som drivs av staten och pensionsbolagen, fått drygt 185 000 nya användare. Andelen yngre, som är under 30 år, har ökat mest.

– Det är både kul och lite läskigt. Vi försöker säga till unga att de måste förstå att man måste ha tjänstepension. Det är bra att ha koll på sin pension, men däremot ska man inte tokfokusera på pensionen när man är 30, säger Kristina Kamp, pensionsekonom på Minpension.

När hon hör om unga som sparar till att bli ekonomiskt oberoende vid 30 tycker hon att det låter som ett önsketänkande.

– Det är klart att det låter jättebra att bli ekonomiskt oberoende, men när man är 30 återstår förmodligen 60 år som man ska leva. Man behöver först fundera på hur mycket pengar man behöver för att klara sig och räkna med prisökningar. Sedan ska du ha en rimlig avkastning och så måste du tänka att du bränner pengarna successivt.

Men det handlar ju många gånger om att man vill ha en ekonomisk trygghet för att kunna välja själv hur man vill leva?

– Då börjar vi prata om att det låter som en bra affär. Om du är ung, har ett fast jobb och inga utgifter eller en familj att försörja är det jättebra att skaffa sig ett sparutrymme om du kan det.

Tove Zander, vd på Unga Aktiesparare, välkomnar trenden att fler satsar på att bli ekonomiskt oberoende. Men hon menar att det kan bli svårt att nå målet tidigt och förespråkar hellre ett långsiktigt sparande i aktier.

– Om du nu ska bli ekonomiskt oberoende är frågan hur du ska bli det. Vi har haft en fin börsuppgång de senaste åren, men i år är det ingen jätteuppgång. Sedan kan det vara enskilda aktier som har gått upp mer, men för att följa dem måste man nästan vara aktiv varje dag och det kan vara svårt att tajma, säger hon.

Hon tror att många unga har börjat intressera sig för aktier för att räntorna har varit så låga så att det inte har lönat sig att ha pengar på sparkonton. Att börsen har gått bra och att det pratas mycket om förändringar av pensionssystemet menar hon också är bidragande orsaker.

Det viktigaste tipset hon vill ge är att tänka långsiktigt och köpa aktier i flera olika bolag.

– Köp olika bolag och ha en diversifierad portfölj. Går några aktier ner kanske några andra går upp. Det är jätteviktigt att du sparar i aktier på rätt sätt. Har du bara en aktie och den går dåligt skrämmer det iväg folk från börsen.
