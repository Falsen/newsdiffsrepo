lördag 19 augusti 2017
Dåliga avtal står föreningen dyrt
STEFAN HESSERUD PERSSON

David Östby arbetar med att omförhandla bostadsrättsföreningars avtal för att sänka deras kostnader. I genomsnitt har han lyckats kapa leverantörskostnaderna med 36 procent, vilket innebär ungefär 10 procent av de totala utgifterna.

Genom åren har han sett många exempel på mer eller mindre fuskande leverantörer.

– I några fall har föreningar betalat i storleksordningen flera gånger mer än det borde kosta på marknaden. Om en kund inte säger nej, förstår jag att man som leverantör tar betalt, säger han.

Ett av de värsta exemplen han träffat på handlar om en stor förening i södra Stockholm. När han såg över deras avtal för trädgårdsskötsel var det något som inte stämde.

– Jag trodde först att jag läste fel. De betalade ungefär 6–700 kronor per timme för gräsklippning, när det borde kosta 2–300 kronor.

Totalt landade kostnaden på 700 000 kronor om året. Efter förhandling sänktes priset till 300 000 kronor per år med en ny leverantör. Även den ursprungliga leverantören erbjöd samma prissänkning.

– Utan att blinka sänkte de med mer än hälften. De hade alltså en ren övervinst på 400 000 kronor. De blev utslängda eftersom föreningen var så pass arga på dem, säger David Östby.

Ett annat exempel rör entrémattor, som många bostadsrättsföreningar abonnerar. En ganska liten kostnad på mellan 10–20 000 kronor om året för en förening. Priset går därför att trissa upp utan att det märks särskilt mycket, menar David Östby.

– En av de marknadsledande aktörerna har betydligt högre priser än sina konkurrenter. Ofta är priset det dubbla eller mer. Men eftersom kostnaden ändå är ganska låg är det ingen i föreningen som bryr sig, säger han.

Det har också gjort att mattleverantören kunnat höja sina priser med i genomsnitt 15 procent om året de senaste tre åren, enligt David Östby.

– De har en klausul inskriven i kontraktet som ger dem rätt att höja priserna om de själva drabbas av kostnadsökningar. Jag pratade med en av deras säljare som i förtroende sa att ”om en kund inte sätter emot så höjer vi priset”.

De flesta föreningar har en förvaltare som hjälper till med ekonomin och inte sällan fastighetens skötsel. En av de största förvaltarna i Stockholm ska dock ha blåst en förening på flera hundra tusen kronor, hävdar David Östby.

– För mer än ett år sedan konstaterades att förvaltaren var skyldig föreningen pengar. Men de vägrar att svara på mail i frågan och begär att få återkomma. De har snott ett antal hundratusen kronor från en förening men ingenting händer, säger han.

Avtalet ska också vara så luddigt skrivet att förvaltaren godtyckligt kan ta extra betalt för i stort sett vad som helst.

– Om föreningen ringer och säger hej debiterar förvaltaren en stor peng bara för att lyfta på luren. Det finns det ingen annan i branschen som gör, det är helt barockt. Den långa raden av extrafakturor gör föreningen helt uppskörtad, säger David Östby.

Skälet till de dåliga avtalen beror enligt David Östby på tidsbrist och okunskap hos bostadsrättsföreningarnas styrelsemedlemmar.

– En majoritet sitter kvar med samma leverantörer år efter år. Men för att slippa bli överdebiterade gäller det att omförhandla avtalen och begära in nya offerter vart tredje eller femte år. Men det tar tid och kraft, säger han.

Tid och kraft som dock kan innebära mer över i plånboken för de boende.

– Om kostnaderna sänks med 10 procent kan du I teorin sänka månadsavgiften med 10 procent, eller öka föreningens amortering, vilket stärker ekonomin. Oavsett är det till gagn för de boende, säger David Östby.
