Hög tid att lära barn att spara pengar
SANDRA KJELLSTRÖM

Att spara är något som det pratas mycket om just nu. Oavsett om det är till den första kontantinsatsen, för att möta framtida räntehöjningar eller till en drömresa är det en viktig del av vårt ekonomiska liv.

Och det gäller att börja i tid. Claes Hemberg, sparekonom på Avanza, önskar att fler vuxna lärde sina barn hur pengar och sparande verkligen fungerar. Det viktigaste är att låta barnen ta ansvar för sin egen veckopeng, säger han.

– Man får inte muta barnen, utan de måste förstå vad det handlar om. Det finns så många föräldrar som ger barnen en veckopeng och så handlar de själva godis och glass till barnen. Om man ger barnen veckopeng måste man också ge dem ansvaret för den, säger han.

Till en början räcker det med att inspirera dem att jämföra priserna på godis. Då får de lära sig att det går att få pengar över om de inte väljer de dyraste karamellerna.

Visst kan det vara frestande att köpa upp hela veckopengen, men då gäller det att få barnen att förstå att de inte kommer att tjäna något på det.

Claes Hemberg tipsar om att införa barnränta, för att lära dem hur sparpengar kan växa. För små barn kan det krävas tio procent i veckan för att de ska kunna se att veckopengen blir högre. När de blir äldre kan du minska procentsatsen eller sprida ut den efter månader eller kvartal.

Om barnen har en veckopeng på tio kronor kan det alltså räcka med att de får elva kronor i stället för att de ska få ett intresse av att spara.

– Det är jätteviktigt. Om barnet lägger undan pengar kan det vara svårt för barnet att förstå att dessa pengar ger mer pengar efter några veckor och månader. Att lära dem att pengar växer är det som är själva skolan.

Sedan handlar det om att få göra egna misstag. Claes Hembergs dotter sparade till exempel till ett hundkoppel när hon var i sju-årsåldern, trots att familjen inte hade en hund.

– Hon hade drömt om att få en hund och ett hundkoppel var det hon hade råd att spara till. Jag tror inte att hon såg det som ett misstag just då, men senare. De måste få göra misstag tidigt så att de inte gör det med till exempel bolån senare.

Hela familjen bör också vara involverad när de vuxna tar vissa ekonomiska beslut, tycker Claes Hemberg. Det kan till exempel handla om prioriteringar, om det är dags att köpa en ny soffa eller om en resa är mer aktuell.

– Det får nästan bli lite politik hemma med riksdagsval, där man pratar om man ska köpa en ny soffa eller åka på en resa.

Men hur viktigt är det att lära barn om pengar tidigt, ska de inte få vara barn?

– Man vill inte att de ska vara barn hela livet. Det tror jag inte är ett problem. Pengar är något som barnen ser och förstår. Att barn ska få vara barn är ofta en vuxen ursäkt för att inte involvera barnen. Det är bra att förklara varför vi inte reser till Kanarieöarna varje gång vi är lediga och förklara att det kostar pengar.
