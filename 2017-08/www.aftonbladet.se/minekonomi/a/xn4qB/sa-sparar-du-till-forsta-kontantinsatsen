Så sparar du till första kontantinsatsen
SANDRA KJELLSTRÖM

591 232 kronor – så mycket måste du ha i kontantinsats för att ha råd med en tvåa på 45 kvadratmeter i Stockholm. Då måste du spara 16 400 kronor i månaden i tre år eller 9 900 kronor i månaden i fem år.

Det här kan verka som en omöjlig uppgift, men ju fortare du kommer igång med sparandet desto bättre chanser har du att få ditt drömboende.

– Det viktigaste är att du kommer igång. Det ska ske som ett regelbundet sparande, att du har ett automatiskt sparande som dras från ditt konto, för då blir det av, säger Ingela Gabrielsson, privatekonom på Nordea.

Att fundera över var du vill bo någonstans är viktigt, då priserna skiljer sig åt mycket på olika orter.

– Du måste tänka i nya banor, med tanke på prisläget och hur det kommer att utvecklas. Det blir kanske inte just där du drömmer om i första hand.

Arturo Arques, privatekonom på Swedbank, menar att det största problemet för de som ska in på bostadsmarknaden är de stigande bostadspriserna.

– Kontantinsatsen är 15 procent av köpeskillingen. Har du en hög köpeskilling blir också kontantinsatsen absurt hög, säger han.

Den första frågan du måste ställa dig är hur mycket pengar du behöver få ihop.

En del får hjälp av sina föräldrar, som antingen har sparat pengar som barnen kan använda till en kontantinsats eller lånar ut pengar till dem. Det förekommer också att föräldrar går in som delägare till bostaden.

Men det är också många som behöver spara helt på egen hand och då kan det ta tid.

– Det är ett bekymmer att det är så svårt, säger Ingela Gabrielsson.

Hon tycker att det är viktigt att du ser till att få någon form av avkastning på dina sparade pengar och tipsar om att öppna ett investeringssparkonto.

Då kan du fördela pengarna i olika fonder. Hon rekommenderar blandfonder, som placerar både i räntor och aktier, eller billiga indexfonder.

Men Arturo Arques ser hellre renodlade räntefonder som ett alternativ, om du har tänkt spara ihop pengar inom tre år.

– Då ska det vara räntefonder med korta löptider så att du inte gör förluster, säger han.

Annars tycker han att vanliga sparkonton fungerar lika bra.

– Aktier och aktiefonder är ett alternativ om du har en investeringshorisont på 5–6 år. Har du en investeringshorisont på 1–3 år är inte aktier ett alternativ. Är det så att du vill skrapa ihop pengarna på kortare tid än tre år kan en viss del av pengarna investeras, men inte alla. Lägg de andra pengarna på ett sparkonto.
