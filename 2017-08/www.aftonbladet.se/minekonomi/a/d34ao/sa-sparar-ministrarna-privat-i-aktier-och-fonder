Så sparar ministrarna privat i aktier och fonder
SANDRA KJELLSTRÖM

Fyra miljoner kronor – så mycket har ministrarna i Sveriges regering totalt privatsparat i fonder och aktier.

I genomsnitt har en minister sparat ungefär 172 000 kronor, enligt regeringskansliets senaste redovisning i augusti. Det är alldeles för lite, tycker Claes Hemberg, sparekonom på Avanza.

– Vilka slarviga människor. Har man fyra gånger så hög lön som snittsvensken, men sparar mindre än vad snittsvensken gör, då gör man något fel. De tar ansvar för flera hundra miljoner kronor på jobbet och då ska de kunna spara privat också, säger han.

Bara tre ministrar sparar i aktier och sex ministrar saknar helt sparande i både aktier och fonder.

– Det är pinsamt. Det är som en tonåring som får sin första lön och spenderar den på popcorn och annan konsumtion, säger Claes Hemberg.

Men tror du verkligen att de spenderar alla sina andra pengar på konsumtion?

– Ja, tydligen.

Men de kan ju ha pengarna på sparkonton?

– Då är det inget sparande i min värld. Då är det sparande för konsumtion.

En av ministrarna som helt saknar ett aktie- och fondsparande är finansminister Magdalena Andersson (S).

– Hon om någon borde spara. Alla svenskar sliter och bidrar, men hon sparar inga pengar. Hon skulle behöva visa att hon tror på Sverige, men hon gör tvärtom. Alla människor behöver se om sina pengar, det behöver även en finansminister göra, säger Claes Hemberg.

Men att inte placera sina pengar i aktier och fonder är ett högst medvetet val av Magdalena Andersson.

– Hon har gjort bedömningen att det inte är förenligt med hennes ämbete. Därför har hon valt att inte ha något innehav. Det är en avvägning som hon har gjort, säger finansministerns pressekreterare Gösta Brunnander.

Claes Hemberg anser att det svenska folket är betydligt bättre på att spara än ministrarna i regeringen. Han menar att privatpersoner sparar ungefär 2,5 procent av lönen.

– Om ministrarna ska spara 2,5 procent av sina höga löner behöver de verkligen biffa upp sitt sparande, säger han.

Men ministrarna kan lära sig ännu mer av invånarnas sparande. Claes Hemberg tycker att de behöver se över avgifterna på sina fonder. Bara en ministers sparande får helt grönt av honom.

Det handlar om EU- och handelsminister Ann Linde (S). Anledningen är att hon har valt många olika fonder och är den enda som har billiga indexfonder.

Finansmarknadsminister Per Bolund (MP) får också tummen upp för att han har placerat sitt sparande hos olika banker.

– Ministrarna måste vara mer kritiska när de går till banken, säger Claes Hemberg.
