Lockar med avgiftsfria bostadsrätter
SANDRA KJELLSTRÖM

Det blir allt svårare att hitta köpare till nyproducerade bostadsrätter på en del orter.

På grund av den ökade konkurrensen lockar fler med erbjudande om att köpa en nyproducerad bostadsrätt som är avgiftsfri i upp till två år, något som Svd tidigare har rapporterat om.

– Det tar längre tid att sälja nyproduktion. Det är inte lika lätt att sälja nyproduktion längre, säger Ulrika Blomqvist, vd för branschorganisationen Bostadsrätterna.

Hon menar att byggföretag i dag måste annonsera ut nyproduktion på flera olika hemsidor, till skillnad från för några år sedan då det räckte med att lägga ut annonser på respektive företags hemsida.

– Tittar man i lokaltidningar är det också annonser innan nyproduktion sätts igång. Det kan vara så att man vill ha fler som bokar sig för att få byggnadskreditiv från banken i ett tidigt stadie.

Att byggherrar lockar med avgiftsfria bostadsrätter är en företeelse som hon inte har sett sedan finanskrisen 2008.

– Jag har ingen uppfattning om det är någon bostadsbubbla nu. Det är fortfarande en väldigt stor efterfrågan på bostäder.

Två aktuella exempel på nyproduktion som är avgiftsfri i 24 månader finns i Nykvarn och Sundsvall, som Fastighetsbyrån annonserar ut.

Johan Engström, vd på Fastighetsbyrån, säger att byggföretagen vill ta fram så attraktiva erbjudanden som möjligt till köparna för att stå sig i konkurrensen.

– Med den byggboom vi har haft märker vi att det kommer mycket på en gång och det gör naturligtvis att det går trögare på vissa orter, säger han.

Men det är viktigt att inte bara se till ett sådant här erbjudande när du köper en bostadsrätt.

– Avgifter är en viktig del av föreningens intäkter och ett bortfall kan få konsekvenser, säger Emma Persson, boendeekonom på SBAB.

Att sätta sig in i den ekonomiska planen, och ta reda på vem som kommer att finansiera avgiftssänkningen i slutändan, anser hon är betydligt viktigare.

Dessutom handlar det om att bilda sig en uppfattning om prisläget, vad du får när du köper bostaden och hur avgiftsfriheten påverkar din egen ekonomi framöver.

– Det är ungefär som att köpa ett plagg på rea. Du köper inte det bara för att det är på rea. På precis samma sätt ska inte det här erbjudandet bli avgörande för om du köper lägenheten eller inte.

Blir den här avgiftsfriheten verkligen en så stor del av det totala köpet?

– Nej, det är inte så mycket av det totala priset. Om du köper en lägenhet för miljontals kronor är inte det här så mycket i förhållande till det.

Tror du att många lockas av ett sådant här erbjudande?

– Det är klart att det lockar. Lite beroende på hur hög avgiften är, är det lätt att tänka att det här plötsligt blir billigt. Men de där två åren går ganska fort och helt plötsligt ska man anpassa sig till en ny verklighet där avgiften kommer till.
