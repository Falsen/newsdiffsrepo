Signalerna som borde stoppa ditt köp
CLARA ÖHRN

När du ska köpa ny bostad ska du titta efter eventuella fel och brister på lägenheten eller villan. Ett dåligt renoverat badrum kan stå dig dyrt, därför gäller det att kontrollera bostaden noggrant innan du börjar buda. Jon Walgeborg, besiktningsman på Anticimex tipsar om det viktigaste att leta efter på visningen.

Ska du köpa en villa är det viktigt att undersöka skicket på taket. Regn och oväder kan orsaka skador som kan bli mycket kostsamma att åtgärda. Skicket på vinden ger en fingervisning om hur det står till på taket.

– Vinden är ett kvitto på hur taket mår, säger Jon Walgeborg.

Husets grund bör också undersökas. Krypgrunder som saknar ordentligt fuktskydd kan råka ut för fuktskador, vilket är ett mycket vanligt problem, enligt Jon Walgeborg.

Oavsett om du ska köpa villa eller lägenhet måste du noggrant kontrollera badrummet. Ett nyrenoverat badrum är ingen garanti på att allt står rätt till. Se till att det är ordentligt kaklat och att rören är korrekt monterade.

– Om det inte ser fackmannamässigt ut måste man dra öronen åt sig, säger Jon Walgeborg.

Det är viktigt att kontrollera rörgenomföringar både på tak och i badrum eftersom det utgör en större risk för fuktskador.

Mäklaren Ylva Gauffin på Notar uppmanar att ta din tid på visningen. Se till att titta på både kök och badrum ordentligt innan du bestämmer dig. Om något verkar misstänksamt bör du prata med mäklaren för att få mer information från säljaren.

– Jag kan inte veta mer än det säljaren säger, ser det misstänksamt ut är det lika bra att ta in en besiktningsman, säger Ylva Gauffin.

När badrum renoveras ska entreprenören utfärda ett kvalitetsdokument som  du kan be om för att se till att allt har gått rätt till.

Ylva Gauffin menar att det är vanligt att spekulanter fokuserar på fel saker. Var noga med att titta ordentligt i hela lägenheten istället för att fokusera på exempelvis bostadsrättsföreningens ekonomi - årsredovisningen kan du ta med dig och titta mer ordentligt på hemma.
