Elbolag kritiseras för fräcka säljmetoder
SANDRA KJELLSTRÖM

Sedan årsskiftet har Konsumentverket fått in 80 anmälningar mot Sveriges Energi från upprörda konsumenter.

– De grundar sig på att många konsumenter känner sig vilseledda av Sveriges Energis säljare. Det framgår av anmälningarna att konsumenter har fått ett elavtal från bolaget, trots att de inte har tackat ja till det. Det har också ofta varit oklart vem som har kontaktat dem och vilket syfte de har haft med kontakten, säger Emelie Neidre, jurist på Konsumentverket.

Kunderna har framför allt kontaktats via hembesök eller på telefon.

Det har tidigare diskuterats om det ska finnas krav på att skriftliga avtal skrivs när en kund tecknar ett nytt elavtal. Men i dag är det alltså möjligt att ingå ett sådant avtal muntligen. Emelie Neidre tror att ett skriftlighetskrav hade förbättrat situationen avsevärt.

– Då hade konsumenterna i lugn och ro kunnat ta del av erbjudandet som företaget har och sätta sig och läsa igenom det. I dag kan det vara en mer stressad situation, eftersom det är möjligt att få ett samtal när du till exempel står i mataffären.

Sveriges Energi har i dag 130 000 kunder i Sverige. Konsumentverket har fått in betydligt fler klagomål på bolaget än på andra stora elbolag. För statliga Vattenfalls del handlar det om tre anmälningar sedan årsskiftet och Fortum har fått sju klagomål under samma period.

Sedan några veckor tillbaka har Konsumentverket ett tillsynsärende mot Sveriges Energi. Kritiken handlar om att företagets försäljare måste vara tydliga med vilka de representerar och vad de har för syfte när de kontaktar kunder.

Bolaget ska svara på detta senast den 4 september.

– I första hand vill vi såklart att bolaget frivilligt rättar sig efter vår kritik. Om de inte gör det kan vi eventuellt behöva vidta rättsliga åtgärder, säger Emelie Neidre.

Sveriges Energis vd Tor Espen Steinvik säger att bolaget satsar mycket på att lära upp, kontrollera och följa upp sina försäljare. Han menar att telefonförsäljning är en av företagets försäljningskanaler.

– Vi säljer en abonnemangsprodukt som egentligen bara är en lång kundrelation och därför är det helt avgörande för oss att ha nöjda kunder som vill vara hos oss länge. Vi är ett av de snabbaste växande företagen i branschen och de allra flesta av våra kundmöten har hög kvalitet. Men dessvärre kan det ibland bli fel i kommunikationen mellan människor. Oavsett om vi har gjort formella fel eller inte är det såklart beklagligt att vi har konsumenter som har en sådan här upplevelse av vår kontakt och det är självfallet något vi ser allvarligt på, säger han.

Bolaget kommer att svara på Konsumentverkets kritik och jobbar på att se hur de kan förbättra säljmetoderna. Redan i dag menar Tor Espen Steinvik att olika händelser utreds för att se om åtgärder behöver vidtas.

– Vi tar kritiken på största allvar och samarbetar med Konsumentverket om detta.
