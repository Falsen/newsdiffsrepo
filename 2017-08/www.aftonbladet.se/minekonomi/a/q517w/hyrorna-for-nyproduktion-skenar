Hyrorna för nyproduktion skenar
TT-AFTONBLADET

För en nybyggd tvårummare kan hyran ligga på 11 000 kronor i månaden. Det är inte konstigt om det får en att hicka till. Hyrorna för nyproduktion är i nästan alla nya hus 50 procent högre än genomsnittet, visar tidningen Hem & Hyras granskning.

– Det är väldigt få som har råd att efterfråga det som byggs. Vi har nått en gräns där det inte är långsiktigt hållbara hyror, säger Erik Elmgren, förhandlingschef på Hyresgästföreningen, till TT.

I tidningens kartläggning ingår de högsta hyrorna i de tio största städerna och resultatet visar bland annat att 30 procent av nyproduktionerna har en hyra på över 2 000 kronor per kvadratmeter och år. Det kan jämföras med SCB:s genomsnittshyra på 994 kronor per kvadratmeter och år. I Stockholm, Göteborg och Malmö är hyran mer än dubbelt så hög jämfört med genomsnittet. Nivåerna i Malmö är dock inte lika höga.

Prisskillnaden kan förklaras med dyra marknadspriser och bostadsbristen som trycker upp hyrorna. Nya bostäder var dyra även på miljonprogrammens tid, men då fanns det stora statliga subventioner som pressade ner priserna.

Det investeringsstöd som finns avsatt i regeringsbudgeten för att bygga hyresätter är ett sätt att kortsiktigt lösa problemet, menar Erik Elmgren. Men långsiktigt behövs en bredare skattereform där beskattning över hyrt och ägt ses över.

30 procent avdrag av räntekostnader och rotstöd när man bygger om är möjligt för dem som äger sitt boende, men inte för dem som hyr. Det innebär att hyresrätten kan bli det dyrare bostadsalternativet.

– Det finns inget Alexanderhugg här, utan det krävs en palett av åtgärder. Vi måste ha en debatt, inte om hur bostadsbristen ska lösas, utan hur vi får till fler hyresrätter med vettigare hyror som fler har råd att bo i, säger Erik Elmgren.
