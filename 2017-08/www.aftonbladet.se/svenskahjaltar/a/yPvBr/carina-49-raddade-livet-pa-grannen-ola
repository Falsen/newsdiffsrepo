tisdag 22 augusti 2017
Carina, 49, räddade livet på grannen Ola
LINN STEWART

Det var en kall novemberdag förra året på idylliska Hönö i Göteborgs skärgård. Ola Strömsjö, 72, vaknade med hög feber, och när han stod i köket föll han plötsligt ihop och slog huvudet i köksbänken. Han tuppade av och blev helt okontaktbar.

I panik ringde hans fru Mona till grannen Carina Gustfelt Närtell, 49, som rusade över.

– När jag kom så låg han bar och himlade med ögonen. Jag förstod direkt att det här är inget bra. Jag fick ingen kontakt med honom, så jag ringde 112 direkt, berättar Carina.

”Hej, jag behöver an ambulans till Hönö. Han har varit dålig ett par dagar och nu ligger han och svarar inte när vi pratar. Han är jättevarm”.

– Jag trodde först att han hade fått en hjärnblödning eftersom han låg och snurrade med ögonen, säger Carina.

I andra änden av luren satt SOS-operatören Maria. Hon bad Carina att känna efter Olas puls och kontrollera hans andning.

– Men jag kände ingeting i handleden och ingenting uppe vid halsen heller. Hans andning var konstig och all färg i hans ansikte bara försvann. Plötsligt blev allt helt lugnt och stilla – då skrek jag rakt ut: Han dör nu!

Klockan tickade och hon förstod att det var en kamp mellan liv och död. I väntan på att ambulansen skulle anlända var Carina tvungen att påbörja hjärt-lungräddning.

Carina hade aldrig tidigare behövt göra det, men med hjälp av bra vägledning i luren lyckades hon göra 30 kompressioner följt av två inblås, om och om igen. Hela tiden hade hon larmoperatören i luren, som försökte att lugna henne med att ambulansen var på väg.

– Men jag såg på Ola att det här håller bara inte. Han blev helt vit om läpparna, och jag kände att nu förlorar jag honom – det här går inte!

När hon hade kämpat i åtta minuter var hon helt färdig och var nära att ge upp. Men då plötsligt vaknade Ola till liv igen. Och strax därefter anlände ambulansen.

Ola hade fått hjärtstopp och fick åka ambulanshelikopter till Sahlgrenska sjukhuset i Göteborg.

– Omedelbart när jag kom in så gjorde de en ballongsprängning för att öppna ett kranskärl, berättar han.

Han vårdades i sju dagar innan han till sist fick åka hem till sin fru.

Svenska Hjältar följde med när Ola tackade sin livräddare, som nu är nominerad till Årets Granne.

– Jag känner en väldigt stor tacksamhet till både Carina som gjorde det stora jobbet och till Maria uppe på larmcentralen som var så duktig och instruerade – dt är två starka kvinnor som jag har att tacka! säger han och kramar om Carina.

För fler liknande artiklar − följ Svenska Hjältar på Facebook
