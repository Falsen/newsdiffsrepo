lördag 19 augusti 2017
Ellas Hjältar uppfyller svårt sjuka barns önskedrömmar
HELENA MASTBERG

Catja Karlberg, 32, gick igenom en oerhört tuff förlossning med sitt andra barn, och vaknade upp efter narkos med stomipåse på magen.

– Efter förlossningen var min äldsta dotter Ella livrädd för mig. Jag såg hemsk ut, jag var uppkopplad till en maskin i fler dagar som gav mig morfin. Jag såg inte ut som en mamma, så det tog väldigt lång tid för henne att komma nära mig igen, berättar Catja.

Perioden som följde blev oerhört tuff för familjen – både ekonomiskt och känslomässigt.

– Ella trodde att hon var ensam, så jag ville visa henne att det finns många andra barn som också mår dåligt och är rädda – vi har bara inte träffat dem än.

Catja gjorde ett inlägg på Facebook där hon bad vänner om en slant så att Ella, som nu hunnit fylla fem år, kunde åka och träffa ett annat barn som mådde dåligt för att få perspektiv. De blev överraskade över hur mycket pengar som kom in och Catja bestämde sig för att starta Facebookgruppen Ellas Hjältar och samla in pengar för att överraska fler sjuka barn.

Nu har ett år gått och gruppen har växt till nästan 9 000 medlemmar. Under det här året har de hjälpt 26 barn som har det tufft i livet av olika anledningar.

De flesta av fallen hittar Catja själv på nätet. Hon pratar med föräldrarna och sätter sig in i deras historia ordentligt. Många av barnen har obotliga sjukdomar och är vana vid en tuff vardag och mycket sjukhusvistelse. En del av dem har det svårt av andra anledningar, som till exempel mobbning.

Två av dem som fått hjälp under året har tyvärr redan hunnit gått bort.

– Alla fall berör mig på olika sätt. Men Hampus och Noelia har ju berört mig mycket eftersom de inte finns kvar i livet längre. Vi fick uppfylla deras sista önskningar, och nu har de fått somna in med det de önskade sig.

Aftonbladet har tidigare skrivit om svårt sjuka Noelia Ölander som fick åka till Disneyland tack vare Ellas Hjältar.

– Det har hjälpt oss att hålla huvudet över ytan och ta oss ut ur den hemska tillvaro vi tvingats in i, sa Noelias pappa Marcus Ölander då.

Ett annat av barnen var 10-årige Hampus, som strax före jul 2016 fick veta att hans inte skulle överleva sin cancer. Men tack vare insamlingen genom Ellas Hjältar fick han en resa till Gran Canaria tillsammans med nitton släktingar. Några månader efter resan gick Hampus bort.

Häromveckan såg Ellas Hjältar till att lilla Julia fick åka till Stockholm och träffa sina stora idoler Samir och Viktor, och nu i veckan var Svenska Hjältar med när de överraskade cancersjuke Hugo, 7, med en resa till New York och en träff med hockeyspelarna Henrik & Joel Lundqvist.

Alla pengar de får in går till att överraska de sjuka barnen. Och inget av detta hade varit möjligt – om det inte vore för alla i Facebookgruppen som skänker pengar.

– Vi är så många som hjälps åt, och utan dem hade vi aldrig kunnat göra det här. Det går inte att förklarar hur tacksamma vi är, men det är väldigt stort. Det finns många guldklimpar där ute, säger Catja.

För henne är kontakten med de nya vännerna oerhört mycket värd.

– När man pratar med föräldrarna efteråt så har man förstår att en sådan här gärning från en främling betyder oerhört mycket för familjen. De lever själva i en hemsk bubbla och tror att ingen finns där för dem. Många av dem blir lämnade ensamma i sin sorg, säger Catja och fortsätter:

– Vi vet mycket väl att en gåva från oss inte läker någonting, men vi vill visa att vi fanns där oavsett om vi känner varandra eller ej.

Catja fick svåra komplikationer efter sin förlossning och är fortfarande inte återställd.

– De har lämnat mig i ett helvete. Fler kvinnor ska inte behöva ligga som jag gör i dag, säger hon.

Men det här projektet har gett henne och Ella en bättre relation.

– Ella är fortfarande orolig för mig, men vi har hittat tillbaka för varandra. Så jag känner att jag har fått tillbaka henne tack vare Ellas Hjältar och alla som stöttar oss.

Vad har du för råd till den som vill hjälpa folk som har det tufft?

– Ta dig tid att lyssna! Försök att vara där för dem så gott det går, det hjälper oss alla fast vi har det dåligt själv. Det har jag fått lära mig den svåra vägen. Jag har ju hjälpt dem under min svåraste period, men det har lärt mig att man mår bättre av att känna att man finnas där för andra också. Och det är viktigt at låta folk falla – för annars kan de inte ta sig upp igen.

För fler liknande artiklar − följ Svenska Hjältar på Facebook
