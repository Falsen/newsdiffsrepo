lördag 19 augusti 2017
Hockeytokige Hugo ser dubbelt i idoler
CHRISTINA NORDH

Följ Svenska Hjältar på Facebook för fler hjältehistorier

Egentligen ska ju familjen titta på en ny bil. Att de är tvungna att åka hela vägen från Norrtälje till Göteborg är inte alldeles populärt, varken för Hugo eller hans storasyster Moa, 11.

Men allt ingår i en större plan, som inte ens deras föräldrar Magnus och Johanna Zetterström är helt invigda i.

När Hugo var fyra år upptäcktes en elakartad cancertumör i hans ryggmärgskanal. Den är både ovanlig och obotlig och dessutom har den gett Hugo skolios.

Skoliosen gör att Hugos ryggrad böjs onaturligt mycket, därför tvingas han operera den tre gånger per år. 2014 opererades han första gången. Nya längre stag som ska hjälpa till att stötta ryggraden sätts in, vid varje operation skjuts de upp ett par centimeter. Väntar läkarna för länge med operation kan stagen växa fast.

– Han är en tuff kille, tuffare än de flesta Det första han gör efter varje operation är att han sätter på sig hockeymunderingen. Han sitter i rullstolen med plocken och handske och skydd. Ibland lägger han sig ner i soffan. Och det här gör han i sex veckor tills han kan gå igen, säger mamma Johanna.

Det är tack vare den ideella föreningen Ellas Hjältar de alla är på plats här på Frölundas träningscampus. För när Ellas hjältar lade ut ett inlägg om Hugo och hans stora hockeydröm i sin Facebookgrupp spred det sig blixtsnabbt.

– Det var för några veckor sedan jag fick nys om Hugo. Min fru hade någon bekant som nämnde Hugo och vad han går igenom. Och sedan fick jag kontakt med Catja i Ellas Hjältar och blev insatt i situationen. Det var självklart att försöka få till det här i dag, säger Joel.

I inlägget står att Hugo vill träffa Henrik Lundqvist och se honom spela med New York Rangers och att träffa Joel Lundqvist i Frölunda.

Och nu trampar Frölundastjärnan lite fram och och tillbaka i spelarentrén till Frölundaborg och erkänner att han är lite nervös inför mötet med Hugo. Att han ska glömma vad han ska säga.

När Hugo får syn på Joel Lundqvist i dörren reser han sig ur rullstolen och går de sista stegen fram till Joel.

– Hallå, Hugo! hojtar Joel. Kul att träffa dig – du är en riktig kämpe har jag hört.

Hugo sträcker fram handen artigt, helt klart förstummad. Han släpper inte Joel med blicken.

– Hej, säger han.

– Du är en hockeyfantast? Gillar Rangers? Gillar du också Frölunda lite grann? frågar Joel.

– Ja, säger Hugo.

Joel, i full hockeymundering, sätter av med Hugo för en rundtur i campus. De avverkar relaxrum, materialrum och gym. Hugo får se det dagliga träningschemat med chins, dips, bänkpress och ”snabba fötter”. Sedan går de in i det allra heligaste: omklädningsrummet.

– Upp och hoppa, gubbar, nu får vi besök, säger Joel och klappar i händerna. Alla är trötta här för de har varit på is. Nu ska vi på is vid halv två igen så att det är bara att byta om.

Joel kliver fram till sin plats, tar fram en kasse och plockar upp en.

– Vi tänkte att du skulle ha en riktig tröja, inte bara en Rangerströja. Nu har laget signat den till dig, säger han och ger den till Hugo som tackar blygt.

– Jag tänkte också att du skulle få den här stickan. Den är ju stekhet. Vi har skrivit på den här till dig, säger Joel.

Sedan tar Joel med sig Hugo till ishallen, han säger att det är en kille till som vill träffa Hugo.

Ut genom skjutdörren kommer en svettig Henrik Lundqvist i full målvaktsutrustning, han har precis tränat klart med Frölunda. Han går direkt fram till Hugo och går ner på knä.

– Hej! Kul att träffas, Hugo! säger Henke.

– Hej, jag heter Hugo, säger Hugo.

Hans ögon är nu nästan runda av förvåning. Två idoler på samma dag.

– Jag har med mig en tröja till till dig. Just in case. Nu har du två. Och Joel har givit dig en klubba, nu måste jag också ge dig en. Joel får inte ge dig mer grejer än jag, säger Henke och ler.

– Nu får du kämpa på och om du någon gång i framtiden kommer till New York och kollar på Rangers så ses vi efter matchen. Är det en deal? Jag lovar att jag står där och väntar på dig. Och så ska jag se till att killarna väntar på dig också så att du får lite fler autografer, säger Henke och tigger till sig en kram.

Joel står på tur för att sno nästa kram. Därefter är det dags att gå och träna på is för honom, Henke försvinner in i omklädningsrummet.

– Hugo har det som en väldig drivkraft att få komma till New York och träffa Henrik, så nu fick han en liten försmak av att träffa honom här i Göteborg. Det är ju jättekul att vi var här samtidigt och kunde träffa Hugo, säger Joel.

Huvudpersonen Hugo verkar vara lugnet själv. Vad tycker han om sin överraskning?

– Jättebra, säger han.

Vad är det som är så bra?

– Att jag fick träffa Joel och Henke.

Pappa Magnus fyller i lite åt sonen:

– Det har varit Hugos största dröm att få träffa Joel och Henrik Lundqvist. Och att det skulle ske så här... han blev nog tagen av stunden. Otroligt tagen. Jag vet att han blev jätteglad, säger han.

Och det är inte slut på överraskningar för Hugo.

– Vi från Ellas hjältar ville träffa dig för vi hörde att du är en jättestark kille och grabbarna som du träffade precis, Joel och Henrik, hörde samma sak och de ville att du skulle komma hit. Ellas hjältar kommer att göra så att du åker till New York med hela familjen och hänga med Henrik efter matchen, bara du och din familj. Låter det bra? säger Catja Karlberg.

– Ja, säger Hugo kort – men ögonen glittrar.
