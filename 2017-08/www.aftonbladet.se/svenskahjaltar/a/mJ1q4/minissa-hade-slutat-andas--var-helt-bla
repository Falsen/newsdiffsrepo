”Minissa hade slutat andas – var helt blå”
CHRISTINA NORDH

Följ Svenska Hjältar på Facebook

Grazyna Svensson, 60, har blivit känd i Simrishamn som en av dem som hjälper nyanlända med pappersarbete och kontakter med svenska myndigheter.

Men den här dagen blev långt mer dramatisk.

– Plötsligt bankade det på min dörr, där stod Abdullah. Han hade andan i halsen och skrek: Minissa har slutat andas!

Grazyna följde med tolvårigen till grannen direkt.

– Minissa var nyfödd, åtta–nio dagar gammal kanske, när det hände. Mamman, Niveen, försökte få Minissa att andas och stod på balkongen och höll henne uppochner. Hon vägrade lämna ifrån sig flickan till någon, men när jag kom sa hon: ”Åh, kommer du?!”

Grazyna tog Minissa från sin mamma och började med att kolla hennes puls.

– Hon var helt blå i ansiktet. Jag kollade henne i munnen, nästan hela hennes tunga var inne.

Så tungan låg som ett lock över andningsvägarna?

– Ja, jag tog fram tungan, men det var ingen reaktion. Så jag började massera henne. Lite snabbt bara, ett-två-tre-fyra-fem, blås och sedan tillbaka. När jag vände på henne drog hon plötsligt hårt efter andan, säger Grazyna och fortsätter:

– Jag masserade henne igen – och då öppnade hon sina ögon och började andas.

Under tiden hade ytterligare en granne larmat ambulans. Minissa och hennes mamma fördes till sjukhus.

– Hon är ett speciellt barn för mig. Jag har inte barnbarn själv,  så hon är allt för mig.

Och familjen, som kom till Sverige för bara år sedan, är oerhört glad över att Grazyna räddade Minissa.

– Jag är så tacksam. Grazyna hjälper mig hela tiden, säger mamma Niveen Fahed Alhafez.
