”Fattiga säljer sex för att ha råd med mensskydd”
CECILIA GUSTAVSSON

För fler liknande artiklar − följ Svenska Hjältar på Facebook

Fattigdom försvårar flickors och kvinnors mensdagar enormt. Att inte ha rent vatten, inte toalett, inte ha råd med mensskydd, och oron över hur det ska gå med hygienen.

Karin Högberg, 44, till vardags lektor på Borås högskola, kämpar för att underlätta för kvinnor i utvecklingsländer. Hon har varit på plats i Kenya fem gånger och pratat med grupper av unga kvinnor i storstadsområden.

– Många lever i trångboddhet under vedervärdiga förhållanden. De har inga toaletter utan hål grävda i marken. Ibland är hålen i skjul med hänglås, och det kostar en slant att gå in, berättar Karin Högberg.

Ett citat av en ung tjej etsade sig fast särskilt:

– Hon sa att ”när mensen väntar runt hörnet är det dags att ha sex med en kille”. För då får hon lite betalt så att hon har råd med ”toaletten”. De ser det inte ens som prostitution, men det är ett faktum att en del kvinnor tvingas sälja sig för att få pengar till skjulet och kanske mensskydd.

Enligt Karin Högberg pågår just nu en ”mensaktivism” runt om i världen för att förbättra villkoren. Hon vill sprida begreppet ”menstrual poverty”, på svenska mensfattigdom.

– Det är helt klart att ju fattigare du är, desto besvärligare blir mensen.

Karin Högberg har två projekt på gång:

• En utbildning på webben, som hon gör ihop med en kollega. Den ska bli gratis för alla, men också spridas av organisationer, fritidsgårdar med flera.

• Utveckling av en ny sorts snabbtorkande binda.

– Att använda tygtrasa som skydd är det vanligaste. Men eftersom det kan vara ont om vatten är det svårt att tvätta den, och när kvinnorna gjort det vill de inte hänga upp den utanför sitt hem – i stället förvarar de den inomhus och torkningen blir väldigt långsam.

Karin Högberg berättar att en del kvinnor först tyckte det kändes konstigt att prata om mens med en vit främling, men att många sedan öppnade sig.

– Många känner ständig oro under mensen, för att det ska läcka. De spänner sig och vågar knappt sätta sig. Det blir dessutom stor infektionsrisk av bristen på hygien. Det är inte rimligt.

Vad kände du när du pratade med de kenyanska kvinnorna?

– Stor respekt för hur de tvingas hantera menstruationen i sin vardag. De beklagade sig inte, utan konstaterade mer hur det ser ut. De globala orättvisorna är skrämmande.

Vad är det som driver dig?

– Det är meningsfullt. Jag är tacksam över möjligheten att kunna göra något viktigt.
