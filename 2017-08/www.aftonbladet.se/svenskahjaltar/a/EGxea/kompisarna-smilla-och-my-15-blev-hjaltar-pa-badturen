Kompisarna Smilla och My, 15, blev hjältar på badturen
OLOF ADLERCREUTZ

Kompisgänget skulle fira av sommarlovet med en tur till sjön Aspen, utanför Södertälje. På vägen därifrån uppfattade Smilla vagt att en person skrek på hjälp. Kvinnan i 30-årsåldern, som de sett tidigare på dagen, hade hunnit simma ut ett hundratal meter från strandkanten och såg ut att ha drabbats av kramp.

– Vi fattade inte riktigt vad det var först. Vi trodde att hon skrek på en kompis men så hörde vi att hon verkligen skrek på hjälp, säger Smilla.

Utan att tveka gav sig My och Smilla ut i vattnet och simmade fram till kvinnan.

– Man agerade så himla snabbt så man tänkte inte på vad som skulle kunna hända, säger My Ratzburg.

När de kom fram hade kvinnan blivit helt blå i ansiktet av ansträngningen att hålla sig ovanför ytan.

– Hon sa att hon hade astma så jag skriker till de som är kvar på land att ringa 112, men de hörde inte.

När kompisgänget inte reagerade tog Smilla och My saken i egna händer för att hjälpa kvinnan komma upp på land, helt utan utbildning i livräddning.

– Vi hade ju simmat runt i flera timmar och sen slappnat av i typ tio minuter. Jag blev trött i armen på vägen tillbaka för vi höll upp hennes huvud så att hon kunde andas, säger My Ratzburg.

– Då tänkte jag att jag måste peppa mig själv att jag måste orka för att komma till land.

Tack vare deras ingripande kunde kvinnan få en stund att samla sig och få tillbaka andan igen.

– Man var ju bara där för att bara vara och ha en bra sommardag. Så blev det att man räddade någon istället. Det var lite oplanerat om man säger så. Så tackade hon oss, och det kändes bra.

För fler liknande artiklar − följ Svenska Hjältar på Facebook
