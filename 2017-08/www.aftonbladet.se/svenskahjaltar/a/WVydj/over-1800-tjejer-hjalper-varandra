lördag 19 augusti 2017
Över 1800 tjejer hjälper varandra
CECILIA GUSTAVSSON

För fler liknande artiklar − följ Svenska Hjältar på Facebook

Varför är det lätt att försöka hitta en partner men inte nya kompisar? Det ville Josefine Tollin, 21, med vänner ändra på. Nu har Facebookgruppen, som startade med några få, växt enormt.

Det började med att hon och sju andra tjejer som träffats via Facebook tog en fika. Där föddes idén om att knyta ännu fler kontakter. De skapade Facebookgruppen ”Queens Norrköping”. Från deras egna kompisar växte gruppen på ett halvår till över 1800 medlemmar. Åldern sträcker sig från 12 upp till 80 år.

– Tänk att en så här enkel grej kan vara livsförändrande – jag har fått massor av nya kompisar. Vi vågade aldrig hoppas att det skulle gå så här bra, säger Josefine Tollin.

Gruppen har hittills ordnat fikaträffar, drinkkvällar, picknick och en sorts speeddatingkväll för vänskap. Bland annat.

Medlemmarna kan också höra av sig för att få hjälp av varandra med allt från bästa stället att fixa naglarna till relationsproblem. Under Bråvallafestivalen gick en kvinnlig vakt med och lämnade ut sitt telefonnummer ifall någon behövde hjälp.

Varför är ni bara tjejer i gruppen?

– Vi behöver gemenskap och sammanhållning. Både när det gäller hur män ser på oss, och för att tjejer ibland klankar ner på varandra. Det finns inget riktigt bra systerskap, och det vill vi ändra på.

Varför kan det vara svårt att hitta nya tjejkompisar, tror du?

– Många är blyga, det är inte alla som bara tar ett rum med storm så fort de kommer in i det. Och så finns det vissa mallar man förväntas passa in i, då är det lätt att bli osäker på sig själv och tro att att andra har perfekta liv. Vi ville se vad som händer om tjejer som egentligen inte känner varandra börjar prata.

– Vi har sett att folk öppnar sig och är modiga, vi har en jättebra stämning i gruppen, säger Josefine.

I ”Queens Norrköping” är det därför meningen att alla ska våga vara sig själva. Och för att alla ska kunna delta är tanken att aktiviteterna ska vara billiga och att det helst ska gå att ta med både barn och djur.

– Här ska alla vara ”queens”, säger Josefine, som till vardags studerar samhälls- och kulturanalys vid Linköpings universitet.

För fler liknande artiklar − följ Svenska Hjältar på Facebook
