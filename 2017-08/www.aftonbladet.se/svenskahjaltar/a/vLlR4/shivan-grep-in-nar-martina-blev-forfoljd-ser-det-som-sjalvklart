Shivan grep in när Martina blev förföljd: ”Ser det som självklart”
OLOF ADLERCREUTZ

Lärarstudenten Martina var på väg från Göteborg till Strömstad när hon upptäckte att en för henne okänd man betedde sig märkligt.

– Först anade jag det bara, men när jag gick av vid en station för att hämta upp ett par nycklar till min mamma så gick han också av. När jag gick på igen hoppade han också på tåget och satte sig bredvid mig, säger Martina som inte vill ställa upp med sitt efternamn.

När mannen, som gav ett oberäkneligt intryck, försökte börja prata med henne ringde hon sin syster och gick iväg från sin plats och hamnade mitt emot Shivan Abdulla, som i sin tur var på väg hem från sitt jobb som säljare till familjen i Lysekil.

– Jag satt och kollade ut, så kom hon och satte sig mitt emot mig och jag hörde att hon sa att ”någon följer efter mig”, berättar Shivan, som tog kontakt med Martina och bad henne beskriva mannen.

Även Shivan uppfattade mannen som oberäknelig.

– Han var inte sig själv, han var påverkad av något. Jag ville få bort honom därifrån så jag satte mig bredvid och började prata med henne som att vi redan kände varandra.

Inget verkade dock bita på mannen som fortsatte att närma sig Martina. När Shivan, i ett försök att skrämma mannen, berättade om ”sina kollegor på polisstationen” steg mannen av vid nästa tågstation – bara för att hoppa på tåget igen innan det rullade iväg igen.

– Då konfronterade jag honom och sa ”vart ska du?”, säger Shivan.

Mannen pratade osammanhängande och otydligt, och Shivan uppfattade att Martina var skrämd av situationen.

– Den här personen blev inte avskräckt, så det var verkligen en på miljonen att jag hittade Shivan som stannade tills den här mannen gick iväg. Det är inte alla som hade fortsatt vara kvar, säger Martina.

När de kom till Uddevalla gick de av tillsammans och Martina ringde 112 medan Shivan höll undan mannen. Till slut kom två poliser ut från polisstationen, bara en liten bit bort från tågstationen. Mannen var fortfarande kvar och blev omhändertagen för ofredande.

Trots den obehagliga situationen tvekade inte Shivan att ingripa.

– Hade jag varit i en dålig situation hade jag varit glad om nån hjälpt mig. Man behöver inte göra nånting själv, utan man kan ringa polisen eller hjälpa till på något annat sätt. Men att bara stoppa in ett par hörlurar och låtsas som ingenting är skamligt.

För fler liknande artiklar − följ Svenska Hjältar på Facebook
