Josefa räddar övergivna kattungar
HELENA MASTBERG

För många år sedan blev Josefa Kovacic i Helsingborg övertalad om att ta hand om en katt. Det blev startskottet till en livslång kärlek.

Nu har hon hjälpt hemlösa katter i femton år. Till en början letade hon upp dem själv – nu har ryktet spridit sig och både privatpersoner och kattorganisationer från hela landet hör av sig och vill ha hennes hjälp.

Genom åren har hon sett mycket hemskheter, med nedbajsade kattungar som är uttorkade och har både igengrodda ögon och fluglarver i sår.

Numera hjälper Josefa mest kattungar. De flesta av dem är moderlösa och behöver flaskmatas. Josefa går upp på nätterna och ser till att de små liven får i sig näring och kärlek.

– Den senaste lilla fick jag in för två veckor sedan. Det var ett par i Ängelholm som hade hört kattungen skrika i ett par dygn. Vi lyckades fånga den, men den var väldigt mager och i dåligt skick.

Efter att en veterinär undersökt katten fick den flytta hem till Josefa.

– Jag badade upp den och plockade lite löss. Nu är han i gång och tar flaska. Nu är katten lite drygt fyra veckor och har så smått börjat äta själv och gå på lådan själv, berättar hon.

Snart kommer den här katten att få sin första vaccination och bli chipmärkt. Om några veckor kommer Josefa att lägga upp bilder på honom på sin Facebooksida och börja leta efter ett nytt hem. Den här ungen är röd till färgen och Josefa vet att han kommer att göra succé i sociala medier och ha många spekulanter.

– Facebook är jättebra för där kan folk följa vad som händer med kattungarna. Det måste man göra om man ska kunna hitta hem till dem.

Varje år tar hon hand om upp till 40 ungar. Innan man plockar in ungar måste man säkerställa att det inte finns en mamma som gömmer sig i bakgrunden. Josefa ser till att de blir vaccinerade och innan de får nya hem.

– För mig är det väldigt viktigt att katterna som kommer från mig inte används i avel – de ska bli kastrerade när de är tillräckligt gamla. Jag vill inte sitta och flaskmata och rädda en kattunge till livet för att den sedan ska gå ut och producera ungar – då kommer jag om några år att få plocka in deras avkommor.

En av ungarna som bor hos henne just nu är den för tidigt födda lilla Pulgarcita, vilket betyder Tummelisa på spanska.

– Hon hade fem syskon men alla de andra dog tyvärr. När hon kom till mig hade hon ingen sugförmåga så jag fick mata henne med en spruta och droppa ner vätska i hennes mun, och jag kliade henne under hakan så att hon skulle svälja. Så efter några dagar började hon att suga, och nu är hon fem veckor gammal och har börjat att växa i kapp.

Hon önskar att folk tänkte efter lite bättre innan de skaffar katt.

– Folk ser bara en söt kattunge och tänker inte längre framåt. När en katt växer upp och blir könsmogen – då blir den skrikig och jobbig tycker många. Och då släpper de ut den.

– Man läser många gånger om kattungar som blivit dumpade – men många gånger är det snarare föräldrarna som blivit dumpade. Jag tror inte att det är så många människor som får en kull med kattungar som går och lägger dem i en buske – utan snarare att folk skaffar sig en katt utan att tänka sig för.

Vilket råd vill du ge till den som vill skaffa katt?

– Kontakta någon som tar hand om övergivna katter. Många privatpersoner låter tyvärr bli att kastrera sina katter och utnyttjar dem som avelsmaskiner för att kunna få sälja och dryga ut semesterkassan. Men den som tar en kull ungar, den måste också ta ansvar. Det är inte schyst att dela ut ungarna till höger och vänster utan visa att du tar ansvar och vaccinera och id-märk den så att den får en så bra start som möjligt.

För fler liknande artiklar − följ Svenska Hjältar på Facebook
