Makt, inte kvinnoförakt
ÅSA LINDERBORG

Det var inte "kvinnohatet" som fällde Anna Kinberg Batra. Hat är ett för starkt ord, som relativiserar kvinnosynen i andra högerrörelser. AKB har bedömts annorlunda för att hon inte har penis, ja. Men om Moderaterna allmänt föraktat kvinnor, hade hon aldrig blivit vald. Det är ingen som har kritiserat AKB för att vara för kvinnlig, inte heller för motsatsen. De vill ha en stark ledare, oavsett kön. Men för det krävs en politik.

Moderaterna har ingenting att komma med. Ofinansierade skattesänkningar lockar få och valfrihet ingen. Reinfeldtarna, med sina öppna hjärtan, drog och slapp fundera över 162 000 asylsökande. För att visa dådkraft satte Moderaterna i gång en studentikost oseriös oppositionspolitik, nu senast med hot om misstroendeförklaring mot finansministern för att hon föreslagit en flygskatt.

I Moderaterna vill ingen underkasta sig några kollektivistiska principer, historien är full av falangstrider och dragkamp mellan liberaler och konservativa. Sådana partier kräver toppstyrning. Moderaterna funkar som ett företag, den ledare som inte levererar får gå.

Det gamla gardet var skarpare i sin kommunikation, ja. Väldigt tydlig i sin kommunikation var Anders Borg när han skrek "hora" och visade kuken. När AKB mumlade något om det eventuellt olämpliga i det manliga partihelgonets beteende, började svärden smidas.

Det här är nog mer en ordinär historia om människor med makt, än män som hatar kvinnor.
