Fri jakt på fria medier
MARTIN AAGÅRD

När politiker, företag och andra makthavare inser att det faktiskt finns möjligheter att tysta obekväma röster finns det knappt några gränser för hur långt de kan gå. Det är därför fri journalistik måste försvaras med vilda hundar.

Särskilt nu, när europeiska journalister är extremt trängda. Erdogan jagar oppositionell media i hela EU med hjälp av interpol, (det senaste offret är svenske Hamza Yalcin som fängslats i Spanien), dansk säkerhetstjänst stoppar böcker från att ges ut, Ukrainas säkerhetstjänst anklagas för att mörda obekväma journalister. I Ryssland är läget lika illa, och den mest uttalade fienden till fria medier är USA:s president som anklagar alla utom de mest lojala nyhetsorganen för att vara fake news.

Och då pratar vi bara om länder som med jämna mellanrum utlyser någon form av fria val.



En annan svajig demokrati som nu ansluter sig till den fria jakten på fria medier är Polen. I dagarna åtalas reportern Tomasz Piatek för en bok som kartlagt försvarsminister Antoni Macierewicz samröre med ryska säkerhetstjänster. Ministern, som själv jagat ryska spioner i decennier och lever för att bevisa att flygkraschen i Smolensk var en komplott orkestrerad av Putin, är djupt skakad av anklagelserna och har tagit till rättsliga åtgärder som inte använts sedan 1989.Piatek åtalas nämligen för förtal av myndighetsperson av åklagarkammarens militära avdelning, ett åtal som är att jämställa med ett terroristmål – det verktyg som blivit auktoritära regimers främsta vapen mot obekväm journalistik.Amnesty International har utlyst en blixtaktion för Piateks sak.
