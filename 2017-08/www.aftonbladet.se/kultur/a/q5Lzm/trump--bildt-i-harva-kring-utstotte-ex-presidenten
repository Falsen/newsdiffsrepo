måndag 21 augusti 2017
Trump & Bildt i härva kring utstötte ex-presidenten
TORSTEN KÄLVEMARK

Många minns bilden där Sveriges utrikesminister Carl Bildt besökte den georgiske presidenten Micheil Saakasjvilis privata vingård. Det var i september 2012 och den internationella pressen rapporterade om hur Bildt tillsammans med sin polske kollega Radoslaw Sikorski med gummistövlar på fötterna hoppade och dansade i vinkaret för att krossa druvskörden.

Tidigare samma vecka hade tre hökar från den amerikanska senaten, John McCain, Joseph Lieberman och Lindsey Graham, också studsat runt i druvkaren och skålat i lokal konjak.

”Misha” Saakasjvili var populär i väst eftersom han ville föra in sitt land i Nato men han hade redan då väckt förvåning internationellt genom det dumdristiga företaget att i september 2008 attackera Sydossetiens huvudstad Tschinvali. Det ledde till det så kallade Georgienkriget där den ryska motoffensiven med åtföljande ockupation minskade ytan under centralregeringens kontroll med närmare 20 procent.

Något år efter den beramade vinskörden lämnade Saakasjvili Georgien för att flytta till USA medan den nya regeringen i hemlandet utfärdade en arresteringsorder mot honom för påstådda brott av olika slag. 2014 fick han ändå en ny politisk bas i Ukraina där han med sin politiska handlingskraft förväntades utrota korruptionen i den viktiga hamnstaden Odessa. Han utsågs dessutom av president Porosjenko till ordförande i en grupp av internationella rådgivare där Carl Bildt var en av medlemmarna. Efter bara tio månader blev gruppen nedlagd i december 2015. Den ukrainske presidenten bildade i stället en ny rådgivarpanel med sig själv som ordförande. Också där blev Bildt medlem utan att ännu, så vitt man kan se, ha deltagit i något möte.

Under tiden fick Saakasjvili försöka slåss mot den ukrainska nationalismen och de oligarkiska maktspelarna i Odessa men han blev snabbt ovän med president Porosjenko och hans regering. Det ledde till att han i november förra året lämnade sin post och grundade det ukrainska oppositionspartiet ”De nya krafternas rörelse”.

För att neutralisera en oönskad utmanare berövade president Porosjenko den 26 juli i år Saakasjvili hans ukrainska medborgarskap. Eftersom ett sådant fordras för en partiledare i Ukraina är hans politiska framtid i landet i praktiken stoppad.

I dagarna har hans namn i alla fall aktualiserats genom en artikel i det senaste numret av The New Yorker. Där skriver den undersökande journalisten Adam Davidson om Saakasjvilis relation till Donald Trump med en antydan om att den amerikanske presidentens tidigare fastighetsaffärer i de forna Sovjetrepublikerna kanske borde tas med i utredningen om hans ryska kopplingar.

Trump besökte nämligen Georgien i april 2012 för att med buller och bång annonsera att ett stort Trump tower skulle byggas i den georgiska hamnstaden och semester­orten Batumi. Det skulle bli en jätteinvestering men Trump hade inga egna pengar att stoppa in i projektet. De skulle i stället komma från kazakstanska oljeintressenter med ryska kopplingar och med något tvivelaktigt rykte som penningtvättare. Saakasjvili var i alla fall överförtjust och tilldelade Trump en georgisk orden medan den dynamiske fastighetsmogulen i gengäld smickrade sin värd: ”Alla i hela världen talar om Georgien och det stora under som sker där”.

Något Trump tower har dock aldrig byggts i Batumi. Och efter den misslyckade kampen mot den ukrainska korruptionen är Saakasjvili nu i princip statslös. Han observerades senast på resor i Polen, Litauen och Ungern men lovade nyss att återvända till Ukraina den 10 september via en polsk gräns­övergång. Fast då riskerar han förstås att vägras inresa.

Det hjälper kanske inte att Carl Bildt twittrat till stöd för sin vän Misha och kallat Ukrainas agerande för skamligt. Han behöver nog ett bredare stöd än så för att ha en politisk framtid.
