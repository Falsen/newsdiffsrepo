Så blir du rik – om världskriget kommer
JON WEMAN

Om kriget kommer, mer specifikt ett fullskaligt kärnvapenkrig – vad vore en bra investering? De flesta skulle antagligen svara ”en bunker”, men så resonerar inte Wall Street Journal. I en artikel från förra veckan analyserar tidningen vad som skulle hända med finansmarknaderna i händelse av att den senaste tidens spända läge utvecklas till en ”okontrollerad militär konflikt” mellan USA och Nordkorea, ”i vilken globala supermakter som Ryssland och Kina blir inblandade”.

I orostider tenderar spekulanterna att gå till säkra tillgångar, konstaterar WSJ, men med vissa reservationer. Tendensen att köpa yen när marknaderna oroar sig kommer troligen inte hålla denna gång, eftersom Japan ligger bra till för att bombas. Det är bättre att satsa på tyska stats­obligationer.

En av de intervjuade är från Nordeas analysavdelning, och han kommenterar att avkastningen lär gå ner eftersom ”risk­aptiten minskar”. Om vi hamnar i ett världskrig, skulle man ju annars kunna säga att någon måste ha haft lite för mycket riskaptit.

Nordea-analytikern förutspår också att Europeiska Centralbanken skulle bli mer ”duvaktiga”. Duvan är inte en fredssymbol här, utan syftar på sänkta räntor.

Annars kan man förstås föreställa sig att i ett scenario som det Wall Street Journal funderar över skulle det inte finnas så mycket marknad kvar att spekulera på.

Det var det dock ingen av de intervjuade analytikerna som reflekterade över.
