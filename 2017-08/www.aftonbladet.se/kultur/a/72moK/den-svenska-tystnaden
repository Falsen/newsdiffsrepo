Den svenska tystnaden


I augusti 2016 slog Israels högsta domstol fast att kapningen av S/Y Estelle saknade rättslig grund. Nu tvingas den israeliska staten betala ett miljonskadestånd till Ship to Gaza Sverige för vanskötsel av fartyget. Pengarna ska användas i arbetet för att häva blockaden av Gazaremsan.

Det var i oktober 2012 som Estelle kapades av den israeliska marinen på internationellt vatten. Fartyget, besättningen och aktivisterna fördes med tvång till Israel och hotades med åtal för att illegalt ha försökt sig ta sig in i landet. Tre israeliska aktivister anklagades för att olagligt ha försökt resa till Gazaremsan. Det stod snart klart att anklagelserna inte kunde prövas i domstol, och de gripna som inte var israeler utvisades.

Att det israeliska rättssystemet i detta fall fortfarande förmår att intervenera i regeringens och militärens rättsövergrepp är glädjande. Kanske skall man i ljuset av detta och ytterligare exempel på konfrontationer mellan det politiska styret och rättsväsendet inte förvånas över att regeringen under Benjamin Netanyahu nu lägger fram ett antal lagförslag som hotar att undergräva det israeliska rättsväsendets självständighet.

Rättstvisten om Ship to Gazas fiskefartyg Marianne, som bordades och beslagtogs sommaren 2015, är ännu inte avgjord. Den blir ett viktigt test på det israeliska rättsväsendets möjlighet att agera självständigt och rättssäkert.

I båda fallen ifrågasätter vi agerandet från det svenska utrikesdepartementet och svenska rättsvårdande myndigheter. Bägge rör svenskägda båtar med svenska medborgare ombord. Marianne är dessutom svenskflaggad. På internationellt vatten råder svensk lag ombord och bara flaggstaten eller någon som handlar med dess medgivande har rätt att göra ingripanden.

Trots det har svenska myndigheters agerande begränsats till formella protestnoter framförda av lägre tjänstemän. I rättsprocesser kring beslagtagna båtar och last, kidnappning, stöld av personlig egendom, deportationer och misshandel har svenska myndigheter inte agerat. Brottsutredningen som följde på vår anmälan 2014 är nedlagd.

Men det stora rättsövergreppet förblir blockaden som är inne på sitt tionde år. Den senaste FN-rapporten från juli i år bekräftar farhågorna om snabbt försämrade levnadsförhållanden, men har knappt uppmärksammats av världssamfundet. Detta övergrepp kan inte accepteras och får inte normaliseras.

Dror FeilerJeanetta Escanilla
