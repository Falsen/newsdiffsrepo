Generalfel i Vita huset
ÅSA LINDERBORG

Ett klassiskt knep för ledare som befinner sig i kris är att starta krig för att få världens blickar riktade åt ett annat håll. Margaret Thatcher satte sig i fören på ett krigsfartyg till Falklandsöarna, Boris Jeltsin skickade trupp till Tjetjenien, Bill Clinton bombade i tur och ordning Afghanistan, Sudan och den serbiska provinsen Kosovo.

Och nu är det Dodelidodum Trumps tur att visa musklerna. I ett tv-sänt tal natten till tisdag, svensk tid, meddelade han hårdare tag mot Afghanistan: USA är inte där för att ”bygga ett land” utan för att ”döda terrorister”.

Trump vann valet bland annat för att han gjorde det mest förbjudna; han kritiserade USA:s krigspolitik. Amerikanska medier, och därmed också svenska, missbedömde helt kraften i amerikanernas krigströtthet och det meningslösa att skicka söner till länder de knappt vet var de ligger. Men nu är det alltså dags igen, när Trump ska göra Afghanistan till ett nytt Vietnam.

Trumps alkemist Steve Bannon höll emot alla krigsäventyr, när han nu är borta får andra rådgivare större utrymme. Såsom Robert Mercer, ett kufiskt matematiksnille som blivit biljardär på hedgefonder. Han anser att det var ett misstag att ge efter för medborgarrättsrörelsen på 60-talet och menar att klimatförändringarna är en bluff. Han har också sagt att atombomberna mot Hiroshima och Nagasaki har gjort japanerna hälsosammare. Mercer äger för övrigt USA:s största samling av maskingevär.

De amerikanska generalerna är splittrade, men dem som Trump knutit till sig verkar tillhöra den skjutglada skaran. Med ett krig kan de motivera de stora försvarsanslagen som Trump gett dem, på bekostnad av socialhjälp för de 45 miljoner av landets fattigaste.

USA utgör ett massivt säkerhetspolitiskt hot för hela världen, men det är den mindre tjockisen i Nordkorea vi snackar om. Han som Trump i boken Great again vill snacka med över en hamburgare. Varför kan man inte lösa saker så? undrade Trump då. Ja, bra fråga.
