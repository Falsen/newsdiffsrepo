Sylvi – specialist på att sälja falska budskap
MARTIN AAGÅRD

Högerpopulisten Sylvi Listhaug är inte bara norsk anti-migrationsminister utan även framgångsrik pr-konsult. Innan sina ministeruppdrag kom hon direkt från jobbet som senior rådgivare på den omsusade PR-byrån First house – känd för att anställa före detta politiker och utnyttja deras kontakter.

Som pr-konsult har hon gjort kommunikationsstrategier åt offentliga verksamheter, lobbat för vägbyggen, ägnat sig åt medieträning och varit rådgivare åt matkedjan REMA 2000.

NSB, Orkla, Coop, Coca-Cola är några andra First house-kunder som den strävsamma norska pressen har avslöjat.

Ja, avslöjat.

Jakten på hennes kunder har nämligen varit en följetong i norska medier. Själv har hon vägrat avslöja något och har till och med hållit listan hemlig för statsminister Erna Solberg.

Det är på sätt och vis begripligt.

Hennes språng från pr-konsult till minister var närmast skamlöst i sitt förakt för demokratins institutioner. När Listhaug var lantbruksminister höll hon möten med personer som samtidigt var kunder hos First house.

Så man kan lugnt konstatera att svenska medier var ganska chanslösa när detta pr-proffs kom till Sverige för att sälja in sin vrångbild av svensk migration.

Listhaug vägrar inte bara att dra en tydlig gräns mellan sitt uppdrag för det norska folket och sina företagskunder – hon är en slipad kommunikatiör som vet exakt hur man får ut ett budskap i media.

Sagt och gjort.

Nyheten om hennes besök i Rinkeby toppade svenska och norska medier i ett dygn och hon fick enkelt ut sin falska bild av att det existerar no go-zoner i Sverige och att svenskarna varken törs debattera eller begränsa invandringen (!).

Så pass lögnaktiga påståenden att man borde tvingas betala en rejäl slant för att få ut dem i media. Men denna gång var jobbet gratis eftersom kunden inte var någon annan än Listhaug själv, som nu kämpar hårt för att behålla sin ministerpost efter valet om 11 dagar.

Det är bara att gratulera pr-ministern till ännu en skicklig pr-kupp.

Men hennes Sverigebesök blev samtidigt en närmast perfekt lobbyinginsats för att bevisa hennes olämplighet som minister.
