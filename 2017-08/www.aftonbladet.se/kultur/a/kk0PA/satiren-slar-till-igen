Satiren slår till igen
JOHAN TOLLGERDT

Än en gång har franska satirtidningen Charlie Hebdos provokativa omslag orsakat polemik: på det senaste numret syns teckningen av en skåpbil som precis kört över två personer. Deras döda kroppar ligger i en blodpöl på marken.

Den ironiska texten lyder: Islam, fredens religion … för evigt.

Karikatyren har förstås kommit till efter attentatet på Las Ramblas i Barcelona där femton personer dog.

Satiren har retat upp allmänheten. På sociala medier anklagas tidningen för att stå för islamofobi och rasism.

Den i Frankrike kände socialistpolitikern Stéphane le Foll varnar högljutt för att satirerna kan späda på hat mot muslimer i allmänhet. Charlie Hebdos chefredaktör Riss svarar att pressfriheten inte ska ha några gränser.

Tidningen utsattes i januari 2015 för ett blodigt attentat där flera medarbetare mördades. Före detta tidningsmedarbetaren Patrick Pelloux säger i debatten att det är islamistisk terrorism som måste bekämpas, inte en tidning.

I samma veva drar ytterhögern nytta av bråket. Robert Ménard, omdiskuterad borgmästare som står nära Nationella Fronten, njuter av att se ”en vänster som böjer sig för verkligheten”. På sociala medier skriver han dock inte ett ord om faran med rasism och ger inget stöd för pressfriheten.

Men i detta fall tystnar debatten och ytterhögern förblir oemotsagd.
