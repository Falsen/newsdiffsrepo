Eva-Karin Gyllenberg: Hus från Söder fick kryddad inredning på Skansen
Eva-Karin Gyllenberg

Hej!

Jag undrar över en adress på Söder. 1820 var benämningen Qv Bondesonen nr 6. Om du kan reda ut hur den bytt Qv-adress. På Skansen finns en byggnad benämnd ”kryddboden”, som genom Nordiska museets försorg flyttats från Bondegatan 50 år 1929. Kan det vara den träbyggnad som stod i Qv Bondesonen nr 6 år 1820? Tacksam för svar.

Vänligen, Ewa (som har anknytning till ovanstående adress 1820)

Svar: Det är inte helt ovanligt att fastigheter och kvarter byter namn. Av Kristian Rosengren, lantmätare på stadsbyggnadskontoret, har jag fått veta att fastigheten som 1820 benämndes Bondesonen 6 motsvarar dagens Bondesonen 20 och 21 med adress Bondegatan 48 och 50. Kvarteret ligger mellan Nytorgsgatan och Renstiernas gata.

Kristian säger att han inte har några uppgifter om vilka byggnader som funnits på tomten genom åren.

I dag står ett femvånings bostadshus på tomten på Bondegatan. Här låg tidigare den byggnad som står i den nedre delen av Hantverkarbacken i Skansens stadskvarter.

Din fråga gav mig anledning att åka till Skansen och det gör jag gärna. Solen flödade över Stockholm när jag var där, men när jag kom över tröskeln till kryddboden kändes det som om en osynlig hand hade dragit ner en mörkläggningsgardin. Snabbt vande sig ögonen vid ”ljuset” i form av ett levande ljus.

Inne i kryddboden finns både ärter, humle och bruna bönor i stora tunnor innanför dörren.

Här hänger toppsocker och tvättsvampar i taket och på hyllorna står lockförsedda burkar med diverse innehåll. I en burk förvaras harts, i en annan pimpsten, i en tredje gummi arabicum.

På skylten utanför ytterdörren kan man läsa att kryddkramhandlaren inte fick sälja färskvaror, men däremot allt ifrån kaffe, mjöl, kryddor och karameller till kemikalier, färg, tobak och porslin.

Kryddboden på Skansen är sammanbyggd med bokbinderiet. Husen låg intill varandra även tidigare. Byggnaden är från början av 1700-talet, men fick locklistpanel och målades rött i mitten av 1800-talet.

Vid mitt besök på Skansen stötte jag som tur var på museipedagogen Marit Baer, som tog fram sin väl tummade ”Skansenbibel” där man kan läsa mer om husen på Skansen.

Det här huset revs 1929 och ägaren, en fabrikör K M Johansson, skänkte det till Skansen där man vid den tiden passande nog höll på att planera för stadskvarteren.

Sex år senare var det dags att sätta upp byggnaden tack vare det som numera kallas sponsring.

Tilläggas bör att det inte var någon butik i huset när det stod på Bondegatan. Visserligen ägdes det 1850 och några år därefter av två viktualiehandlare (eller specerihandlare om man så vill), men de hade sina bodar på annat håll.

Dagens överkurs: Kryddboden eller kryddkramhandeln har inredning och sortiment som kryddbodarna i Stockholm hade på 1840-talet.

Det enda som saknas är den så kallade kanonviskan, den svarta borste som användes som yrkestecken för dessa handelsmän. Kanonviskan hänger normalt utanför kryddboden. Marit Baer berättar att den har blivit påkörd och skadats. Förhoppningsvis kommer den tillbaka.

Läs fler frågor till Eva-Karin här
