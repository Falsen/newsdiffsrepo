Uppdaterad 12:14

Publicerad 11:44


90-talsfest gör comeback på Nytorget



Sofia Edgren


Följ skribent




















När artisten Danny Saucedo var barn gick man knappast barfota på Nytorget. Parken som låg granne med hans barndomshem – beläget på samma gård han bor på i dag – var förvisso en samlingsplats, men inte riktigt av samma slag.

– Det var allmänt skräpigt och man fick se upp med glassplitter. Ibland hittade man till och med kanyler i gräset, säger Danny Saucedo som kommer jäktandes till Nytorget från morgonens repetitioner på Skansen.

Till kvällen ska han delta i säsongens sista allsång, sedan blir det fokus på helgens festligheter. Då vill Danny Saucedo blåsa liv i ”Nytorgsfesten”, genom att tillsammans med kompisen Jocke Stenhammar arrangera den festival som tidigare pågick mellan 1995 och 1997.

Testa DN:s quiz: Vad vet du om kvarteren kring Nytorget?

– Mitt starkaste minne från 97 var att jag fick en autograf av Dogge Doggelito från Latin Kings. Det kändes stort eftersom de var de som introducerade hiphopen till Sverige. Dogge kommer inte i år, men vi har en radda andra artister med söderkoppling på schemat, säger Danny och slår sig ner i parken bland sällskap smaskande på allehanda havrelattar, rawfoodkakor och ”bowls” av olika slag – många av dem faktisk barfota.

I dag är gräset i parken av det artificiella slaget, annat var det när det begav sig på 90-talet.

– Tydligen blev gräset så förstört efter förra festivalen att man bestämde sig att byta ut det. Då stod ett öltält mitt i parken, det skippar vi nu. Däremot kör vi gratis yoga här på lördag och söndag morgon.

Danny deltog själv i festligheterna 1997. Som nioåring ryckte han in som tillfällig fruktförsäljare i ett stånd i hörnan av Skånegatan/Nytorgsgatan. På den tiden låg ett postkontor i byggnaden – i dag huserar lokalen en minglig restaurang och saluhall med fokus på närproducerat och ekologiskt. Urban Deli kan i mångt och mycket sägas stå som en symbol för den ”hipstrifiering” som ofta förknippas med Nytorget och ”Sofo” (kvarteren söder om Folkungagatan).



– Jag har hört folk beklaga sig över att den ”gamla söderkänslan” är borta. Visst har saker förändrats, men förändring för ju med sig mycket bra också. Som en ökad medvetenhet kring miljö. Nästa år hoppas vi kunna göra en köttfri festival, säger Danny.

För dagen är himlen nästintill molnfri och solen gassar på de överfulla uteserveringarna längs torget som amerikanska tidningen Vogue kallat Stockholms Williamsburg. Men ett stenkast från den uppsluppna semesterstämningen i Sofo pågår en annan verklighet. På Medborgarplatsen på andra sidan Götgatan sittstrejkar sedan snart en vecka hundratals människor mot utvisningarna till Afghanistan. DN Sthlm frågar Danny Saucedo vad han tänker om manifestationen som pågår i stadsdelen där han växt upp.

– Det är en så svår fråga. Och jag vill helst inte kommentera det, eftersom jag inte har så bra koll på det som händer.

Tillbaka till 90-talet och förändringen av Dannys barndomskvarter: en metamorfos som då låg i sin linda. Gentrifieringen av kvarteren, den sociologiska term som betyder statusmässig uppgradering, hängde ihop med ett generationsskifte som kortfattat innebar att en äldre arbetarklass ersattes av en yngre befolkning. Denna skara, som enligt gentrifieringens mönster ofta består av kreatörer, entreprenörer och konstnärssjälar av olika slag, sätter en särskild prägel på kvarteren – som i sin tur trissar upp både attraktionskraft och priser.

Mats Franzén, sociolog som forskat kring Södermalms historia, menar att kvarteren runt Sofia fram till 80-talet inte var en plats man ”hängde” på. De faluröda småstugorna intill Vitabergsparken – i dag exklusiva bostadsobjekt och Hemnetknarkarens våta dröm – var länge älsklingsstillhåll för stans spritlangare. Och Nytorget var kanske mest känt för sin A-lagspublik.

– Bodde man inte här fanns det ingen anledning att ge sig in på gatorna öster om Götgatan. Den här sidan av Södermalm var väldigt arbetarklasspräglad och många av de små hyresrätterna var ensamhushåll som inte sällan finansierade av socialbidrag. På 70-talet fanns det ett par kvarter runt Södermannagatan som hade landets högsta andel i Brottsregistret.

Förändringen av Nytorgskvarteren, som kom smygande under 90-talet, hängde ihop med flera faktorer. Men en viktig markör kan förenklat sammanfattas i ett namn: Hannas. 1990 öppnade krogen som genom sitt ”hippa” klientel, och inte minst sin musikscen, kom att locka folk från hela stan till arbetarsöder. Här uppträdde bland annat Bob Hund, Atomic Swing och Kent.

– Med Hannas Krog följde en rad öppningar av restauranger, kaféer och kreativa små verksamheter. Eftersom området mest består av mindre lokaler och smålägenheter har det inte funnits utrymme för större kedjor och kommersiella gallerior. Nytorgskvarteren har visserligen blivit en turist- och nöjesmagnet, men tack vare de materiella begräsningarna har man lyckats bevara en småskalig atmosfär, säger Mats Franzén.

2017 är Hannas Krog för länge sedan stängd. Och fastän den äkta gräsmattan på Nytorget gått i graven finns den gamla söderandan kvar i luften – det tycker i alla fall Danny Saucedo. Inför helgen hoppas han på fler besökare än söderbor.

– Vi inleder med en New Orleans-karneval runt torget och sedan blir det fullt ös i dagarna tre. Vilka artister som kommer är inte helt spikat än, vi improviserar oss fram och hoppas på roliga inhopp på scen. Det är mycket möjligt att Magnus Carlsson, Eric Gadd och Bo Kaspers Orkester dyker upp. Men som sagt, man vet aldrig, säger Danny Saucedo och blinkar.

Foto i text: Beatrice Lundborg
