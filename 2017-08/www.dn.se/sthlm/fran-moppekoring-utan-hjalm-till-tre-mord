Från moppekörning utan hjälm till tre mord
Ulrika By

De känner alla varandra sedan länge, så väl offer som gärningsmän, i de två mordfall där det väcks åtal på onsdagen. Tre människor i princip avrättades; en 25-åring man den 22 januari med skjutvapen och ett par i 40-årsåldern den 7 mars, 2017.

Enligt polis och åklagare är åtta vänner skyldiga till morden.

Läs mer: ”Åtta unga åtals för mord”

Tre av de inblandade har genomgått så kallade paragraf 7-undersökningarna i syfte att försöka utröna om de lidit av någon allvarlig psykiskt störning när brotten begicks.

Varken 16-åringen som erkänt medhjälp till mord eller en av två 21-åringar bedöms ha gjort det. Den andre 21-åringen kan dock ha lidit av en allvarlig psykiatriskt störning, utredningen har sekretessbelagts.

Den 21-åring som bedöms ha varit fullt frisk när morden begick förnekar de två mord han nu står åtalad för. Ingenting talar heller för att gärningarna genomförts ”under inverkan av bristande verklighetsförankring”, som det står i läkarintyget från Rättsmedicinalverket. Kortfattat handlar det, enligt utredningen, om en 21-åring som präglas av ”inställsamhet, känslomässig ytlighet och bristande empatiförmåga”.

Hans sätt att resonera präglas av ett ”kriminellt förhållningssätt”; han vägrar konsekvent att tala om det som hänt och vill inte ange någon.

Inget speciellt i 21-åringens uppväxt tyder på att han så tidigt i sitt liv skulle stå åtalad för ett dubbelmord. Han är född och uppvuxen i Hallonbergen, definierar sig som troende kristen. Han varit lite småbusig när han växte upp (”rymde och lade nålar på lärarens stol”) och han gick ut grundskolan och treårigt gymnasium med inriktning mot bygg- och anläggning. Allt med godkända betyg.

Kanske kom brytpunkten när han tidigt i sin yrkesverksamma karriär skadade sig i ryggen. I samband med det rökte han cannabis för första gången. Han drabbades av overklighetskänslor, en ”haschpsykos”. Efter det påstår han sig inte ha vare sig rökt, druckit eller tagit andra droger.

Om mordet den 22 januari, då hans gäng misstänks ha skjutit ihjäl en bekant 25-åring vill han inte säga någonting.

Om dubbelmordet den 7 mars vill han inte heller uttala sig  – i båda fallen tillägger han ”med all respekt” när han svarar på läkarens frågor.

Viktigast för honom är hans familj. Om någon skulle göra någonting mot hans familj ”då är det de sista de gör”, svarar han när psykiatrikern frågar.

När läkaren ber honom utveckla vad han menar korrigerar han sig: ”jag menar inte vad du tror – jag menar att de inte skulle göra om det”.

21-åringen förklarar vidare att han lätt blir uttråkad, att han aldrig har varit förälskad och att han inte ha en enda vän som han litar på till 100 procent.

När läkaren frågar 21-åringen hur han kommer att reagera om han bir dömd för det han nu står åtalad för svarar han:

– Arg. Mycket arg. Kaos. Jag kommer att bli aggressiv.

Enligt den rättsmedicinska undersökningen ter han sig dock obekymrad över situationen, trots dess allvar. Han förhåller sig också ”bagatelliserande” till de orsaker varför han kallats till ett samtal med psykiatrikern på Rättsmedicinalverket.

På onsdagen åtalas han, 21 år gammal, misstänkt för ett brutalt dubbelmord.

16-åringen, som inte heller befunnits lida av någon allvarlig psykiskt störning har erkänt medhjälp till mord.

Men han har, enligt DN:s källor, inte sagt ett enda ljud om de övriga åtalades inblandning.

Han blir i samtalen om morden tystlåten och spänd, vill inte tala om dem och säger också att han tycker att det är svårt.

Han är också född och uppvuxen i Hallonbergen, hade många syskon och kom efter en skilsmässa att växa upp med sin pappa. Han gick ut grundskolan med godkända betyg och hade precis påbörjat en vård- och omsorgsinriktad gymnasielinje när han blev inblandad i morden.

I oktober fyller han 17 år. Än har han inte stakat ut några konkrets framtidsplaner – men han säger sig vara väldigt intresserad av rap. Han drömmer om att bli musikalartist, noterar psykiatrikern.

Innan han kan göra verklighet av de drömmarna har han en 28 dagar lång mordrättegång framför sig. Den är planerad att börja den 5 september.
