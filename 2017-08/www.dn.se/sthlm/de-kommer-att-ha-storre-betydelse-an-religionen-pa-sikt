Ulrika By:   De kommer att ha större betydelse än religionen – på sikt
Ulrika By

Har välfärdsstaten abdikerat? Det är en vecka sedan en skjutning i Järvaområdet skördade sitt senaste dödsoffer (en 22-åring) och jag har tillbringat ett par timmar i Tensta. En kommunal tjänsteman jag har förtroende för säger att han har en känsla av att Myndighetssverige, i de stadsdelar som är hårdast drabbade av våldet, har valt att lämna walk over. Till religiösa samfund, till etniskt orienterade föreningar, till dem som har ”möjlighet att nå fram”.

Det är de som tar över det förebyggande arbetet; krishanteringen, sorgearbetet, och ja, i värsta fall också de rättsskipande funktionerna. Och de gör det ideellt, men på ideologisk och/eller religiös basis.

Personalomsättningen inom socialtjänsten, skola och polis står sig slätt mot dessa stabila, informella och hierarkiskt styrda strukturer. Å ena sidan behövs de, å andra sidan riskerar de att öka utanförskapet och minska insynen i till exempel hur de som växer upp – och behöver stöd – har det.

Hopp? Ja, det finns. Jan Jönsson, rektor i Botkyrka, skriver till mig att han sätter sitt hopp till de unga, utbildade socionomer med bakgrund i förorten som nu blir allt fler. De kommer att ha större betydelse än religionen – på sikt.

”De har utbildning, driv, engagemang och kunskap om de rätta koderna. De förstår sin anmälningsskyldighet och gör inte avtal med ungdomar för att på kort sikt vinna samarbetsallianser som bara underhåller det parallella rättssystemet.”

Mitt Stockholmshjärta bultar för dem.

Ulrika By är reporter på DN. Hon gillar tanken på allas frihet, rättigheter och skyldigheter.
