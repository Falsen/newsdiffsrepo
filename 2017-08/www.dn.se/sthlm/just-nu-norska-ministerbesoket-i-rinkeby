Norsk minister informerade sig om svensk integrationspolitik
Kalle Holmberg

Sylvi Listhaugs besök i Rinkeby tilldrog sig ett stort (åtminstone) medieintresse, vilket framgick av DN:s Facebook live från stadsdelen i norra Stockholm. DN-reportern Carl-Johan Kullving rapporterade direkt från det reportertäta släptåget intill Listhaug.

Sylvi Listhaug skulle i dag, tisdag, ha träffat sin svenska kollega, migrationsminister Heléne Fritzon (S). Mötet ställdes dock in av Fritzon i ett sent läge, med motiveringen att hon inte ville blandas in i den norska valrörelsen. Vårt grannland i väster går till Stortingsval, motsvarande riksdagsval, måndag den 11 september.

Läs mer: Migrationsministern nobbar sin norska motsvarighet

En reporter från NRK, norska motsvarigheten till SVT/SR, ställde frågan till Listhaug om hur hon ser på pressuppgifterna om att norska regeringen – som hon själv tillhör – skulle ha varnat sina kolleger i Stockholm inför hennes Sverigebesök. Det antyds att Listhaug skulle kunna komma att göra uttalanden som inte är samstämmiga med den norska officiella linjen i frågor som integration och förhållanden i Sverige.

Läs mer: Uppgifter: Norska regeringen varnade svenska regeringen för Listhaug

Sylvi Listhaug svarade NRK att hon inte hade några uppgifter om någon sådan kommunikation mellan regeringarna i de båda huvudstäderna. Norska UD uppgav senare på kvällen att man ställer sig ”helt oförstående till uppgiften om kontakt mellan norska och svenska UD för att varna för, eller ursäkta statsrådet Listhaugs besök”.

Sylvi Listhaug pressades om ett uttalande hon gjort om att det i Sverige ska finnas 60 ”no go”-zoner, områden dit polisen inte beger sig – av säkerhetsskäl. Hotfulla situationer skulle lätt uppstå där kriminella mer eller mindre tagit över styrande funktioner, och det får polisen att avstå från att ingripa, en ”polisiär abdikation” som ett rättssamhälle inte ska tolerera.

Den norska integrationsministern sade i Rinkeby att uppgifterna om dessa zoner har hon fått från svenska polisen.
