Anton Säll:  Det är ingen demokratisk rättighet att jogga i centrum
Anton Säll

Ringvägen är nästintill öde. Gatorna är avstängda. De enda som rör sig längs avspärrningarna är alla klädda i orange. En man i orange går åt mitt håll.

Jag försöker förstå vad det är som hindrar mig från att ta mig till Södermalm för att dricka lite öl. Är det presidentbesök? Har demonstrationerna i Ukraina kommit till Stockholm 13 år för sent?

Mannen på gatan i den brandgula tröjan kommer närmare. Men nej, tröjan är inte en hyllning till en president eller till någon demonstration i Ukraina. Istället står det ”MIDNATTSLOPPET 2017” över bröstet. Det är då jag förstår vad som håller på att ske. Den mäktiga intressegruppen ”Joggare i grupp” kraftsamlar återigen för en ny aktion i centrum.

De kallar aktionen för ”en löparfest”. Det är fel. Den rätta termen är ”löparockupation”. De har med kirurgisk precision lyckats stänga ner hela Södermalm genom att placera 35.000 löpare på färdvägen för stombusslinje 4. Ingen tar sig vare sig ut eller in.

I sak har jag ingenting emot joggare i grupp. Det jag ifrågasätter är varför joggandet i grupp måste ske på Södermalms mest trafikerade gator.

Taxibilarna tar sig varken ut eller in. Buss 4 går inte. Folk som bara vill byta pub riskerar livet när de måste korsa en gata fylld av linimentluktande ”glada motionärer”.

Det handlar inte om att jag vill förbjuda joggare i grupp. Jag vill bara se ett löplopp som inte lamslår hela centrala Stockholm. Jogga gärna, men inte i centrum. Förbjud lopp i centrala Stockholm.

Anton Säll är ambulerande ”det här är förjävligt”-reporter på Stockholmsredaktionen. Han är inte emot joggare, utan mot joggning på ett strukturellt plan.
