Hans Arbman:   Stadens ljud hälsar välkommen tillbaka
Hans Arbman

Från ett öppet fönster på andra sidan gatan strömmar ett glatt sorl som blandas med dansvänlig musik. Röster från några fönsterrökare framträder lite tydligare. Ett avlägset skall från en hund på sista rastningen före natten. På Rosenlundsgatan passerar en polisbil hastigt. Eller är det en ambulans? Kan man höra skillnaden? Några röster inleder en livlig diskussion nedanför fönstret. Det låter inte som att de är särskilt överens. Två bildörrar stängs och bilen avlägsnar sig snabbt. Sedan blir det tyst.

Precis när jag är på väg att somna passerar en väska som bestämt dras fram på trottoaren. Plasthjulens distinkta friktion mot stenplattorna ekar mellan husfasaderna.

Det är inte alldeles lätt att komma till ro med stadens ljud igen efter några veckor på landet.

Klockan är nog inte mer än sex när jag plötsligt rycks ur nattvilan. Ett tidigt morgonflyg på väg mot Bromma brakar in över hustaken. Så ett annat välbekant ljud: sopbilen. Vid varje hus stannar den. Sopvagnar släpas ut på gatan från bostadshusens källarvrår och töms med ett slammer. Vagnarna rullas tillbaka och lastbilen brummar vidare till nästa port.

Visst kan det vara störande av att abrupt väckas av stadens ljud. Men samtidigt lite lugnande att lyssna till livet som pågår där ute. Sopåkarnas sommarstrejk är över och jag ligger tryggt förvissad om att någon tar hand om vårt avfall.

Visst är det ganska skönt med ljuden som hälsar välkommen tillbaka till stan.

Hans Arbman tycker att man trots allt får tåla livets läten när man bor i stan.
