Mats J Larsson:


En förgiftad oas har fått nytt liv


Mats J Larsson

Efter juni och juli utan värmebölja har sensommaren glimtat till i augusti. En kväll är jag plötsligt inte ensam i Långsjön.

Efter några simtag möter jag en kvinna. Vi småpratar om hur naturreservatet egentligen mår. Hon har kontaktat Nackas miljöchef som förklarat att regelbunden muddring ska genomföras. Därför är sjön botten denna dag rensad och en hög med bottenvegetation ligger på stranden.

På kommunens hemsida kan man läsa att fosforhalten i sjön ökade kraftigt 2014 och 2015. Efter en tid upptäcktes orsaken. En biltvätt hade ”av misstag” släppt ut föroreningar.

Den förgiftade sjön stängdes av för bad sommaren 2015. Efter en restaurering förra året när vattnet och botten behandlades med en aluminiumförening som binder fosfor förklarades vattnet badbart igen.

Då gick jag ner med viss tvekan, men efter att ha sett gott om fisk kände jag mig trygg att hoppa ner i vattnet igen.

I ett Nacka som under de närmaste åren ska förvandlas till tätbefolkad stad med tunnelbana kommer sjön att bli ännu mer speciell som mötesplats, året runt.

Den är grund; värms upp snabbt och fryser snabbt. Jag brukar skotta upp en hockeybana på vintern och någon annan ser till att det finns en slinga för långfärdsskridskor.

På vägen tillbaka, omgiven av vita näckrosor, upptäcker jag att det redan är någon som använder sjöns yta.

En kille med surfbräda paddlar förbi. När jag klivit upp skymtar jag honom i kvällssolen och önskar att samma obekymrade stil gäller för sjöns besökare framöver.

Mats J Larsson är politikreporter och simfostrad i landets minsta tävlingsbassäng i Lycksele (3 banor och 16,7 meter). Efter tio år som masterssimmare blev klorhalten i Nacka simhall för fem år sedan alltför besvärande.
