Remissvar var inte försvunna
John Falkirk

Restaurangkoncernen, där bland annat Sturehof och Riche ingår, menar att Stadsbyggnadskontoret har underlåtit att registrera över 2.000 remissvar på ombyggnadsplanerna för kvarteren kring Stureplan. På onsdagseftermiddagen skickade de in JO-anmälan.

Men Stadsbyggnadskontoret uppger att alla remissvar finns hos dem, sammanlagt 8.200 stycken.if(DN&&DN.Ads){DN.Ads.initAd('f631ad1a-art1');}

– Alla inkomna handlingar är registrerade i diariet, säger Susanna Stenfelt, ansvarig planarkitekt för projektet.

Hon kopplar uppgiften om att de skulle saknas till sättet svaren diarieförs. Om flera inskickade handlingar är identiska buntas de ihop i pdf-dokument och kan därför uppfattas som en enda synpunkt.

– Jag gissar att det uppstått ett informationsglapp. Men vi tar JO-anmälan på allvar och väntar på vad den visar, säger Susanna Stenfelt.

Läs mer: Rekordmånga protester mot planerna för nya Stureplan

Trots att remissvaren är diarieförda går alltså Svenska Brasserier vidare med anmälan. I den skriver de att Stadsbyggnadskontoret har ”försökt mörklägga remissvar”.

– Remissvaren dyker upp nu när vi har sagt att vi ska anmäla. Poängen är inte huruvida de finns eller inte utan om hanteringen är förenlig med svensk lag. Jag kan inte bedöma det, säger PG Nilsson, grundare till Svenska Brasserier.

Anmälan är även riktad mot Stockholms stad, med anledning av en mejlkontakt mellan en högt uppsatt tjänsteman och en lobbyist. I konversationen från 2015 och 2016 ber bland annat lobbyisten om strategiska råd och frågar om tjänstemannen har tid för ”blixtsnabba” möten.

På den punkten kan Svenska Brasserier få rätt. Claes Sandgren, professor i civilrätt vid Stockholms universitet, har tagit del av mejlväxlingen. Han säger att den vänskapliga tonen och det informella sättet att samarbeta kan skada förtroendet för tjänstemannens opartiskhet.

– JO kan finna det olämpligt, säger han.

Stockholms stad väljer att inte kommentera mejlkonversationen.

”Vi tar en JO-anmälan på största allvar och får nu låta den processen ha sin gång”, skriver Carl Smitterberg, kommunikatör på Stadsledningskontoret, i ett mejl till DN.

Charlotta Rosén, projektledare på företaget TAM Group, leder arbetet med planerna för kvarteret. Hon anser att Svenska Brasseriers handlande är ett försök att smutskasta projektet.

– Det finns ingen substans i anklagelserna.
