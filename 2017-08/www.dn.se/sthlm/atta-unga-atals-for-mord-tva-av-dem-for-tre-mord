Åtta unga åtalas för mord – två av dem för tre mord
Ulrika By

Det är en stor och komplex polisutredning som ligger bakom att åtal nu väcks mot dem som polis och åklagare anser ligger bakom de våldsamma brotten.

Åtalet är omfattande. Förutom att åtta män åtalas för mord alternativt medhjälp till mord, åtalas en person för skyddande av brottsling. Åtalet omfattar också grovt övergrepp i rättssak, synnerligen grovt vapenbrott, grovt vapenbrott, narkotikabrott och misshandel.

Så väl polis som åklagare har valt att inte närmare kommentera utredningen innan åtal väcks på onsdagen klockan 11.

DN kan dock redan nu berätta att det handlar om en konstellation av unga, tidigare i princip ostraffade män, skrivna i Hallonbergen, Sundbyberg.

En har tidigare åkt fast för olovligt brukande, och ett olaga hot.

Den person som tycks stå i centrum för den grova brottsligheten – en 21-åring som enligt den paragraf 7 undersökning som gjorts bör genom gå en större rättspsykiatrisk undersökning – står i dag åtalad för tre mord. Tidigare hade han officiellt gjort sig känd för polisen enbart genom att köra moppe utan hjälm.

Läs mer: ”Från moppekörning utan hjälm till mord”

I det här målet har han tydligt utmärkt sig genom att skrika okvädningsord och peka finger åt tingsrätt och åklagare under häktningsförhandlingarna. Han har bytt advokat tre gånger under polisutredningens gång.

Enligt DN:s uppgifter så är det en rad olika konflikter som ligger bakom dödsskjutningarna. I grund och botten handlar det om narkotikahandel, men med i bilden finns också hämndmotiv av olika karaktär. Kopplingar till tidigare grov brottslighet, inklusive andra skjutningar, saknas inte.

Bild från Solna tingsrätt i mars och häktningen av de tre misstänkta för delaktighet i mord i Hallonbergent. Två kompisar var också på plats och lyssnade till häktningsförhandlingarna - de gick in i svarta luvor. Foto: Lisa Mattisson

Just den här kedjan av våldsamma händelser började den 22 januari då en 25-åring besköts i ett garage i Hallonbergen. Han skottskadades och tog sig in i en bil som kördes av en 18-årig bekant, samme person som nu står åtalad för skyddande av brottsling.

• Läs mer: ”Män häktade för medhjälp till mord”

25-åringen blev dock endast skottskadad. Hans ”fiender” i det här fallet – sex unga män – följde efter bilen mot Karolinska sjukhuset. Bilen prejades av vägen och mannen sköts igen – den här gången avled han. Föraren av bilen, 18-åringen, som blev vittne till att hans vän sköts till döds, försökte efter mordet undanröja bevis för vad som hänt, där av åtalet om skyddande av brottsling.

Den 7 februari kunde tre män gripas, misstänkta för inblandning i mordet. De häktades först misstänkta för medhjälp till mord.

Under mordutredningen knackades det dörr i Hallonbergen. Under det arbetet kom det fram att det fanns ett bra vittne till skottlossningen i garaget, en 39-årig man. Mannen bodde i närheten av det garage när den första skottlossningen inträffade – men var också bekant med fler av angriparna, inte minst då polisen misstänker att de tidigare gjort narkotikaaffärer ihop.

Bild från häktningen av 20-åringen misstänkt för delaktighet i mord i Hallonbergen. Foto: Lisa Mattisson

Enligt DN:s källor berättade 39-åringen om detta när mordutredarna knackade dörr. Någon anledning att misstänka att han därför själv skulle vara utsatt för fara fanns inte i det läget.

Men den bedömningen visade sig vara helt felaktig. Den 7 mars knivmördades först 39-åringens fru, och sedan han själv på öppen gata. Mannen försökte fly undan gärningsmännen genom ett fönster i parets lägenhet, men blev upphunnen och attackerad med kniv på gatan.

• Läs mer: ”Två mördade i Hallonbergen – polisen tvingades skjuta”

Då hade han själv hunnit slå larm till polisen eftersom han känt igen minst en av gärningsmännen. Polisen kom till platsen när knivöverfallet fortfarande pågick och det blev ett dramatiskt gripande på plats, där polisen avlossade skott, dock utan att skada någon.

Polisen kom tidigt att koppla ihop de båda dödsskjutningarna som slutade med tre dödsoffer. Endast en av de åtalade, en 16-åring, har erkänt medhjälp till mord. Övriga nekar. Advokaterna har belagts med yppandeförbud.

Rättegången startar den 5 september och beräknas hålla på i 28 dagar.
