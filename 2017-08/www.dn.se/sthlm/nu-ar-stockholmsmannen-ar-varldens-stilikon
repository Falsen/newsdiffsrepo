Nu är Stockholmsmannen är världens stilikon
Sofia Edgren

Den skandinaviske mannen är världens mest medvetna och stilfulla man – och eftersom arketypen av den karaktären bor i Stockholm kan Stockholmsmannen kallas för världens modernaste man. Det menar i alla fall Konrad Olsson, grundare av Scandinavian Man, en nystartad modeplattform som jobbar för att lansera den skandinaviske mannen internationellt.Alla dessa komponenter bildar en unik karaktär som har en stor efterfrågan utomlands.

– Undersökningarna visar gång på gång på att vi är världens mest jämställda män och mest närvarande pappor. Därtill ligger vi i framkant inom hållbarhet och high tech-frågor. Och så har vi stenkoll på stil och mode. Alla dessa komponenter bildar en unik karaktär som har en stor efterfrågan utomlands, säger Konrad Olsson när vi ses på hans arbetsplats som mer än ett kontor liknar ett stilrent showroom där klädstänger med färgkoordinerade skjortor trängs med hippa cyklar och surfbrädor.

Konrad Olsson, som tidigare varit chefredaktör för ett av landets större modemagasin, ska gå på flera av den kommande veckans visningar. Att veckan till 70 procent fokuserar på dammode har han inga invändningar emot – dammode säljer trots allt betydligt mer.

Läs mer: ”Modeveckan kommer att omvandlas”

Men, med vetskapen om att tillväxten inom herrmode är dubbelt så hög och därtill är en av de snabbast växande e-handelskategorierna, ser han på avsaknaden av en svensk herrmodevecka som en ”smärre skandal”. En åsikt som gjort att han och kollegan Jonas Bergström gjort slag i saken och startat en. Den första upplagan av Scandinavian man fashion week äger rum i Göteborg i juni nästa år, men under Stockholms modevecka smygstartar man med en ”streetstyle-festival”, ett event där allmänhetens män får chansen att fastna på några av världens främsta streetstyle-fotografers lins.

På torsdagskvällen, där man bjudit in fotografer som Robert Spangle och Jamie Ferguson, ordnas ett iscensatt modemingel på Jakobsbergsgatan som för tankarna till ett internationellt herrmodeevent av typen Pitti Uomo. På modemässan, som ägt rum sedan 70-talet i Florens, samlas årligen modeintresserade män från hela världen för att flanera – eller snarare posera – i hopp om att hamna på bild i någon av de stora streetstyle-fotografernas sociala medier-kanaler.

– Det kan låta banalt, men fenomenet säger mycket om vår tid i dag. Jag ser det som en positiv utveckling att killar får vara lika fåfänga som tjejer. I dag ligger en del av den manliga framgången i att man har koll på sin stil och sina kläder.



Konrad Olsson, grundare av modeplattformen Scandinavian Man.

Men varför uppstår då detta uppsving för skandinavisk herrstil just nu? Som modeland – på dam- liksom herrsidan – har Sverige långt ifrån nått det internationella anseende som återfinns i Paris, London, New York och Milano, alla modemetropoler med väletablerade herrmodeveckor.

Svaret på den frågan återfinns kanske inte främst i modevärlden utan i andra populärkulturella områden – inte minst inom film och den deckargenre som brukar benämnas som ”Scandinavian noir”. Även om de internationella framgångångarna bakom ”Game of thrones”, ”Vikings”, ”Män som hatar kvinnor”, ”Bron” och ”The killing” – alla serier med skandinaviska män – inte främst bör härledas till kostymen, har de satt fokus på karaktärerna som bär dem.

Så är varken Joel Kinnamans hårdkokta Stephen Holder eller Michael Nyqvists murvel Mikael Blomkvist några stilikoner i modemässig bemärkelse, men väl symboler för den mytologiserande bild som byggts upp kring stereotypen av den skandinaviske mannen. En stereotyp som Konrad Olsson tror att många män i dag ser som en förebild.Att intresset för det svenska är så stort i USA just nu kan ses som en motreaktion på allt det Trump monterat ned under sitt år som president.

– Värden som jämställdhet, mångfald och hållbarhet som många faktiskt förknippar med Skandinavien, får ett förkroppsligande i de här karaktärerna. Ska man hårdra det kan man säga att den skandinaviske mannen blir en motpol till en samtid där diskussioner om alternativa fakta och högervridning blivit allt mer närvarande. Att intresset för det svenska är så stort i USA just nu kan ses som en motreaktion på allt det Trump monterat ned under sitt år som president.

Men modemässigt då? Hur påverkas svenskt herrmode av populariteten för den skandinaviska mannen? Att modebilden generellt breddats kan ses som ett symptom på den sociala medier-explosion som gjort att modemakten förflyttats från modehusen till folket på gatan. När ”influencers” ersätter varandra i en takt som modehusen knappt hinner med, utvecklas ständigt nya stilar och uttryck.

Läs mer: Modeveckan utsåld när allmänheten bjöds in

Till skillnad från Italien, Frankrike och andra länder med en lång stil- och modetradition, beskrivs den svenska modescenen ofta i termer av lekfull och ”edgy”. Att flera av dagens svenska modeskapare, exempelvis L’Homme Rouge och Lazoschmidl som bägge visar herrmode under Stockholms modevecka, går i bräschen för ett mer androgynt och könsöverskridande uttryck (”gender bender”) är exempel på dagens toleranta modeklimat. Något som också komplicerar frågan om hur den skandinaviska mannen ska se ut hösten 2017.

Jockum Hallin, en av tre bakom herrmärket Our Legacy, håller med om att kundernas stilmässiga experimentlusta har ökat med åren. Då han startade märket för drygt tio år sedan var skandinaviskt signum på herrsidan i princip synonymt med en smal siluett med minimalt risktagande – en stil han säger inte ”kräver någon djupare eftertanke”.

– Men säsong efter säsong har vi sett hur våra kunder visar en större vilja till att experimentera med både toner, siluett och proportion. Vida byxor, boxiga jackor och processade färger. Den progressiva delen av våra kollektioner säljer helt enkelt bättre, säger Jockum Hallin vars märke inte deltar med en traditionell visning under veckan, men däremot med en boklansering om märkets historia och framtid.

Enligt Konrad Olsson finns det i dag ingen specifik stil som kan kallas rätt eller fel när det kommer till herrmode.I dag har den manliga fåfängan utrymme att blomma upp i alla möjliga stilar.

– Den klassiska skräddade mannen, streetwearmannen, fashionmannen, skogshuggarmannen och så vidare. I dag har den manliga fåfängan utrymme att blomma upp i alla möjliga stilar. Och det är okej att ha olika stilar vid olika tillfällen.

Förvirrande? Den som vill ha ett handfast råd i ett växlande modeväder kan ta fasta på influenserna som lyst starkaste de senaste säsongerna: Sport och sjuttiotal. Och för riktning finns en lämplig stilikon: Björn Borg. Den kommande filmen om tennislegendaren har sålts till 130 länder och kommer tveklöst att bli en skandinavisk stil som modevärlden refererar till i höst.

Foto i text: Eva Tedesjö
