Skolgårdar rustas för miljoner – men blir inte större
Jessica Ritzén

Satsningen på skolgårdar fortsätter och efter årets lyft av sex skolgårdar står nu sex nya på tur att renoveras.

– Vi gjorde en inventering och fick fram listan på skolor med bäst och sämst utemiljö. Sedan började vi nerifrån med de mest angelägna och rullar vidare satsningen, säger skolborgarråd Olle Burell (S).if(DN&&DN.Ads){DN.Ads.initAd('9a7d5282-art1');}

Loviselundsskolan i Hässelby har lyfts i sommar med en studsmatta och Årstadalsskolan har fått en läktare med klätterrep. Näst på tur står bland annat Grimstaskolan i Vällingby och Hagsätraskolan i Bandhagen.

– De är alla några slags pilotprojekt som kan inspirera andra. Skolgården ska ge eleverna möjlighet till rörelse och rekreation men är också del av den pedagogiska miljön. Rörelse och lärande hör ihop.

Utgångspunkten har varit att förbättra skolgårdarnas befintliga yta - inte göra dem större.

Studsmatta i all ära, men är det inte viktigt med större gårdar?

– Vi måste vara pragmatiska och laga efter läge. Det är mycket som är för litet i Stockholm. Vi bor så trångt och det är stor konkurrens om ytan. Flera av de populäraste skolorna i innerstan har små skolgårdar för att det sett ut så från 1800-talet. Det gäller att ta vara på varje kvadratmeter på ett smartare sätt.

På Katarina norra har eleverna bara två kvadratmeter var att röra sig på, mot forskares rekommendation på 30 till 40 kvadratmeter?

– Jag tror inte att om forskarna kom till ett föräldramöte och sade att skolgården är för liten så vi måste stänga skolan, att föräldrar på Katarina Norra skulle uppskatta det. Det är en av Stockholms mest populära skolor. Vi måste satsa på kvalitet och inte vara deprimerade över att kvantiteten inte alltid finns där.

Varför har ni inte en minimigräns för skolgårdsytor?

– Det kanske fungerar i Uppsala som ligger på en åker men Stockholm ser inte ut så. Det är en ständig kamp att hitta lösningar, och det kan även vara en park som ligger intill.

I flera nya områden har skolgårdarna tvärtom krympt?

– Min roll är att vara barnens advokat, men vårt intresse utmanas av andra kommersiella intressen. Vi har en plan fram till 2040 för nya skolor i alla stadsdelar som kommer att få plats på ett annat sätt. Vi har en annan ambitionsnivå än att tro att marknaden ska lösa det på bästa sätt.

Staden ska satsa drygt 20 miljoner årligen på skolgårdar.
