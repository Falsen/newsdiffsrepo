Maskerade rånare i bil jagas av polisen
Viviana Canoilas

Rånet inträffade strax efter klockan halv tre på lördagseftermiddagen i Husby. Offret är en man i 30-årsåldern som minuterna innan rånet hade tagit ut pengar från en bankomat.

– Fyra maskerade personer i en mörk äldre Nissan blockerade vägen för mannens bil. En av rånarna vevade ner rutan och tvingade mannen ut ur bilen under pistolhot, säger Sven-Erik Olsson, presstalesperson hos Stockholmspolisen.

Därefter tvingades mannen att ta sig av armbandsuret och en halskedja.

– De var inte intresserade av mobilen eller bilen. Det är oklart om de fick med sig pengar. Men det var som att de visste vad de ville ha. Det kan ha varit så att de har sett mannens armbandsur, som var av ett exklusivare märke, tidigare och följt efter mannen, man stoppar inte en bil helt slumpmässigt, säger Sven-Erik Olsson.

Rånarna försvann därefter i den mörka Nissan. Vid klockan 17.30 var rånarna fortfarande på fri fot.

– Vi hade flera polispatruller som letade efter rånarna, men vi har hittills inte gripit någon, säger Sven-Erik Olsson.

Offret har inte skadats i samband med rånet, enligt polisen.
