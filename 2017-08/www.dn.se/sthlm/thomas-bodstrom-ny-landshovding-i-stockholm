Thomas Bodström ny landshövding i Stockholm
Anton Säll

Valet av Thomas Bodström som landshövding presenterades av regeringen under fredagsmorgonen.

DN får tag på Thomas Bodström, som under dagen spelar Advokat-SM i fotboll.if(DN&&DN.Ads){DN.Ads.initAd('17289f5a-art1');}

Hur känns det här?

– Det ska bli väldigt roligt. Det var ett svårt val, jag trivs väldigt bra som advokat och har funderat. Men samtidigt tycker jag det låter lockande att få arbeta med politiska frågor utan att behöva vara med i partikäbblet. Det är därför jag inte gått tillbaka till partipolitiken, jag orkar inte med spelet.

Varför tog du jobbet?

– Att arbeta med frågor som näringsliv, bostäder, integration och så vidare känns väldigt roligt. Stockholm är en fantastisk stad, men det finns mycket som man behöver arbeta med, bland annat bostäder. Vi har en förfärlig segregation. Där finns det väldigt mycket att göra.

Du har ju ungefär 200 jobb nu.

– Nej, det har jag inte. Jag kommer att behålla FIFA-jobbet, det är roligt och berikande. Sedan kommer jag fortsätta att skriva lite böcker, men det tar jag på fritiden. Landshövdingsjobbet kommer att vara mitt arbete.

Vad kommer du att prioritera först?

– Först och främst ska jag besöka Länsstyrelsen. Jag är ändå chef för 400 människor. Det kommer jag att göra i september innan jag tillträder.

Regeringens civilminister Ardalan Shekarabi om utnämningen:

”Jag är glad över att Thomas Bodström tackat ja till uppdraget och att regeringen beslutat att tillsätta honom som landshövding i Stockholms län. Det är en viktig roll som jag tror att Thomas, med den breda erfarenhet han har från flera olika samhällssektorer, kommer att ta sig an på ett alldeles utmärkt sätt, säger civilminister Ardalan Shekarabi i ett pressmeddelande.

Thomas Bodström arbetar som advokat och var justitieminister i Görans Perssons regering mellan år 2000 och 2006. Thomas Bodström satt i riksdagen till och med 2010.

Bodström tillträder som landshövding i slutet av november. Han efterträder Chris Heister, landshövding sedan 2011.

Thomas Bodström har under senaste åren arbetat som advokat, skrivit deckare och satt dessutom under en period som styrelseledamot i det kritiserade fondbolaget Allra. Han lämnade styrelsen i februari 2017.
