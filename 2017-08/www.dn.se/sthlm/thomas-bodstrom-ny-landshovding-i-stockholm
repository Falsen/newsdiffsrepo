Thomas Bodström ny landshövding i Stockholm
Anton Säll

Valet av Thomas Bodström som landshövding presenterades av regeringen under fredagsmorgonen.

”Jag är glad över att Thomas Bodström tackat ja till uppdraget och att regeringen beslutat att tillsätta honom som landshövding i Stockholms län. Det är en viktig roll som jag tror att Thomas, med den breda erfarenhet han har från flera olika samhällssektorer, kommer att ta sig an på ett alldeles utmärkt sätt, säger civilminister Ardalan Shekarabi i ett pressmeddelande.

Thomas Bodström arbetar som advokat och var justitieminister i Görans Perssons regering mellan år 2000 och 2006. Thomas Bodström satt i riksdagen till och med 2010.

”Jag har bott i flera olika delar av Stockholm, både i norr- och söderort, och jag ser verkligen fram emot att få arbeta med frågor som rör hela länet. Även om jag trivs bra som advokat är det här en chans som jag inte kan missa. Länsstyrelsen har en viktig roll i Stockholms län och tillsammans med andra samhällsaktörer kan vi göra mycket i frågor som till exempel bostäder, infrastruktur, näringsliv, integration och idrott. Att därtill få jobba i ett län som har en av världens vackraste huvudstäder är fantastiskt, säger Thomas Bodström i samma pressmeddelande.

Bodström tillträder som landshövding i slutet av november. Han efterträder Chris Heister, landshövding sedan 2011.
