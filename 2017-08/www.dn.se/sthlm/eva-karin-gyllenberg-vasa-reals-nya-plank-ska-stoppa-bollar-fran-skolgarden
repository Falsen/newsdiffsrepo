Eva-Karin Gyllenberg: Vasa Reals nya plank ska stoppa bollar från skolgården
Eva-Karin Gyllenberg

Hej Eva-Karin!

Jag har passerat Vasa Real på Karlbergsvägen och noterat att de har byggt ett högt plank innanför muren. Vad är det som händer bakom planket?

Med vänlig hälsning Joakim Kemmler

Svar: Jag har också noterat att det har hänt saker vid skolan – trots att det har varit sommarlov – eftersom jag passerar den på väg till och från jobbet. Först såg det ut som en jättelik spaljé när ett antal reglar placerades intill muren. Sedan täcktes reglarna med skivor och i veckan målades skivorna grå för att smälta in.

Jag ringde Vasa Reals expedition och fick tag i skolassistenten Marie Lindin, som berättade att skolan ska byggas ut (något vi skrivit om tidigare i DN) och därför ska parkeringsplatsen innanför murarna göras om till skolgård.

Planket är inte uppsatt främst för att hindra insyn, berättar Marie.

Utan?

– Det är för att förhindra att bollar hamnar ute på gatan eftersom det ska sättas upp basketkorgar på skolgården.

Dagens överkurs: Utbyggnaden av Vasa Real, som ska vara klar vid årsskiftet 2019/2020, innebär att elevantalet kommer att öka från dagens 890 till drygt 1.300 elever och 2020 ska Vasa Real vara en skola för barn från förskoleklass till nian.

Läs fler frågor till Eva-Karin här
