Socialministern kritisk till Nya Karolinskas vårdmodell
Anna Gustafsson

Managementmodellen värdebaserad vård införs på flera av landets stora sjukhus, bland annat på Nya Karolinska som ett sätt att styra och mäta vården, vilket DN berättat i flera artiklar. Även på Akademiska sjukhuset i Uppsala och Sahlgrenska sjukhuset införs modellen som drivs hårt av det amerikanska konsultbolaget Boston Consulting Group och förs fram av flera professorer på Karolinska institutet som ett bra sätt att styra och mäta sjukvård.

Nu har regeringen gett Statens beredning för medicinsk och social utvärdering, SBU, i uppdrag att kartlägga kunskapsläget för managementmodellen.if(DN&&DN.Ads){DN.Ads.initAd('c861dea1-art1');}

– Grunden för det är att modellen införs på bred front. På Sahlgrenska, Akademiska i Uppsala, och nu också Nya Karolinska. Den bild vi har är att det inte finns någon sammanställd forskning eller evidens för den här modellen och det behöver vi skaffa oss, säger socialminister Annika Strandhäll (S).

Införandet av värdebaserad vård har pågått i flera år. Borde man inte ha haft kunskapsläget klart för sig redan?

– Jo, det tycker vi också. I någon mån gnager det en liten känsla av oro i magen när man ser att det här införs så pass brett på flera stora viktiga sjukhus i Sverige. Och där vi kan konstatera att det saknas en kartläggning av kunskapsläget och evidensen för modellen, säger Annika Strandhäll.

Enligt värdebaserad mäts värdet av vården i relationen mellan hälsoutfallet för patienten och vårdens kostnad. En lägre vårdkostnad kan alltså ge ett högre värde för patienten i mätmodellen, vilket bidragit till kritik.I någon mån gnager det en liten känsla av oro i magen när man ser att det här införs så pass brett på flera stora viktiga sjukhus i Sverige.

Ett syfte med kartläggningen är att säkerställa att sjukvården ges utifrån patientens behov.

– Den som har det största behovet ska ges företräde i vården. Hur vi väljer att styra våra sjukhus får en direkt påverkan för den enskilde patienten, säger Annika Strandhäll.

Värdebaserad vård är en konsultdriven modell. Hur ser du på det?

– Vi har noterat att modellen drivs väldigt hårt från konsulthåll. Därför är det viktigt att vi skaffar oss en tydlig bild, inte minst ur ett patientperspektiv.

DN har tidigare berättat att Karolinska institutet nyligen distanserat sig från värdebaserad vård, och slagit fast att lärosätet inte tar ställning för någon styrmodell.

Kartläggningen presenteras för regeringen i maj 2018.

Vilka konsekvenser kan den få?

– Jag tror att den blir ett viktigt underlag för hur både staten och regeringen ställer sig till värdebaserad vård, och förhoppningsvis även för landstingen, säger Annika Strandhäll.
