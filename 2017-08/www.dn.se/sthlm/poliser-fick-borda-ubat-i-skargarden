Poliser fick borda ubåt i skärgården
Carl-Johan Kullving

Vid skymningstid på tisdagskvällen kunde flera boende vid Djurö kyrka sikta en ubåt i ytläge. Eftersom mörkret börjat lägga sig var det svårt att se vilken flagg ubåten gick under. Dessutom kom det kraftig rök från aktern och en polisbåt sågs lägga till vid ubåten.

Men det var ingen främmande ubåt som gått på grund i svensk skärgård, utan två marina kollegor som råkade mötas.

– Vi var på väg ut i skärgården på ett jobb och när vi kommer under Djuröbron är ubåten på vår babord sida. Vi ser att det ryker från aktern och vi går närmre för att se att allt står rätt till och för att se vad det är för ubåt, säger Aris Janisel, befälhavare på polisbåten.

De konstaterar snabbt att det är en svensk ubåt som ankrat.

– Besättningen berättar att de gått i viloläge och tänkte ankra där. Anledningen till att det ryker är att dieselmotorerna ska ladda batterierna, då kan det bli en del rök. Det ser värre ut än vad det är. De skulle bara ta igen sig efter en övning, säger Aris Janisel.

Även Försvarsmakten bekräftar att det handlar om en vilopaus för undervattenskrigarna.

– Det är vår egen ubåt. Vi har haft en ubåt runt Kanholmsfjärden under dagen och den har varit uppe i ytläge och gått för maskin. Då kan det ryka en del om den, för den går på diesel.  Det är inget fel på vår ubåt, utan röken är helt naturlig, säger Lena Parkvall, vakthavande kommunikatör på Försvarsmakten.

Istället blev det ett trevligt tillfälle för sjömännen som håller vattnen säkra att umgås.

– Vi gick faktiskt ombord på ubåten också, men det var bara av privat anledning. Vi blev ombordbjudna, säger Aris Janisel och fortsätter:

– Det händer att vi stöter på varandra i skärgården, men det är kanske inte varje år man har uppe dem på VHF:en. Vi har flera gånger haft bra kontakt med dem på Försvarsmakten.
