Flera länsförbund kräver att Kinberg Batra avgår
Mats J Larsson

Det tunga länsförbundet i Uppsala meddelade under onsdagskvällen att man ställer sig bakom kraven på att Anna Kinberg Batra ska avgå som Moderaternas partiledare. Förbundsordföranden Jessika Roswall bekräftar förbundets hållning i ett sms till DN: ”Ja vi har beslutat att vi vill byta partiledare”.

Tidigare på kvällen motiverade även förbundets första vice ordförande Fredrik Ahlstedt att Uppsala läns moderater vill byta partiledare.

– Vi har haft en lång diskussion och kommit fram till att vi behöver byta partiledare i det här läget. Det var en helt enig förbundsstyrelse som uttalade det här, sa Ahlstedt till TT.

Det han pekade ut var att Anna Kinberg Batra inte gör ett tillräckligt bra jobb i att leda partiet.

– Det fungerar inte med kommunikationen till väljarna. Vi möter dagligen väljare som har olika synpunkter. Det är svårt att kunna prata moderat politik när alla vill prata om att partiledaren inte är tillräckligt bra.

På en fråga från TT om vem som kan efterträda Anna Kinberg Batra blir svaret:

– Vi har inte haft en sådan diskussion utan vi är väldigt tydliga med att vi nu, det var en del av vårt beslut, uppmanar valberedningen att sätta igång och arbeta för att finna en lämplig kandidat.

M-distriktet i Västerbotten blev strax tidigare på onsdagskvällen det tredje distriktet som kräver att partiledaren Anna Kinberg Batra avgår.

– Det är naturligtvis ingen ny diskussion, den har förts under flera månader. Det är tydligt att vi behöver en nystart för partiet i samband med partistämman. Vi behöver få ett slut på den här ständiga diskussionen, säger förbundsordförande Anders Ågren.

Han säger att det var en enig förbundsstyrelse som tog beslutet.

– Det är inget trevligt besked att ge men vi ser det som nödvändigt, säger han.

Tidigare på onsdagen meddelade Moderaterna i Stockholms län att man saknar förtroende för Kinberg Batra.

– Vi har historiskt dåliga siffror i Stockholmsregionen, Vi har inte haft så dåliga siffror på 30 år. Vi måste få lite mer fart på partiet och en nyinjektion, säger distriktsordföranden Kjell Jansson.Vi befinner oss i en situation där det är svårt för Anna Kinberg Batra att fortsätta som partiledare.

Efter ett telefonmöte hölls med den moderata förbundsstyrelsen i Stockholms län, där röstsiffrorna enligt uppgift till DN blev 13-3, och ett med kommunalråd, oppositionsråd och landstingsråd – där röstsiffrorna blev 23-5 – ringde Kjell Jansson till sin partiledare.

– Den första jag berättade det för var henne, berättar han.

Vad fick du för reaktion?

– Det kan jag inte kommentera.

Kjell Jansson har tidigare backat upp sin partiledare, men tycker nu att någon annan ska väljas på partiets arbetsstämma i mitten av oktober. Han uppmanar sin partiledare att stiga åt sidan så att en ny partiledare kan väljas på partiets arbetsstämma i mitten av oktober.

– Ska det ske så måste partiledaren själv ta det beslutet, och det är vad vi vill i Stockholm, säger Kjell Jansson.

Även Dalarnas länsförbund kräver Anna Kinberg Batras avgång.

– Vi befinner oss i en situation där det är svårt för Anna Kinberg Batra att fortsätta som partiledare, säger riksdagsledamoten Carl-Oskar Bohlin, M-ordförande i Dalarna, till SVT Nyheter.

Men ett av de större länsförbunden, Västra Götaland, vill behålla Kinberg Batra.

– Det är en besvärlig situation för partiet för nu ägnar vi oss åt att bråka med varandra istället för att ladda upp inför valkampanjen, säger Johnny Magnusson, M-ordförande i Västra Götaland.

Han riktar hård kritik mot sina partiföreträdare i Stockholms län som han menar försöker avsätta sin partiledare med vad han kallar ”en publik kampanj” .

–  Att byta partiledare i det skede vi är i nu är förkastligt. Det är fel sätt att jobba, säger Johnny Magnusson.

Den tidigare partisekreteraren manar till långsiktighet.

– Man ska arbeta i lugn och ro och se vilken strategi man ska ha de närmaste fyra fem åren. Inte ge sig in i någon slags kvartalspolitik som om man vore något börsbolag.

Läs mer: Avgångskraven mot Kinberg Batra växer

Avgångskravet från M i Stockholms län kom efter att DN/Ipsos i tisdags publicerade en opinionsundersökning där Moderaterna kraftigt tappat i förtroende. I Stockholms valkrets är de inte största parti längre efter att ha sjunkit med tio procentenheter sedan tredje kvartalet 2016, till 19 procent.

Efter att mätningen publicerats gick Pehr Granfalk, moderat kommunalråd i Solna, ut med krav på hennes avgång. Nu får han medhåll från Olle Reichenberg, kommunalråd i Danderyd (M):

– Vi går mot ett mycket dåligt valresultat. Då kan vi välja att byta partiledare efter eller före valet, säger han, och menar att bytet bör ske innan valet.

Med anledning av partiledarens låga förtroende ska förbundet i Stockholm hålla ett krismöte över telefon under förmiddagen.

– Förbundet här i Stockholms län ska ha en telefonkonferens med en allmän diskussion om oppositionsläget och med tanke på vad som hänt senaste dygnet kommer vi även diskutera partiledaren, säger Olle Reichenberg.

Han menar att det inte är politiken, utan kommunikationen, som brister.

– Vi har många väldigt bra och kloka förslag, men vi har ett kommunikativt problem. Jag upplever inte att det klickar mellan partiledaren och väljarna.

Olle Reichenberg har inget eget förslag på en ersättare.

– Jag tycker att det är för tidigt att tala om exakta personer, däremot kan man diskutera vilken profil en ledare ska ha. Jag vill se en tydlig och kommunikativ ledare med ett känt ansikte internt och utåt.

Även Parisa Liljestrand, kommunalråd i Vallentuna (M), vill se partiledarens avgång.

– Jag trycker att vi just nu behöver en ny partiledare. När vi inte anses vara tydliga är det är partiledaren som bär det yttersta ansvaret, säger hon till tidningen Mitt i.

DN har sökt Joakim Larsson, ordförande för Moderaterna i Stockholms stad. Han vill inte ge någon kommentar.

Även Gotlands länsförbund krävde på torsdagsmorgonen att partiledaren Anna Kinberg Batra avgår.

– Det krävs en förändring, säger ordföranden Jesper Skalberg Karlsson till DN.

Enligt uppgift till DN väntas ytterligare länsförbund kräva sanmma sak senare under torsdagen.

För att en extrastämma om partiledarfrågan ska hållas i samband med arbetsstämman den 12-15 oktober krävs att åtta länsförbund kräver detta. Hittills har fem distrikt ställt ett sådant krav.
