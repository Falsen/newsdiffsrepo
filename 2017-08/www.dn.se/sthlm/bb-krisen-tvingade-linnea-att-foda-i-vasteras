BB-krisen tvingade Linnéa att föda i Västerås
Anna Gustafsson

Sex veckor gamla Jamie ligger på en fårskinnsfäll i soffan i vardagsrummet och tittar sig runt med stora ögon. Det är lugnt nu, men de första dygnen i livet var mer dramatiska. För honom och inte minst för föräldrarna Linnéa Tankred och Kenny Holm som fick sitt första barn i slutet av juni.

– Värkarna började vid 22-tiden på kvällen. Jag ringde till sjukhuset vid ettiden på natten, eftersom jag visste att det varit så fullt. Jag hade hört om ett par som bara två veckor innan fick åka till Västerås, säger Linnéa Tankred.

Då paret bor i Norrtälje hade hon under graviditeten planerat för en 40-45 minuters bilresa, till Danderyd där hon listat sig för att få plats. Mot bakgrund av sommarens förlossningskris var hon beredd på det värsta.

– Jag har varit lugn under hela graviditeten, och tänkt att det går som det går och jag kan inte oroa mig innan. Så på sätt och vis var det tur att det drabbade mig.

Rådet vid första samtalet till förlossningen på Danderyds sjukhus blev att avvakta.

– Men när jag ringde in igen dagen därpå, vid 14-tiden på eftermiddagen, fick jag höra att de skulle ringa upp. En kvart senare hörde de av sig och sade att det var fullt och att vi måste åka till Västerås. Jag började gråta, för det var ju inte vad man hade tänkt sig. Jämfört med hur det är i Norrland kanske två timmar inte är så mycket, men det är det om man ställt in sig på 40 minuter, säger Linnéa Tankred.

När de sedan satt i bilen på E18 på väg till Västerås var det eftermiddagstrafik. I höjd med Enköping blev det stopp i samband med ett vägbygge. Vid det laget berättar Linnéa att hon hade ordentligt ont.

– Det var ju första barnet, och man har ingen aning om hur lång tid det ska ta. När man satt i bilen och inte kunde röra sig kändes det som om det tog jättelång tid. Min sambo blev väldigt stressad, och försökte köra om en lastbil.

Väl framme i Västerås var det lugnt på sjukhuset, med bara ett litet antal födande kvinnor på förlossningen.

– På det sättet var det ju bra att komma dit, för vi fick bra vård. Det hade kanske varit annorlunda i Danderyd där det var fullt.

Men dramatiken slutade inte med det. Under förlossningen drabbades Jamie av syrebrist, som krävde högspecialiserad neonatalvård. Tre timmar efter födseln var den lilla familjen på väg i ambulans mot Karolinska Huddinge.Det var lite jobbigt, för det blev ju ett väldigt åkande. Det blev en riktig roadtrip för att föda.

– Läkarna trodde först att hjärnan behövde kylas ner, och det görs bara på universitetssjukhusen. Då hör vi till Huddinge, så efter tre timmar blev det transport dit. Det var lite jobbigt, för det blev ju ett väldigt åkande. Min sambo som varit med när de skulle få i gång andningen på Jamie var mer uppjagad än jag. Det blev en riktig roadtrip för att föda, säger Linnéa Tankred.

På Karolinska Huddinge fick sonen intensivvård under tre dagar, innan han och föräldrarna fick stanna i två dagar på BB. Han friskförklarades när han skrevs ut från Karolinska. Linnéa understryker att hon hela tiden fått bra vård. Det är platsbristen som upprör.

– De lägger ner alla ställen och det kostar ju också. Varför ska vi ens välja sjukhus, när man inte får komma dit där vi har valt? Nu när man väljer har många en bild av hur deras förlossning ska gå till. Det här blir en stress, som många oroar sig för i slutskedet, säger Linnéa Tankred.

Linnéa Tankred är en av många gravida som under sommaren tvingats lämna Stockholms län för att föda på grund av platsbrist på länets alla sex förlossningskliniker. Under juni och juli drabbade det 50 kvinnor, jämfört med 28 under samma period förra året. När även länets sjukhus räknas in har 431 kvinnor hänvisats, 9 procent, och inte fått föda på det sjukhus de valt.

Barn- och äldrelandstingsrådet Ella Bohlin (KD) säger att hon beklagar att så många inte fått föda där de önskat.

– Jag gör allt som står i min makt för att förändra den här situationen. Men jag vill samtidigt säga att det inte finns någon anledning till oro, för svensk förlossningsvård håller väldigt hög kvalitet, säger Ella Bohlin.

Kan du ändå förstå att det kan uppstå oro kring oförutsedda transporter?

– Självklart. Jag är själv skattebetalare och kvinna och mamma till två barn. Jag och mina allianskollegor gör allt för att motverka det här, säger Ella Bohlin, och hänvisar bland annat till att förlossningsklinikerna ska få höjd ekonomisk ersättning för att kunna öka bemanningen och öppna fler platser.

Från hälso- och sjukvårdsförvaltningen är budskapet att planeringen för nästa sommars förlossningsvård börjar redan, för att undvika en upprepning av sommaren 2017.



Hemma i Norrtälje har Linnéa Tankred svårt att förstå hur det kan vara så svårt att planera.

– Det är ju ganska tidigt man vet att kvinnor är gravida, och ungefär hur många som kommer att föda i juni. Och utifrån det hur mycket personal man behöver. Det borde inte vara så svårt att räkna ut. Nu verkar det som att de blundar, och tror att det löser sig, säger Linnéa Tankred, och lyfter upp Jamie i famnen.

– Vi måste ju ha en bra vård för de som bär världen vidare sedan när vi blir gamla.

Foton i text: Alexander MahmoudLäs mer:

Stor uppslutning i nationell marsch mot BB-krisen

Barnmorskor väljer frilans före arbete

Alla BB-kliniker fulla flera gånger i veckan

Kraftig ökning av kvinnor som tvingas föda i annat län
