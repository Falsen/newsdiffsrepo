SL-buss i kollision – föraren misstänks för drograttfylleri
Kalle Holmberg

Uppgiften om olyckan vid 17.45-tiden i Råcksta kom in till polisen via ett 112-larm. Patrullen som skickades till platsen fattade misstanke om att föraren kunde vara påverkad av droger.

Inledande polisuppgifter säger att ett flertal bilar ska ha blivit påkörda av bussen.

– Drograttfylleri är mycket allvarligt. Föraren har tagits med för ytterligare provtagning och utredning, säger Eva Nilsson, presstalesperson vid polisens regionledningscentral, till DN.

Kollisionen mellan bussen och en mötande bil resulterade i skrapskador på fordonen. Ingen person ska ha kommit till skada.

– Jag kan inte säga om det fanns passagerare i bussen eller inte, tillägger Nilsson.

TT uppger dock att det fanns passagerare ombord.

SL:s presstjänst bekräftar för DN att föraren av bussen, som var i trafik på en linje i Västerort, togs med av polisen för ytterligare provtagning.

– Jag vill påpeka att bussarna som våra trafikerande bolag använder är utrustade med alkolås, en säkerhetsåtgärd. Föraren är i det här läget misstänkt för antingen alkohol- eller drograttfylleri, inte dömd för något brott, säger Mattias Sjöström vid SL:s presstjänst.
