Skönhetsrådet sågar t-baneuppgången i Sofia
Anton Säll

Planerna för den nya tunnelbaneutbyggnaden mot Nacka stöter på patrull. Exploateringskontoret är kritiska mot SL:s nya planer för tunnelbaneuppgången vid den nybyggda stationen Sofia som byggs under Stigbergsparken på östra Södermalm.

Enligt det tidigare förslaget skulle det finnas två entréer i marknivå som ledde ner till en biljetthall under jord, men på grund av besparingsskäl vill i stället Stockholms läns landsting bygga en elva meter hög byggnad i Stigbergsparken.

Planerna på en stor byggnad mitt i parken sågas även av Skönhetsrådet.

– SL vill spara pengar och vill bygga en stor byggnad i Stigbergsparken. Byggnaden blir elva meter hög och tre våningar. Det tar upp en stor del av den kvalitativa parkytan. Det tycker vi är en mycket sämre lösning än den tidigare där man skulle komma upp på ett plan under parken och åka hissar upp, säger Skönhetsrådets sekreterare Henrik Nerlund.

Problemet med planerna är, enligt Henrik Nerlund, att viktiga parkytor i ett redan tätbebyggt område försvinner.

– SL vill ju helst inte det utan vill dyka upp på egna ställen, och det kanske inte går överallt. Om det här ska bli riktigt bra så behöver man i de känsliga stadsmiljöerna hitta bra platser där tunnelbanan kan dyka upp ur marken, säger Henrik Nerlund.

Den nya förlängningen av blå linjen mot Nacka har planerad byggstart i slutet av 2018 eller i början av 2019. Målsättningen är att bygget ska stå färdigt 2025.

Läs mer: Stigbergsparken får t-baneentré
