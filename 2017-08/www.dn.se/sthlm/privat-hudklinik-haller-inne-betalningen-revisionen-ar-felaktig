Privat hudklinik håller inne betalningen: Revisionen är felaktig
Anna Gustafsson

Kungholmens hudklinik anklagas för att ha debiterat landstinget fem miljoner kronor för mycket, för ingrepp och uppföljningar som inte är medicinskt motiverade, vilket DN berättat. DN har bett att få göra en intervju med klinikens företrädare, som i stället svarar via mejl.

– Vi anser att huvuddelen av kravet är felaktigt. Det bygger på resultatet av en revision som två pensionerade hudläkare har genomfört av vår verksamhet. Vår uppfattning är att revisorernas slutsatser i flera avseenden är felaktig, skriver Anders Dolk, läkarchef på Kungsholmens hudklinik.

Felaktigheterna, enligt Anders Dolk, ligger i att revisorerna gör en annan bedömning än Kungsholmens hudklinik av vad som är en noggrann undersökning, korrekt bedömning och vad som är bäst patientnytta.

– Vi hoppas att få tillfälle att fortsätta dialogen med landstinget om vad som ska anses vara en medicinskt korrekt hantering av patienter med hudförändringar och maligna melanom. Det är därför som vi avvaktar med betalningen, skriver Anders Dolk.

Det finns 25 godkända mottagningar i Stockholms län som har avtal att bedriva vård inom vårdval hud. Stockholms läns landsting har, som DN berättat, satt Kungsholmens hudklinik under lupp efter att kliniken utmärkt sig genom ett mycket stort antal så kallade excisioner, kirurgiskt borttagande av hudförändringar, och utförda digitala dermatoskopier, en fotografisk uppföljning av hudförändringar. I en revision som gjordes i höstas av två erfarna hudspecialister som granskat 606 slumpvis utvalda journaler, har landstinget bland annat funnit att 76 procent av dermatoskopier inte var medicinskt motiverade, att patienter bokats in till för många besök, och att hudförändringar skärs bort i onödan, och kommit fram till att kliniken fått för mycket betalt av landstinget. Styrande landstingspolitiker från båda blocken, Anna Starbrink (L) och Dag Larsson (S) kallar vårdutövarna för fuskare.

– Det gör oss bekymrade men vi hoppas på en samsyn med landstinget om vi får möjlighet att fortsätta den dialog som vi haft med dem... vi hoppas att i en dialog med politiker förklara hur en modern och patientnära behandling av hudförändringar och maligna melanom måste stoppas, skriver Anders Dolk. Han kan inte svara på varför kliniken skiljer ut sig jämfört med andra vårdgivare.

Skriftväxling och ett antal möten har hållits under våren och sommaren. Det ursprungliga kravet på 5,8 miljoner kronor har förhandlats ner innan landstinget i början av juli skickade ett slutgiltigt återbetalningskrav på 5 008 379 kronor. Stefan Strandfeldt, enhetschef på hälso- och sjukvårdsförvaltningen, utesluter inte att ärendet hamnar i tingsrätten.

– Då blir en tvist. Vi har beslutat att driva det här, säger Stefan Strandfeldt

Kostnaderna för vårdval hud har ökat med 125 procent sedan mellan 2012 och 2016, och vid årsskiftet infördes remisstvång för att bromsa kostnadsutvecklingen. I samband med tisdagens möte i hälso- och sjukvårdsnämnden fattades beslut om att göra förändringar i den ekonomiska ersättningen för vårdvalet. Socialdemokraterna lade ett krav på att vårdval hud upphör helt. Bland annat pekar S på att de privata klinikerna är koncentrerade till innerstaden och tenderar att ta de enkla fallen, medan de svåra hudåkommorna koncentreras till sjukhusen.

– Det handlar bland annat om att vi vill ha ett jämlikt sjukvårdsutbud. Det här är en i raden av vårdval som inte har kontroll på kostnaderna, och alliansen har en obegripligt dålig koll, säger Dag Larsson, oppositionslandstingsråd.
