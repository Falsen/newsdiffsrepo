Uppdaterad 07:28

Publicerad 06:56


Hiphop-profil erkänner Arlandarånet



DN


Följ skribent




I en intervju i ETC säger Carmona, som just nu avtjänar livstids fängelse för anstiftan till mord, att han planerade och var med och utförde rånet.

– Och jag ångrar det djupt, det har förstört mitt liv. Jag kommer att kontakta väktarna som utsattes och be om förlåtelse, säger han.

Leo Carmona har suttit fängslad sedan 2004 och grundade hiphopgruppen Kartellen 2008 från fängelset.

I juli var det 15 år sedan tre beväpnade och maskerade män körde fram till ett plan som just anlänt från London på Arlanda flygplats. Männen överföll två väktare och försvann sedan med 44 miljoner kronor, det största rånbytet genom tiderna i Sverige.

Pengarna har aldrig hittats. Preskriberingen innebär att rånarna går fria.

Polisen har under årens lopp misstänkt 10-15 personer för inblandning i rånet, och två personer åtalades misstänkta för att ha gömt delar av bytet. Dessa friades dock i tingsrätten. Bevisningen höll inte mot någon av de misstänkta, det fanns inga fingeravtryck, bilarna var stulna, mobilerna hade kontantkortstelefoner.

Läs mer: Arlandarånet preskriberas – alla går fria

Rekordrånet visade sig vara extremt välplanerat. Rånarna kunde inte veta vilken dag planet med miljonerna skulle komma, men när de fick den informationen var de redo att agera.

Efter rånet uppstod det osämja mellan de tre rånarna och medbrottslingar som hjälpt till att gömma bytet. En av dessa kumpaner tros vara en man som ringde till polisen från Turkiet och berättade att han och hans familj var utsatta för hot, och att det fanns ett pris på hans huvud, 500.000 kronor.

Polisen misstänkte att han hade stulit en del av de miljoner som han gömt åt en av de tre huvudmännen i rånet.

Den mannen hittades mördad i Helsingfors 2003.
