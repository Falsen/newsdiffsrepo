Rinkeby tisdag eftermiddag: Nyfikna blickar på ministern från Norge
Kalle Holmberg

Hon satte sig direkt i möte med representanter för stadsdelsförvaltningen i Rinkeby, stiftelsen Fryshuset och Fredrik Jurdell, Stockholms biträdande stadsdirektör.

Under mötet fick den norska ministern veta mer om hur integrationen fortgår och hur staden ser på utmaningarna med att stävja kriminalitet och få människor i arbete.

Efter mötet, som varade i drygt 75 minuter, promenerade Sylvi Listhaug ned till Rinkeby torg, eskorterad av ett 30-tal journalister och minst tre livvakter.

– Jag är här för att se på området, som jag har hört mycket om. Det handlar om ett önskemål att lära, att vi i Norge inte ska göra samma fel som i Sverige. Vi vill inte se dessa tillstånd i Norge med parallellsamhällen, säger Sylvi Listhaug och syftar på områden med hög kriminalitet i Sverige.

– Jag vill bjuda in den svenska migrationsministern att komma till Norge, kanske finns det något att lära av oss, säger hon som en passning till sin svenska kollega, migrationsminister Heléne Fritzon, som ställde in deras planerade möte av oro för att det annars skulle bli bränsle i den norska i valrörelsen, som nu går in på upploppet.

Boende i Rinkeby var föga förberedda på det celebra besöket från grannlandet i väster. Nyfikna blickar riktades mot det stora pressuppbådet där norska journalister utgjorde det dominerande inslaget.

– Vem är det som är här? var en fråga till DN från många Rinkebybor. När de fick det förklarat för sig fiskade man upp mobiltelefonen för att fotografera den upphöjda besökaren. Stämningen var lugn, inga protesterande syntes till. Förutom en man som ropade till den norska ministern:

– Du måste tala svenska så att vi förstår.

Sylvi Listhaug hade också tid att under uppehållet på torget prata med några Rinkebybor. De var främst nyfikna på att höra hur barnavården fungerar i Norge.
