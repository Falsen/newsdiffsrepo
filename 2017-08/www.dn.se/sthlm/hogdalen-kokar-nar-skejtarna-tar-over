Publicerad 09:48


Högdalen kokar när skejtarna tar över



Ulrika By


Följ skribent




















Det är tredje gången gillt som den stora skateboardtävlingen Bowlstock arrangeras i Highvalley skatepark i Högdalen. Förra året hittade 5.000 människor hit för att njuta av kick-flips, airs, boardslides och – varför inte: en perfekt backside nose blunt på copingen?

Ja, ni läste rätt. I de fyra olika grenar som det kommer att tävlas i under helgen så har alla trick ett namn – och de är utan undantag på engelska.

Ville Lundquist, 12, hoppas hinna göra minst ett 20-tal av tricken under de tre åk i grenen Bowl som han kommer att ställa upp i, i juniorklassen.

– Det ska bli jättespännande. Jag har tränat, tränat och tränat, avslöjar han när DN träffar honom i skateparken där han är och finslipar sin ”line” (sitt åk) inför lördagens tävling.

Ville Lundquist tränar inför Bowlstock. Foto: Daniel Constantini

Ett åk i grenen Bowl tar ungefär 45 sekunder. På den tiden ska åkaren hinna gör så många trick som möjligt över copingen, det vill säga kanten på betonggrytan. Att i förväg ha planerat sin väg över betongen och var tricken ska utföras är A och O.

Perfektion är bra, men det är lika viktigt att åkaren har en skön, avslappnad stil, ett lite nonchalant uttryck är bättre än ett pretentiöst.

Och enligt Ville finns det igen genvägar; vill man bli bra på att åka skateboard är det bara att bita ihop och köra, timme ut och timme in.

– Man lär sig ramla, det gör inte särskilt ont längre, säger han och droppar ner i bowlen och visar upp hur det går till när man gör en ”Backside disaster revert”.

Det kommer att tävlas i grenarna Bowl, Freestyle, Ditch slalom och Hippie jump, det sistnämnda är höjdhopp med skateboard. Där gäller det att hoppa så högt som möjligt från sin bräda över en ribba för att sedan landa på brädan som rullar under ribban, en lika svår som spektakulär övning i smidighet, styrka och kroppskontroll som de övriga grenarna.

På plats i årets startfält är inga mindre är det svenska OS-hoppet i grenen Park Skating Kalle Berglind, 18 och det italienske ditot, Ivan Federico.

Björn Gevert är en av arrangörerna. Foto: Daniel Constantini

– Det roliga är att deltagarna är mellan 10 och 50+, tjejer som killar. Stämningen är inkluderande och väldigt peppig, säger Björn Gevert, själv en av veteranskejtarna som ligger bakom arrangemanget som bygger på otroligt många ideella krafter och nedlagda timmar.

Men det blir mer än bara skateboard. En rad olika band kommer att spela – inte minst trotjänaren Patrik Arve (Teddybears) som dyker upp både i form av sitt punkband Krösus och med sitt dancehallband Swedish Tiger Sound. För den som hänger i under lördagskvällen ryktas det att det blir ännu mer punk – med hemligt gästspel av en svensk ”gammal” indiepop stjärna.

– Vi är stolta över att kunna erbjuda alla den här festen. Det kommer bli tufft och hårt – men stämningen är otroligt skön, lovar Björn Gevert.

Läs mer: Skejtarna: ”Jag tror faktiskt det är ett slags kärlek”
