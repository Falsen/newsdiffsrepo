Får stort stöd efter bild på blodiga byxor
Peter Letmark

Natten mot fredag var tuff på Södersjukhusets förlossningsavdelning i Stockholm. Avdelningen var fullbelagd och barnmorskan Petra Vinberg Linder sprang mellan rummen för att hinna ta hand om alla förlossningar.

När passet var slut klockan åtta på morgonen bytte hon om och tog hon en bild på sina arbetskläder. I byxgrenen hade hon fläckar från mensblod. Hon lade ut bilden på Instagram och skrev:

”Nattbarnmorska = haft 3 förlossningar. Då hinner man inte kissa eller byta sanitetsprodukter. Tack och god natt”.



– Problemet är att det här inte är något nytt, det händer hela tiden, berättar hon.

Petra Vinberg Linder hade ingen aning om vilka reaktioner som hennes bild skulle väcka. Men medan hon låg och sov så delades den av hundratals människor som utryckte sitt stöd.

– Jag tror att en bild säger mer än ord. Folk blev berörda och förstod att ”herregud, hon hann inte ens gå på toaletten, så får det inte gå till”.

På samma avdelning den natten jobbade barnmorskan Hannah Dahlbäck. Hon berättar att telefonen aldrig slutade ringa.

– Avdelningen var knökfylld, och det var många som behövde komma in och föda, säger Hannah Dahlbäck.

Hon ringde alla andra kliniker i Stockholm men det var lika fullt överallt. Till slut fick hon besked från Eskilstuna och Västerås att de kunde hjälpa till.

– Det är svårt att säga till en kvinna med värkar att hon måste sätta sig i en bil till Eskilstuna. Men så blev det.

När Hannah Dahlbäck gick av passet på morgonen så skrev hon en lapp för att summera hur läget var på de olika klinikerna. Hon behövde ha koll själv och kunna informera andra.

Hon tog en bild på lappen och lade upp den på Instagram. När hon vaknade några timmar senare så hade bilden delats hundratals gånger.



De hänvisar till landstingets siffror som visar att det på Södersjukhuset genomfördes 111 fler förlossningar i juni i år, jämfört med förra året. Då föddes 599 barn i juni mot 710 i juni i år. Under juli månad befarar de att det ska bli ännu fler.

Hannah Dahlbäck och Petra Vinberg Linder vill inte skrämma upp de födande kvinnorna, men menar att de jobbar i ett tempo som gör att de riskerar sin egen hälsa.

– Vi måste visa hur verkligheten ser ut. Annars får vi ingen förändring. Vi tvingas att hålla ett tempo och en ruljans som är skadlig och som gör att vi bränner ut oss. Vi älskar det här jobbet och alla kollegor, men arbetsvillkoren just nu är inte rimliga.

– Jag vill inte ens föreställa mig hur juli kommer att sluta, säger Hannah Dahlbäck.

Era inlägg är taggade med #nuärdetnog. Är det nog nu?

– Vi är nog den yrkeskategori som är världsbäst på att spela att det är lugnt, vi visar inte mot patienterna att vi upplever stress. Men oss emellan så går vi på knäna. Vi jobbar på snabbare.

En del har påstått att bilden av BB-krisen som har målats upp inte stämmer. Landstingsrådet Ella Bohlin (KD) sade till DN den 30 juni att läget inför sommaren såg hyfsat bra ut.

– Det är ett hån mot oss som kämpar under varje pass. Det är som att hon sticker en kniv i oss, säger Hannah Dahlbäck.

Sjukvårdsminister Annika Strandhäll säger till DN att hon är högst medveten om den tuffa situation inom förlossningsvården. Det gäller inte bara i Stockolm, utan alla storstadsregioner, enligt henne.

– Det är därför som regeringen har skjutit till ytterligare 500 miljoner kronor för att förstärka förlossningsvården. 300 miljoner i år och 200 för nästa år.

Bland annat ska pengarna användas för att öka utbildningsplatserna till barnmorskeprogrammet. Men också för att försöka locka tillbaka personalen genom att försöka erbjuda en rimligare arbetssituation med vettigare scheman.

– Krisen är också en patientsäkerhetsfråga. En barnmorska som ska springa mellan två samtidigt pågående förlossningar får det svårare att förebygga förlossningsskador, vi har sett att fler spricker.

I Almedalen tog Strandhäll emot ett förlossningsupprop med underskrifter från 5.000 oroliga människor.

– De svåra förhållandena gör att alldeles för många väljer att lämna yrket. Risken är också att de som stannar kvar blir sjuka. Vård- och omsorgspersonal är den yrkeskategori som toppar sjukfrånvaron på grund av stress.
