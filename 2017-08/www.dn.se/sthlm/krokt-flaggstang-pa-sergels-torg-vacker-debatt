Krökt flaggstång på Sergels torg väcker debatt
John Falkirk

På Sergels torg stannar många för att titta närmare på den slokande stången. Åsikterna är blandade.

– Det är en otroligt bra idé och den väcker många tankar och känslor. Nationalister kommer säkert tycka att den är hemsk, säger Janne Haabamäki, som passade på att ta bilder av konstverket.

– Den ser ut som skit, pinsamt, utbrister förbipasserande Mats Sjökvist.

Den krökta flaggstången har tidigare stått i Vasaparken i Göteborg och är en del av tre i en serie av konstnären Mattias Norström. ”Klämd diplomat” kallar han en annan jättelång, krökt flaggstång som visades i våras på galleriet Hangmen Projects. Konstnären har även skapat en hängmatta av två flaggstänger och en svensk flagga.

– Jag är inte ute efter att provocera. Verket är en hyllning – jag älskar Sverige, säger Mattias Norström.

Konstnären Mattias Norström Foto: Magnus Hallgren

Hans förhoppning är att verket ska leda till att folk från skilda politiska läger möts.

– Verket är intressant för det går att tolka från både vänster och höger. Jag hoppas att den leder till en diskussion och att folk från båda läger kan mötas och tillsammans räta upp stången.

Hur ser du på att vissa tycker att det är ett sätt att skymfa flaggan?

– Jag kan förstå åsikten men tycker den är lite mossig. Flaggstången är en poetisk gestaltning. Jag hoppas att den reser sig snart igen.

En av de som upprörts är oppositionsborgarrådet Erik Slottner (KD). Han blev så arg att han skickade ut ett pressmeddelande innan han hade sett konstverket på plats.

– Jag hade sett det på bild. Flaggstången skickar otroligt märkliga signaler, att vi inte skulle vara stolta över Sverige och vår flagga.Väldigt många kommer inte begripa att det är konst. Utländska besökare och invandrare kommer att undra.

Han menar att konstverket ska få visas, men i så fall inomhus.

– Väldigt många kommer inte begripa att det är konst. Utländska besökare och invandrare kommer att undra.

Det måste finnas hundratusentals raka flaggstänger i Sverige. Kan det inte vara bra med en krökt som väcker eftertanke?

– Jag tycker faktiskt inte det. Denna enda krökta flagga kommer överskugga alla andra. Finns det något annat land som kan tänka sig något sådant?

Johan Wirfält är konstnärlig ledare för Forum/Debatt på Kulturhuset Stadsteatern och en av dem som är ansvarig för verkets placering.

– Konstverket är svårt att undvika och tvingar en att undersöka sig själv och sitt eget förhållande till flaggan. Vårt uppdrag är att värna yttrandefrihet, konstnärlig frihet och att skapa mer kultur på Sergels torg. Det här ligger helt i linje med det uppdraget, säger Johan Wirfält.

Några utländska besökare som DN träffar på Sergels torg uppskattar den böjda flaggstången.

– Den är konstig, normalt sett brukar flaggstångar vara raka. Men den är fin, säger Farrouk Bill från USA och får medhåll från sin marockanske vän Hickham Kabboury.

Läs mer: Skulpturer som väckt debatt i Stockholm
