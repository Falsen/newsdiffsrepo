Hudklinik anklagas för att ha saltat räkningar för miljonbelopp
Anna Gustafsson

Kungsholmens hudklinik, med avtal i vårdvalet, har fått Stockholms läns landsting att reagera. Landstinget inledde i höstas en fördjupad uppföljning av hur kliniken följer sitt vårdavtal med landstinget. Detta skedde efter att kliniken stack ut i sin inrapportering i mängden utförd vård jämfört med andra kliniker inom vårdvalet, och landstinget ville ta reda på om alla ingrepp och uppföljningar varit medicinskt motiverade.

Två erfarna hudspecialister har granskat journaler för ett slumpmässigt urval av 300 rapporterade så kallade excisioner och 305 rapporterade digitala dermatoskopier, som utförts mellan 2014 och 2016. Excisioner görs kirurgiskt genom att hudförändringar skärs bort med skalpell eller stans.

Digitala dermatoskopier genomförs som en fördjupad uppföljning med digitala foton för att säkerställa hudförändringar hos riskpatienter över tid. Metoden ger en högre ersättning hos landstinget än om undersökningen sker manuellt.

Uppföljningen visar att 18 procent av de granskade excisionerna inte var medicinskt motiverade. I ytterligare 21 procent av fallen har något ingrepp inte ägt rum. Patienter har också kallats till flera besök, trots att det kunnat räcka med ett.

Läs mer: Privat gynklinik blåste landstinget på pengar

Av de digitala dermatoskopierna bedöms så mycket som 76 procent inte vara medicinskt motiverade. I ytterligare nio procent av fallen är det oklart om någon digital dermatoskopi utförts, trots att landstinget debiterats för detta. Av de granskade excisionerna är 59 procent helt utan anmärkning.

Enligt revisorerna har journalerna varit svårtolkade. Till exempel har det inte alltid framgått varför ingreppen utförts.

Slutsatsen är att Kungholmens hudklinik på flera sätt fått för mycket pengar av landstinget. Dels genom att skära eller stansa bort ett stort antal godartade hudförändringar i onödan eller i kosmetiskt syfte, dels genom att debitera landstinget för ingrepp och uppföljningar som aldrig gjorts.

Hudkliniken har även tagit emot patienter som egentligen skulle ha hänvisats till primärvården. För detta har kliniken sedan, i strid med regelverket, begärt ekonomisk ersättning från landstinget. Enligt revisorerna har kliniken också slösat med resurserna genom att boka in patienterna för onödigt många besök. De konstaterar också att förfarandet att ta bort godartade hudförändringar ”för säkerhets skull” stjäl stora ekonomiska resurser från den landstingsfinansierade vården, och är därför viktigt att stävja.

Mot bakgrund av rapporten har hälso- och sjukvårdsförvaltningen skickat en räkning och krävt Kungsholmens hudklinik på fem miljoner kronor, där cirka hälften utgörs av omotiverade digitala dermatoskopier. Men skriftväxling mellan kliniken och förvaltningen, som pågått under våren, visar att hudkliniken och landstinget inte är överens.

Bland annat motiverar kliniken det stora antalet digitala dermatoskopier med att mottagningen under en period haft nyblivna specialister anställda, vilket förklarar att uppföljningen gjorts som en försäkring. Landstinget godkänner inte förklaringen. När kliniken bestrider fakturan, svarar förvaltningen med att landstinget kommer att dra av motsvarande fem miljoner kronor på hudklinikens framtida ersättning, om fakturan inte betalas.

– Rapporten är ganska tydlig. Vi begär tillbaka pengar. Vi tycker att de har tagit för mycket betalt och beskrivit i våra ersättningssystem att de har gjort saker som vi ser att de inte skulle ha gjort. Därför vill vi ha tillbaka pengar av dem och förtydligar förfrågningsunderlaget, säger Stefan Strandfeldt, enhetschef på hälso- och sjukvårdsförvaltningen.

Förtydliganden som landstinget gjort betyder att det gjorts förändringar i ersättningsmodellen för vårdgivarna, bland annat genom att slå ihop den ekonomiska ersättningen för manuella och digitala dermatoskopier.

Betyder det att flera kliniker har ägnat sig åt det här?

– Nej. De här har haft så otroligt mycket mer digital dermoskopi än vad andra hade. Men vi tyckte att det var bättre åtgärder för att inte få den här diskussionen med andra. I nuläget förs ingen diskussion om att kliniken kan förlora avtalet med landstinget, enligt Stefan Strandfeldt.

Är fusk inte tillräckligt skäl för att bli av med sitt vårdavtal med SLL?

– Fusk är inte okej, men om man blir överens och de betalar tillbaka, så har vi ju fortsatt förtroende. Om vi inte kommer överens så får vi ta det då. Då kan det sluta i tingsrätten, säger Stefan Strandfeldt.De har tagit fem miljoner av medborgarnas pengar och vägrar att betala tillbaka. Det är bedrövligt.

Oppositionslandstingsrådet Dag Larsson (S) är kritisk:

– De har tagit fem miljoner av medborgarnas pengar och vägrar att betala tillbaka. Det är bedrövligt. Om man bedriver sjukvård inom landstinget ska man vara hederlig. Jag tycker att landstinget borde avsluta affärerna, och kasta ut kliniken ur vårdvalet omedelbart, säger Dag Larsson, oppositionslandstingsråd.

Att utesluta kliniken skulle ge en signal till andra vårdgivare, anser han. I våras uppmärksammades privata Ultragyn, som krävdes på pengar från landstinget efter Expressens avslöjande att kliniken fuskat med ersättningen och registrerat mer kostsamma ingrepp än vad som i själva verket utförts.

– Det skulle krävas en gigantisk kontrollmekanism för att kontrollera alla kliniker. Man måste vara skoningslös mot dem som fuskar med skattepengar, och de måste ut ur systemet, säger Dag Larsson.

Sjukvårdslandstingsrådet Anna Starbrink (L), säger att hon är väl insatt i ärendet.

– Jag vet att de har gjort felaktigheter och att det rör sig om väldigt mycket pengar. Jag börjar bli hjärtligt trött på fuskare som förstör för sin bransch och för patienterna, säger Anna Starbrink.

Du kallar dem fuskare?

– Ja, de som inte följer reglerna brukar vi kalla fuskare. De här har fått yttra sig, och betalningskravet har till och med justerats. Jag förstår inte att det de inte bara betalar.

Ursprungskravet var på 5,8 miljoner kronor, vilket under våren förhandlas ner till fem miljoner kronor som är landstingets slutgiltiga krav.

Anna Starbrink säger att hon inte är främmande för att diskutera klinikens vårdavtal.

– När en vårdgivare inte lever upp till förväntningarna och följer reglerna, så bör vi öppna en diskussion för det. I det här fallet vill jag att frågan reds ut ordentligt först, säger Anna Starbrink.

Läs mer: Alliansen förlorade omröstning om kritiserat vårdval

Vårdval hud dras sedan införande av skenande kostnader, vilket DN tidigare berättat. Mellan 2012 och 2014 ökade kostnaderna för vårdvalet med 104 procent. I höstas beslutade den styrande borgerliga alliansen att införa remisstvång för de vårdval där kostnaderna ökar okontrollerat.

DN har sökt företrädare för Kungsholmens hudklinik. Företagets företrädare uppger att de kommer att återkomma med svar under tisdagen.
