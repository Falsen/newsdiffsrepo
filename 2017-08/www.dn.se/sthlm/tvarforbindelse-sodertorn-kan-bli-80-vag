Tvärförbindelse Södertörn kan bli 80-väg
Anton Säll

Diskussionerna om Tvärförbindelse Södertörn, eller Södertörnsleden som den kallades tidigare, har pågått under många år. I våras togs beslut om sträckningen av vägen som kommer att gå mellan E4/E20 vid Skärholmen/kungens kurva, via Flemingsberg och vidare till riksväg 73 till Haninge.

Vägen har planerats sedan hösten 2014 och förhoppningen är att den ska vara färdig 2026. Nu kommer nya uppgifter om arbetet.

Tidigare i somras hölls ett möte där flera söderortskommuner, Trafikverket och Stockholms läns landsting deltog. Enligt ett protokoll från möte diskuteras besparingar på vägprojektet - som i tidigare nationell plan har haft en budget på 4,9 miljarder kronor. Trafikverket har tidigare flaggat för att kostnaderna kan bli högre.

Vid mötet diskuterades bland annat sänkta hastigheter på vägen som en besparingsåtgärd.

”Exempel på besparingar kan vara lägre hastighet 80 km/h”, står det i protokollet.

Den nya nationella planen för trafiksatsningar i Sverige lämnas över till regeringen under torsdagen.

Läs mer: Förbifarten kan bli ett lyft för pendlare
