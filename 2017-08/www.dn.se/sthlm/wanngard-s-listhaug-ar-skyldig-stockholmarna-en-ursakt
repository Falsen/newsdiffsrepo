Wanngård (S): ”Listhaug är skyldig stockholmarna en ursäkt.”
Sofie Österström

Under måndagen besökte Norges integrationsminister Sylvi Listhaug stadsdelen Rinkeby i Stockholm. Enligt ett pressmeddelande från Socialdemokraterna i Stockholms stad anordnade man besöket i en anda av öppenhet, för att bland annat dela erfarenheter, efter att ha blivit kontaktade av Norges ambassad i Sverige.

I pressmeddelandet kommenterar finansborgarrådet i Stockholm, Karin Wanngård (S), Listhaugs besök. Hon meddelar att Stockholm är öppet mot omvärlden, och att man arbetar hårt med integrationen.

– Den norska integrationsministern, Sylvi Listhaug, valde att använda vår gästfrihet till att göra populistiska och osanna poänger i den norska valrörelsen. Det gör mig både besviken och arg och jag tycker Sylvi Listhaug är skyldig stockholmarna en ursäkt, säger Karin Wanngård i pressmeddelandet.

– Integration bygger på att vi skapar respekt för varje enskild individ. Att hetsa och skapa rädslor är precis det motsatta, och en farlig väg att gå, meddelar Karin Wanngård vidare.

Läs mer: Uppgifter: Norska regeringen varnade svenska regeringen för Listhaug
