Jörgen Jonasson:  När var du på en förfest senast?
Jörgen Jonasson

Förfesten var det roligaste på kvällen.

Med tanke på hur många gånger den frasen uttalats av småsega söndagsflanörer så är det konstigt att det bästa med utekvällarna har upphört.

Handen på hjärtat, om du är 40-plus, när var du på en förfest senast? Alltså en riktig, där kompisgänget och ett par andra, okända individer, sammanstrålar i en spartanskt inredd lägenhet för att konsumera medhavd dryckjom – absolut ingen mat. Där minst två killar sitter på knä vid skivbackarna och kvällens höjdpunkt blir en utsläppt fågelspindel som kryper runt i lägenheten. Där en av de okända individerna blir en av dina absolut bästa kompisar när det är dags att stövla ut för att möta Stockholmsnattens alla frestelser.

Nåväl, allt har sin tid. Vi blir äldre, erfarnare och klokare. Ettorna i närförorterna har ersatts av större lägenheter eller hus och fyllts med barn och inkomsten kanske medger en utekväll där starkölen i en sunkig lya ersatts av ett glas bubbel på en sval hotellbar och med ett civiliserat samtal om kvadratmeterpris, ekologiska bagerier på Österlen och vårsalongen på Liljevalchs.

Men det är sällan man hör någon säga att fördrinken på hotellbaren var det roligaste med kvällen. Kanske för att 40-plussarna under läggandet av livspusslet glömt bort poängen med förfester och i stället lägger allt krut på det lätt överskattade i att ”vara i form” dagen efter.

Nu, när vi är så trötta att det här med att ”komma hem och lägga sig” blir det bästa på utekvällen, borde vi faktiskt satsa mer på det roligaste – och återupprätta förfesten.

Jörgen Jonasson är printchef och tycker efterfesten blir bäst om han får välja musiken.
