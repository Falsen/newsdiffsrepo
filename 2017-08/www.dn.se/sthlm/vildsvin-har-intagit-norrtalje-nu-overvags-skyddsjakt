Uppdaterad Igår

Publicerad Igår


Vildsvin har intagit Norrtälje – nu övervägs skyddsjakt
Anna Gustafsson

Mikael Pettersson blickar ut över sin förödda gräsmatta. I juni tog han över huset i villaområdet Solbacka i centrala Norrtälje från sin far. Sedan dess har vildsvin bökat upp halva gräsmattan fem gånger.

– Nu har de inte varit här på länge. Det var fyra dagar sedan. Vi har försökt strö ut gräsfrön, säger han.

Varje gång är det en grupp med grisar som kommit, alltid vid femtiden på morgonen. Mikael Pettersson visar bilder där grisarna bökar runt. En rullar sig i leran till synes oberörd. Bilderna har han också skickat till kommunen.

– De är otroligt oskygga. Jag kontaktade polisen och frågade om jag fick skjuta från balkongen. Men det fick jag inte, säger Mikael Pettersson.

På en äldre villatomt ett stenkast bort rullar Anneli Westergren varje kväll ut presenningar för att skydda sin gräsmatta. Vildsvin har både bökat upp gräsmattan, komposten och druckit ur fågelbadet.

– Vid 22-tiden en kväll hörde jag ett frustande. Jag gick ut och fick tag i sopkvasten för att ha något att beväpna mig med. Jag hörde dem springa i mörkret, som en hord. Sedan kom något rusande alldeles intill mig i mörkret, som en pansarvagn. Det var först då jag blev rädd, säger Anneli Westergren.

Någon kilometer bort på Långgarnsvägen, kunde villaägarna Irene och Gunnar Ruhn som har en sluttande tomt med utsikt mot vattnet, i våras sikta något som de tidigare aldrig sett.

– Det var en kväll när solen höll på att gå ner som jag såg att det var något djur som kom i vassruggarna. Jag trodde att det var ett rådjur, men när jag tittade med kikare såg jag att det var en gris, säger Gunnar Ruhn.



Grisarna bökar runt i Mikael Petterssons trädgård. En rullar sig i leran till synes oberörd. Bilderna har han också skickat till kommunen. Foto: Mikael Pettersson.

Under året har de sedan räknat till en grupp med ett 30-tal grisar nere vid vattnet. De har också flera gånger mött vildsvin allt närmare bebyggelsen.

– Det var en riktigt läskig incident nyligen när vi var på promenad en kväll vid 22–23-tiden. Plötsligt dök två kultingar upp på vägen. Sedan var de fyra. Och så plötsligt... två-tre meter ifrån oss i den täta skogen hördes ett högt grymtande, säger Irene Ruhn, som satte i gång Spotify för att mota bort grisarna. När inget hjälpte kallade paret på sonen som fick komma till undsättning med smällande grytlock.

De stora djuren inger respekt.

– Jag har känt mig hotad. En sugga väger 100 kilo, och när hon har kultingar så känner man sig ganska liten, säger Gunnar Ruhn.

Efter att en grupp med fem vildsvin en sen kväll letat sig upp på grannens tomt, och sprungit över deras egen, beslutade de att stängsla in. Ett elstängsel på några decimeters höjd ringar nu in tomten.

–  Biltema tjänar bra, de har haft många kunder, säger Gunnar Ruhn.

Flera boende som DN talar med säger att de nu är oroliga för att röra sig ute.

– De senaste två åren har de blivit fler. De höll på att skrämma skiten ur mig, säger Andreas Öberg som överraskades av en grupp vildsvin på hundpromenad med terriern Sigge i området Långgarn.

De senaste åren har antalet vildsvin ökat i Stockholms län. Det märks både i Jägareförbundets statistik i antalet avskjutningar, som mångdubblats sedan början av 2000-talet från 1.200 avskjutningar 2003 till 7.045 år 2015, och i en kraftig ökning av antalet viltolyckor med vildsvin under de senaste åren. Hittills i år har 98 viltolyckor med vildsvin inträffat bara i Norrtälje kommun.

– Vi ser en ökning av vildsvin i hela länet. I fjol var det ett jättebra ekollonår. Vi hade en mild och snöfattig vinter och då blir det lätt för vildsvinen att klara sig. I år har vi riktigt många vildsvinskullar, säger Arne Söderberg, vilt- och rovdjurshandläggare på länsstyrelsen.

När vildsvinen blir fler leder det till ökade skador på böndernas säd. Från flera håll rapporteras att vildsvinen kommit allt närmare bebyggelsen.

– Vildsvinen närmar sig bebyggelsen för att de letar efter mat. Som många viltarter lär de sig snabbt om människan är farlig eller inte.

Boende i tätbebyggda områden kan motverka att vildsvinen lockas dit genom att plocka bort fallfrukt och helst bygga slutna komposter.

Flera av de fastighetsägare som DN har talat med har vänt sig till Norrtälje kommun.

– Jag har mejlat kommunen. De som ringer säger att de bara blir bortkopplade, säger Anneli Westergren.

Andra berättar att de uppmanats att kontakta Johan Dahlqvist, som är viltsamordnare för kommunens tio kommunjägare. Hans telefon går nu varm.

– Jag har varnat för det här i flera år. Nu har vildsvinen börjat urbaniseras. Jag får flera samtal om dagen. Nyss ringde en förtvivlad kvinna, säger Johan Dahlqvist.

Däremot saknar kommunjägarna mandat att göra något åt problemet.

– Vi skulle gärna göra något. Jag har lagt fram ett förslag till handlingsplan som vi gjort tillsammans med Naturvårdsverket, men vi får inget uppdrag. Nu har vi bara rätt att skjuta skadade eller sjuka djur, säger Johan Dahlqvist.

Förslaget involverar kommunjägarna som har tillstånd att jaga inom tättbebyggt område. Huvudstrategin är att jaga hårdare intill stadskärnan.

Men kommunen har valt en annan väg.

– Vi ska pröva om vi kan flytta vildsvinen från Långgarn, för bland bebyggelsen kan man inte jaga. Jaktlaget som har jaktmarken precis intill ska försöka skrämma vildsvinen, så att de springer tillbaka till de områden där man kan jaga dem, säger Eva Källander, mark- och exploateringschef på Norrtälje kommun.

Villaägarnas vildsvinsproblem är inte kommunens ansvar, säger Eva Källander.

– Om det kommer djur in på tomten så är det fastighetsägarnas ansvar. Det får man skydda sig emot själv.

Vad gör kommunen?

– Det beror på hur man ser på saken. Om våra skattebetalare anser att man ska betala för vildsvinsbevakning på nätterna, den frågan har vi inte ens lyft. Det är kostsamt, och jag tycker att det finns viktigare saker att bevaka. I dag har vi ingen budget för att hålla efter vilt, och inget avtal för viltvård i tätorten i Norrtälje, säger Eva Källander.

Hon understryker att kommunen inte har någon anställd viltsamordnare. Någon kontakt med länsstyrelsen som har det regionala viltansvaret har inte kommunen haft.

– Jag känner inte igen bilden av att det skulle röra sig om någon invasion. Vad jag vet är det en grupp med fyra–fem vildsvin som håller till vid vattnet på ett ställe. Det känns som en storm i ett vattenglas, säger Eva Källander.

Christer Pettersson, vildsvinsexpert på Naturvårdsverket, har en annan bild. I förra veckan besökte han Norrtälje för ett möte med Johan Dahlqvist och företrädare för polisen.

– Min bild är att det är hög tid att kommunen sätter sig ner och tillsammans med de kringliggande markägarna och gör upp en tydlig plan. Förutom kommunens tjänstemän och politiker bör man skapa en mötesplats där även polisen och företrädare för olika fritidsområden är representerade. Det är viktigt att man har en strategi för att följa utvecklingen och minska numerären, säger Christer Pettersson.

Han anser att kommunen har ett samordnande ansvar.

– Kommunen får ju in vildsvinen på sina marker, och det drabbar medborgarna och skattebetalarna. Många blir rädda och osäkra om det kommer en stor vildsvinssugga gående.

För att minska de problem som vildsvinen skapar är rådet att öka jakten i ett större område utanför stadskärnan.

– Vildsvinen kommer ju från kringliggande områden, och genom en högre avskjutning kan man minska stammen.

Att det är hög tid för en handlingsplan grundar han på egna iakttagelser i Norrtälje.

– Jag kunde ju se hur villaägare har satt upp mycket avancerade stängsel för att skydda sig. Det är bra och kan vara effektivt som en akutåtgärd. Men man kan inte bygga ett samhälle där alla tomter och fritidshus har elstängsel, utan då måste man ha en förvaltningsstrategi, säger Christer Pettersson.

Efter att DN börjat ställa frågor meddelar Eva Källander att kommunen överväger skyddsjakt.

— Vi jobbar med alternativa förslag. Det kan komma att bli så att vi ändå går in och genomför ren skyddsjakt för att avhjälpa den situation vi just nu har i Norrtälje tätort, trots att det är farligt. Vi ska fatta beslut i början av veckan, säger Eva Källander.

Hon säger också att kommunen fortsatt diskussionen med kommunjägarna, och arbetar på en långsiktig lösning.

– Vi behöver ha ett ordnat jaktavtal för tätorten, och det hoppas jag att vi får på plats under hösten. Det håller inte med de här provisoriska lösningarna varje gång det uppstår situationer som rör djur, säger hon.



Foto i text: Alexander Mahmoudoch Benkt Eurenius (vildsvinet)
