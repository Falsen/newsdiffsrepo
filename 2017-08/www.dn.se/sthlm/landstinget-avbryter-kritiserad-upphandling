Landstinget avbryter kritiserad upphandling
Anna Gustafsson

Hälso- och sjukvårdsnämnden fattade i går beslut att avbryta en pågående upphandling av öppen och sluten geriatrik på Dalens och Handens sjukhus. Upphandlingen har fått utstå skarp kritik av flera vårdbolag, som ansett att upplägget med mycket lågt ställda krav gjorde att lottning i slutänden skulle fördela miljardkontraktet.

– Vi är väl inte helt nöjda med hur den här den här upphandlingen fortlöpte. Och på de anbud som vi fick in. Vi är lite besvikna på vårdgivarna och branschen och lite besvikna på oss själva. Nu gör vi en omstart med ett nytt vårdval, vårdval senior som ska knyta upp vården för de äldre, säger Marie Ljungberg Schött (M), sjukvårdslandstingsråd.

Budskapet från den borgerliga alliansen blir ett vallöfte.

– Vårdval senior kommer att införas när vi vunnit valet 2018. Då kan vi ha det på plats första kvartalet 2019.

Målsättningen med vårdvalet är lösa en av äldrevårdens olösliga knutar – att förhindra att sjuka äldre hamnar mellan stolarna av olika utförare av omsorg, hemsjukvård, akutsjukvård och primärvård i landsting och kommun. Men för att få det att fungera är det mycket som återstår – till exempel måste alla länets 26 kommuner involveras i den borgerliga valfrihetsreformen.

Dalens och Handens sjukhus har också avtal med landstinget som löper ut. Kritiken mot den avbrutna upphandlingen är skarp. Socialdemokraterna kallar det för ”ytterligare en upphandlingsskandal”.

– Jag har själv varit bekymrad för den här upphandlingen, där förutsättningarna gjorde att den kunde avgöras genom lotteri. Nu avbryts det, med motiveringen att man ska införa ett nytt vårdval! Men frågan är - vad ska hända med verksamheten på Dalens och Handens sjukhus nu när deras avtal löper ut? Risken är överhängande att det utbryter kaos, säger Dag Larsson (S), oppositionslandstingsråd.

S föreslår i stället att upphandlingen görs om.

– Vi vill att det görs en kvalitetsupphandling om vården på Dalens och Handens sjukhus, säger Dag Larsson.
