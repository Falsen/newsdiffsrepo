Hittade blodig man under köksbordet
John Falkirk

Polisen fick ett samtal vid halv åtta på tisdagskvällen om att en berusad man påträffats under ett köksbord i en bostad. Personen ska ha haft en blåtira och sprucken näsa. Han hade blöta jeans men ingen tröja på sig.

Innan polisen hunnit komma till platsen hade mannen, som var i 40-årsåldern, försvunnit.

– Han låg och sov under anmälarens köksbord. När han blev tillfrågad om vad han gjorde där sa han att det handlade om liv och död. Sedan gick han. Ingenting saknades i bostaden, säger Ann-Charlotte Svensson, stationsbefäl på polisen i Norrtälje.

Patruller letade i närområdet efter den berusade personen men kunde inte hitta honom. Ingen anmälan har gjorts.
