Publicerad 14:43


Riksmarsch mot BB-krisen i hela landet



Anna Gustafsson


Följ skribent




















Under sommaren har förlossningsvården varit extremt pressad. Barnmorskor har vittnat om en allt stressigare arbetssituation, och flera har lämnat förlossningsvården. Det är upprinnelsen till ”En arg jäva riksmarsch mot BB-kaoset", som arrangeras på söndag. Bakom arrangemanget står gruppen Födelsevrålet tillsammans med Cissi Wallin och Emily Comeau Hellsing.

– Det blir en protest mot utvecklingen förlossningsvården. Det kommer larmrapporter varje sommar. Vi har fått nog. Därför demonstrerar vi, säger Emily Comeau Hellsing.

Hon pekar på att de protester som hörts hittills har kommit från barnmorskor och födande mammor.

– Det här är en marsch för alla, en folkets marsch.

Under fredagen kom löftet från Ella Bohlin om att den ekonomiska ersättningen till förlossningsklinikerna i Stockholms län ska höjas.

– Det får vi väl se hur det blir med den saken. Det talas av och till om hur det tillförs pengar. Men larmrapporterna om hur kvinnor måste flyttas även i aktiv förlossning har inte tystnat, säger Emily Comeau Hellsing.

Är det här en kvinnofråga?

– Självklart är det en kvinnofråga, eftersom män inte föder barn. Jag är säker på att det påverkar att et är ständig kris.

Hittills har 2000 personer i Stockholm markerat på Facebook att de kommer att närvara vid marschen, som kommer att avgå från Mariatorget och avslutas på Medborgarplatsen. Samtidigt arrangeras marscher i Göteborg, Uppsala, Örebro samt på tio andra platser i landet.

Sjukvårdslandstingsrådet Ella Bohlin (KD) hälsar att hon kommer att gå förbi Stockholmseventet men inte delta. Hennes pressekreterare pekar på att det finns en säkerhetsaspekt, eftersom anslaget kan uppfattas som aggressivt.

– Jag skulle inte kalla det aggressivt, men hon väljer ju själv sina ord, säger Emily Comeau Hellsing.
