Svensk fika möter amerikanska sötsaker
Sofia Edgren

Vad är Mr Cakes specialitet?

– Amerikanska bakverk möter svensk fika med en tvist. Förutom grymma tårtor, bakelser, donuts, cronuts och cupcakes kör vi luncher och bruncher.

Ni öppnar i A House som ligger i Arkitekturskolans gamla lokaler, varför just där?

– Tidigare var det rätt lugna kvarter, men sedan A house med alla sina tech-entreprenörer öppnade i byggnaden är det massa rörelse i kvarteret. Jag har träffat på många som är supertaggade på att det händer något i kvarteret.

Du ser inga hinder med att öppna ett konditori i en stad där det pågår en hälsotrend som förkunnar förbud mot socker och mjöl?

– Äh, den trenden känns inte så stor. Jag satsar på alla de som gillar att fika i stället! Hälsa handlar främst om det du äter varje dag, inte något du unnar dig då och då. Och de dagar man tränar tycker jag gott man kan trycka i sig ett bakverk med gott samvete. Dessutom är ju njutning en del av en god hälsa.

Vilket är ditt eget favoritbakverk?

– Saltkolatårta. En dröm gjord på vaniljbottnen, krispiga saltkolapuffar och karamellmousse.
