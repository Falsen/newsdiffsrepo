Uppgifter: Norska regeringen varnade svenska regeringen för Listhaug
DN

– De (norska regeringen, reds anm) tog kontakt och varnade för att det här besöket kanske hade felaktigt syfte och bad om ursäkt på förhand, säger den centralt placerade uppgiftslämnaren till tidningen.

I slutet av förra veckan ska varningen från Oslo ha kommit.

– Norges regering tyckte att den egna norska migrationsministern hade fel agenda och att besöket kunde användas på ett felaktigt sätt, säger en källa till Aftonbladet.

Norska regeringen består av ministrar från Høyre, motsvarande svenska Moderaterna, och högerpopulistiska Fremskrittspartiet, väl etablerat i Norge sedan tidigt 1980-tal. Sylvi Listhaug representerar Fremskrittspartiet, som på sitt program har en klart invandringskritisk dagordning – som integrationsministern pläderar för med stort engagemang.

Norge är mitt uppe i en intensiv valrörelse inför Stortingsvalet som hålls måndag den 11 september. Kritiska röster ser Sylvi Listhaugs besök i Stockholm och utflykten till förorten Rinkeby som röstfiske inför valet.

Norska utrikesdepartementet avvisar Aftonbladets uppgifter om att en varning skulle ha tillställts utrikesdepartementet i Stockholm:

– Från utrikesdepartementets sida ställer vi oss helt oförstående till uppgiften om kontakt mellan norska och svenska UD för att varna för, eller ursäkta statsrådet Listhaugs besök, säger Frode Andersen, presstalesperson vid utrikesdepartementet i Oslo, till norska tidningen Aftenposten.
