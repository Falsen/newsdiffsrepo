22-åring i Tensta kan ha skjutits av misstag
Ulrika By

Det var strax efter klockan halv nio i fredagskväll som det inkom larm om skottlossning vid Risingeplan i Tensta, nordvästra Stockholm.

En skottskadad person, en 22-åring, fördes till akuten i en polisbil, men hans liv gick inte att rädda. Han avled av sina skador på sjukhuset.if(DN&&DN.Ads){DN.Ads.initAd('a090550f-art1');}

Polisen inledde då en förundersökning gällande mord. Den 34-årige man som nu häktats greps 22.50 samma kväll som skjutningen inträffade. Han är, precis som offret, skriven på en adress i närområdet.

Men när kammaråklagare Anna Lilje på tisdagseftermiddagen begärde 34-åringen häktad vid Solna tingsrätt lydde brottsrubriceringen ”grovt vållande till annans död och grovt vapenbrott”.

– I nuläget gör vi bedömningen att det inte handlade om ett uppsåtligt dödande. Det är de uppgifter som den nu begärde häktade lämnat i förhör i kombination med den avlidnes skador som gör att brottsrubriceringen justerats, säger Anna Lilje.

Hon vill inte gå in på några detaljer och understryker att det fortfarande är oklart vad som egentligen hände på platsen.

– Min uppfattning är att det finns sannolika skäl att tro att den person som nu häktats höll i vapnet. Hur många som fanns på platsen vet vi dock inte i dag, fortsätter Anna Lilje.

Mannen förnekade vålande till annans död, men erkände vapenbrott. Via sin advokat Kristina Bengtsson Ljunggren motsatte han sig häktning. Enligt DN:s källor är 34-åringens förklaring till det som hände att 22-åringen själv höll i vapnet när det avlossades.

Inget vapen har tagits i beslag och det finns inte heller något känt motiv till händelsen.

Enligt DN:s källor kände offret och gärningsmannen varandra, vilket åklagaren också bekräftar.

22-åringens död har väckt starka reaktioner och också skapat stor oro i Tensta, inte minst för att det ska utkrävas hämnd. Att det finns en misstänkt gärningsman kan dock, enligt DN:s källor, trots allt väcka visst hopp:

– Det är otroligt viktigt att en händelse som den här kan få ett uppklarat avslut. Det har varit för många skjutningar under de senaste åren som bara lämnat frågetecken efter sig, säger en person med insyn.
