Karolinska lämnar samarbetet med amerikanska ICHOM
Anna Gustafsson

Karolinska universitetssjukhuset bryter nu samarbetet med ICHOM, International Consortium för Health Outcomes.

– Vi har bestämt oss för att formellt avbryta kontraktet med ICHOM. Efter ett år har vi möjlighet att avsluta kontraktet, och det har vi beslutat att göra, säger sjukhusdirektör Melvin Samsom.if(DN&&DN.Ads){DN.Ads.initAd('552db36d-art1');}

Varför då?

– Vi tycker fortfarande att det är viktigt att göra internationella jämförelser av vårdresultat men det kan vi göra på egen hand. Vi behöver inte en tredje part som ICHOM för det, säger Melvin Samsom.

DN har i flera artiklar uppmärksammat Karolinska universitetssjukhusets samarbete med det amerikanska icke-vinstdrivande bolaget ICHOM, med säte i Boston. Bakom ICHOM står det amerikanska konsultbolaget Boston Consulting Group, BCG, tillsammans med Harvard business school och professor Martin Ingvar på Karolinska institutet.

Bolaget har byggts upp genom så kallad fundraising, och Karolinska har som strategisk partner under ett år bidragit med 100.000 dollar – cirka 1 miljon kronor – och även bidragit med expertis i företagets arbetsgrupper, liksom med att ta fram och införa ICHOM:s mätstandarder för vårdresultat för fyra diagnoser. ICHOM-arbetet är en fortsättning på BCG:s arbete med managementmodellen värdebaserad vård. Samarbetet har ifrågasatts, dels för kopplingarna till konsultbolaget, liksom för det privata bolagets mål att samla internationella patientdata centralt i ett internationellt kvalitetsregister, rest såväl etiska som juridiska frågor.

– Vi har inte lämnat ut några patientdata, säger Melvin Samsom.

Genom kontraktet överlät Karolinska alla ideella rättigheter och eventuella patent till Ichom, och sjukhusets logga fanns tydligt exponerad på företagets hemsida.

Efter DN:s granskning valde Karolinska i juni att avvakta med att förlänga avtalet med Ichom. Västra Götalandsregionen, som också ingått ett partnerskap, drog sig tillfälligt ur samarbetet. Och i juli fattade Karolinska universitetssjukhuset beslutet att avbryta helt, vilket meddelades ICHOM den 12 juli.

Partnerskapet med Ichom har ifrågasatts, bland annat av läkarföreningen på Karolinska universitetssjukhuset, som varnat för att patientdata från svenska patienter riskerar att föras ut utomlands. Läkarföreningens ordförande Yvonne Dellmark är positiv till att samarbetet nu är avslutat.

– Vi ser väldigt positivt på att Karolinska nu tar ett eget ansvar för kvalitetsuppföljningen efter sina egna behov. Det är också positivt att man inte längre är beroende av ett en tredje part, speciellt inte av ett affärsdrivande bolag som Boston Consulting Group. När sjukhuset äger sina egna data, så vet man också vad de står för och hur de använts, säger Yvonne Dellmark.

Melvin Samsom säger nu att Karolinska universitetssjukhuset fortsätter samarbetet med internationella jämförelser i en annan form. Under våren har Karolinska tillsammans med  universitetssjukhuset Vall d´Hebron i Barcelona tagit initiativ till ett nätverk av universitetssjukhus i Europa, för jämförelser av vårdresultat. Hittills har nio universitetssjukhus anslutit sig.

– Vi har en överenskommelse om ett nätverk som blir nästa steg för oss att göra internationella jämförelser, säger Melvin Samsom.

Enligt Karolinska universitetssjukhuset var utvärderingen av det första årets partnerskap med Ichom planerad. Och enligt Melvin Samsom har Karolinska universitetssjukhuset nu helt avslutat det kritiserade samarbetet med Boston Consulting Group.

– Jag har tidigare sagt att vi skulle fasa ut samarbetet med konsulter där det går. Vi skulle fasa ut samarbetet med Boston Consulting Group före sommaren, och det har vi gjort, säger Melvin Samsom.
