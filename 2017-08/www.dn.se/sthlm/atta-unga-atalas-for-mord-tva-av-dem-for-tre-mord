Åtta unga åtalas för mord – två av dem för tre mord
Ulrika By

Det var sannolikt bara en slump att mordet på 39-åringen bevittnades av mamman till den 25-åring som mördades sex veckor tidigare – ett mord som 39-åringen hade bevittnat och som han sedan kom att bli mördad för.

I dag väcktes ett stort åtal vid Solna tingsrätt. Det handlar om mordet på en 25-åring som sköts till döds i Solna den 22 januari i en gänguppgörelse och knivmordet på ett par i Hallonbergen den 7 mars – ett mord som kan ha berott på att den 39-årige mannen berättat för polisen om vad han sett den 22 januari.

Polisen kopplade omedelbart ihop dubbelmordet i Hallonbergen med mordet på 25-åringen – inte minst för att den mördade 39-åringen själv pekade ut gärningsmännen i larmsamtalet han själv ringde till polisen, precis innan han mördades:

39-åringen slog själv larm om överfallet. I förundersökningen finns larmsamtalet återgivet:

– Polisen.

– Dom bröt sig in i min och min frus lägenhet, slog sönder en ruta, det var X och Y och två till som jag inte såg... Min fru är själv kvar i lägenheten, kom och hjälp.... X var han som sköt den 22 februari...

Polisen: – Vad vill dom er?

39-åringen: – Vi är vittnen till att dom sköt...

Polisen: – Hur vet du att de var dom....

39-åringen: – Jag såg det.. (från att ha pratat skärrat börjar mannen skrika) – X är här, han har en kniv han tänker hugga mig (mannen pratar skärrat/skriker/tumult) ......jag blöder

Det visade sig alltså att samma personer som misstänks ha mördat 25-åringen också misstänks ligga bakom dubbelmordet. För polisen handlade det bara om att kunna leda det i bevis.

Och det har man enligt åklagaren lyckats med:

– Det är oerhört grovt och utfört av väldigt unga personer. Jag är nöjd med att samarbetet mellan polis, åklagare och Nationellt Forensiskt Center fungerat så bra och effektivt att vi trots allt hyfsat snabbt kunnat åtala de inblandade, säger kammaråklagare Olof Calmvik.

Åtalet är omfattande. Mordåtal väcks mot åtta män i åldrarna 16-21 år. Två av dem åtalas för alla tre morden. En nionde person åtalas för skyddande av brotsling.

Åtalet omfattar också grovt övergrepp i rättssak, synnerligen grovt vapenbrott, grovt vapenbrott, narkotikabrott och misshandel.



Olof Calmvik och Oskar Edvardsson under presskonferens. Foto: Magnus Hallgren

Som DN redan innan åtalet berättat handlar det om en konstellation av unga, tidigare i princip ostraffade män, skrivna i Hallonbergen, Sundbyberg.

En har tidigare åkt fast för olovligt brukande, och ett olaga hot.

Den person som tycks stå i centrum för den grova brottsligheten – en 21-åring som enligt den paragraf 7-undersökning som gjorts bör genomgå en större rättspsykiatrisk undersökning – står i dag åtalad för tre mord. Tidigare hade han officiellt gjort sig känd för polisen enbart genom att köra moppe utan hjälm.

Läs mer: ”Från moppekörning utan hjälm till mord”

I det här målet har han tydligt utmärkt sig genom att skrika okvädningsord och peka finger åt tingsrätt och åklagare under häktningsförhandlingarna. Han har bytt advokat tre gånger under polisutredningens gång.

Enligt DN:s uppgifter så är det en rad olika konflikter som ligger bakom dödsskjutningarna. I grund och botten handlar det om narkotikahandel, men med i bilden finns också hämndmotiv av olika karaktär. Kopplingar till tidigare grov brottslighet, inklusive andra skjutningar, saknas inte.

Bild från Solna tingsrätt i mars och häktningen av de tre misstänkta för delaktighet i mord i Hallonbergent. Två kompisar var också på plats och lyssnade till häktningsförhandlingarna - de gick in i svarta luvor. Foto: Lisa Mattisson

Just den här kedjan av våldsamma händelser började den 22 januari då en 25-åring besköts i ett garage i Hallonbergen. Han skottskadades och tog sig in i en bil som kördes av en 18-årig bekant, samme person som nu står åtalad för skyddande av brottsling.

• Läs mer: ”Män häktade för medhjälp till mord”

25-åringen blev dock endast skottskadad. Hans ”fiender” i det här fallet – sex unga män – följde efter bilen mot Karolinska sjukhuset. Bilen prejades av vägen och mannen sköts igen – den här gången avled han. Föraren av bilen, 18-åringen, som blev vittne till att hans vän sköts till döds, försökte efter mordet undanröja bevis för vad som hänt, där av åtalet om skyddande av brottsling.

– Allt har föregåtts av planering och samarbete mellan de åtalade, anser Olof Calmvik.

Efter mordet på 25-åringen åkte de åtalade i en bil till Hornsbergsstrand där de dumpade vapnet, ett vapen som polisens dykare kunnat säkra och ta i beslag.

Den 7 februari kunde tre män gripas, misstänkta för inblandning i mordet. De häktades först misstänkta för medhjälp till mord.

– De har själva berättat ganska detaljerat i förhör om hur det gått till, konstaterar Olof Calmvik.

Under mordutredningen knackades det sedan dörr i Hallonbergen.

Under det arbetet kom det fram att det fanns ett bra vittne till skottlossningen i garaget, en 39-årig man. Mannen bodde i närheten av det garage där den första skottlossningen inträffade – men var också bekant med fler av angriparna, inte minst då polisen misstänker att de tidigare gjort narkotikaaffärer ihop.

Bild från häktningen av 20-åringen misstänkt för delaktighet i mord i Hallonbergen. Foto: Lisa Mattisson

Enligt DN:s källor berättade 39-åringen om detta när mordutredarna knackade dörr. Någon anledning att misstänka att han därför själv skulle vara utsatt för fara fanns inte i det läget.

Men den bedömningen visade sig vara helt felaktig. Den 7 mars knivmördades först 39-åringens fru, och sedan han själv på öppen gata. Mannen försökte fly undan gärningsmännen genom ett fönster i parets lägenhet, men blev upphunnen och attackerad med kniv på gatan.

• Läs mer: ”Två mördade i Hallonbergen – polisen tvingades skjuta”

Polisen kom till platsen när knivöverfallet fortfarande pågick och det blev ett dramatiskt gripande på plats, där polisen avlossade skott, dock utan att skada någon.

Endast en av de åtalade, en 16-åring, har erkänt medhjälp till mord. Övriga nekar. Advokaterna har belagts med yppandeförbud.

Rättegången startar den 5 september och beräknas hålla på i 28 dagar i säkerhetssalen i Stockholms tingsrätt.
