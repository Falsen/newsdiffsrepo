DN-läsarna: Sänk Djurgården
Anton Säll

Hela 28 procent av läsarna skulle helst offra Djurgården först. Det framgår av omröstningen DN.se/sthlm.

Cecilia Hagen, journalist och mångårig djurgårdsbo, säger till DN att hon förhåller sig skeptisk till resultatet.

– Jag tycker faktiskt att det skriker fake news. I vart fall verkar det vara en mycket opålitligt utförd undersökning. Varenda stockholmare skulle väl sakna Djurgården.

Hon vill i stället offra en annan ö.

– Om jag fick välja skulle jag offra Kastellholmen. Vad är den till för? Den är dessutom så liten, mycket mindre än Djurgården.

Cecilia Hagen. Foto: Lennart Isaksson

DN erfar att en stor del av rösterna trillade in efter att länken till omröstningen spridits på AIK-vänliga hemsidor, där läsarna uppmanades att rösta emot Djurgården inför derbyt på Friends Arena som spelades under söndagen.

Näst flest röster fick Södermalm med 18 procent av rösterna, vilket gör ön till den minst populära bland de tätbebyggda öarna som tävlade i omröstningen. En läsare motiverade sin röst på Södermalm med att Kungsholmen helt enkelt är en vackrare plats.

På tredje plats hamnade Kungsholmen, tätt följd av Beckholmen. Kungsholmen har tidigare mötts av kritik från bland annat hiphopproducenten DJ Sleepy, som på Twitter skrivit att han står bakom en rivning av hela Kungsholmen.

”Jag tror på att helt ta bort Kungsholmen som ö. Ingen behöver den. En stor och fin fjärd mellan Vasastan och Södermalm vore att föredra”, skrev han på Twitter.

Stockholms populäraste ö verkar vara Skeppsholmen. Bara en procent av alla röstande ville helst offra Skeppsholmen först.

Läs mer: Vad kan du om Stockholms öar?
