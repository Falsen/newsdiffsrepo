"Mycket stor majoritet" M-politiker i Stockholms län kräver att Kinberg Batra avgår
Mats J Larsson

Det ena telefonmötet hölls med förbundsstyrelsen i Stockholms län och det andra med alla kommunalråd, oppositionsråd och landstingsråd.

– I båda fallen var det en mycket stor majoritet som vill att Anna Kinberg Batra avgår, säger Jimmy Baker som deltog i båda dessa möten.

Han uppmanar sin partiledare att stiga åt sidan så att en ny partiledare kan väljas på partiets arbetsstämma i mitten av oktober.

– Om det är så att man sätter partiet framför sin egen person borde man kanske själv komma till insikten att man borde lämna, säger Jimmy Baker.

Avgångskravet kommer efter att DN/Ipsos i tisdags publicerade en opinionsundersökning där Moderaterna kraftigt tappat i förtroende. I Stockholms valkrets är de inte störst parti längre efter att ha sjunkit med tio procentenheter sedan tredje kvartalet 2016, till 19 procent.

Läs mer: Avgångskraven mot Kinberg Batra växer

Efter att mätningen publicerats gick Pehr Granfalk, moderat kommunalråd i Solna, ut med krav på hennes avgång. Nu får han medhåll från Olle Reichenberg, kommunalråd i Danderyd (M):

– Vi går mot ett mycket dåligt valresultat. Då kan vi välja att byta partiledare efter eller före valet, säger han, och menar att bytet bör ske innan valet.

Med anledning av partiledarens låga förtroende ska förbundet i Stockholm hålla ett krismöte över telefon under förmiddagen.

– Förbundet här i Stockholms län ska ha en telefonkonferens med en allmän diskussion om oppositionsläget och med tanke på vad som hänt senaste dygnet kommer vi även diskutera partiledaren, säger Olle Reichenberg.

Han menar att det inte är politiken, utan kommunikationen, som brister.

– Vi har många väldigt bra och kloka förslag, men vi har ett kommunikativt problem. Jag upplever inte att det klickar mellan partiledaren och väljarna.

Olle Reichenberg har inget eget förslag på en ersättare.

– Jag tycker att det är för tidigt att tala om exakta personer, däremot kan man diskutera vilken profil en ledare ska ha. Jag vill se en tydlig och kommunikativ ledare med ett känt ansikte internt och utåt.

Även Parisa Liljestrand, kommunalråd i Vallentuna (M), vill se partiledarens avgång.

– Jag trycker att vi just nu behöver en ny partiledare. När vi inte anses vara tydliga är det är partiledaren som bär det yttersta ansvaret, säger hon till tidningen Mitt i.



DN har sökt Joakim Larsson, ordförande för Moderaterna i Stockholms stad som utgör ett eget partidistrikt. Han vill inte ge någon kommentar.
