Eva-Karin Gyllenberg: En positiv historiebild från Skansen
Eva-Karin Gyllenberg

Hej!För det första: ”Kalle” och ”Emma” står staty vid huvudingången till Skansen. Vilka var dessa båda människor och vem var konstnären? För det andra: hur fick Blåsut sitt egendomliga namn?Med vänlig hälsning Mikael Bruzell, Haninge

Svar: Om vi börjar med konstnären så är bronsskulpturen gjord av David Wretling (1901–1986). Han lär ha gjort skissen redan 1934, men skulpturen blev färdig först 50 (!) år senare. Kalle och Emma kom på plats intill Skansens huvudentré 1985.if(DN&&DN.Ads){DN.Ads.initAd('fc3946c8-art1');}

Verket är signerat av skulptören, men på sockeln syns även bokstäverna KdM, initialerna för Kar de Mumma, alias Erik Zetterström, skriftställaren som engagerade sig för att Kalle och Emma skulle förevigas i brons.

Kalle och Emma har funnits i verkligheten, men de hette något annat. Djurgårdskalle, som han också kallades hette egentligen Axel Valfrid Lindvall och Emma hette Emelie Gustava Sjöström. Kalle föddes 1866, Emma tre år senare.

På stockholmskallan.se, detta fantastiska arkiv, kan man läsa mer om paret. Kalle försörjde sig genom att sjunga på Stockholms gårdar. Emma och hennes pappa (som var sprängarbas, men blivit blind efter en sprängolycka) underhöll med positiv och sång.

När fadern avled var Emma tvungen att leta efter en ny partner. Hon hittade Kalle och de båda stod utanför Skansen (där skulpturen finns i dag) i 30 år.

Kalle avled 1934, Emma överlevde honom med fem år, men parets minne lever, inte enbart i form av bronsverket. När Emma dog 1939 skänktes hennes hatt och tre insamlingsbössor till Stadsmuseet som även fick ta emot Kalles vevpositiv, hans hatt och – inte att förglömma – hans lösmustasch. Den har fått ett eget inventarienummer: SSM 3924.

Dagens överkurs: Djurgårdskalle och hans Emma, som för övrigt vilar på Skogskyrkogården har gått till musikhistorien tack vare revykungen Karl Gerhard. I kupletten ”Det rara gamla paret” lyder en av verserna:

”Det rara gamla paret från anno dazumal/ni minns väl Djurgårdskalle och Emma, hans vestal,

kring oss slog Visans vänner var sommarkväll en ring/och med bössan gick hans Emma omkring.”

När det gäller namnet Blåsut så är det enligt Stockholms gatunamn ett namn efter ”bebyggelsen Blåsut (Skogsvachtartorp eller Blåsut 1782), tidigare torp under Hammarby gård”. Ordet betyder blåsig plats eller blåsväder.

Läs fler frågor till Eva-Karin här
