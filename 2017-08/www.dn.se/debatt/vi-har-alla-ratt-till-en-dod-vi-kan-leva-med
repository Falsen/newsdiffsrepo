DN Debatt.  ”Vi har alla rätt till en död vi kan leva med”
Birgitta Ohlsson (L), riksdagsledamotLina Nordquist (L), oppositionslandstingsråd UppsalaAnita Jernberger (L), regionråd ÖstergötlandHelena Hagberg (L), oppositionsregionråd VästmanlandCarin Hasslow (L), ledamot i landstingsfullmäktige VästerbottenJens Sundström (L), oppositionsregionråd NorrbottenPierre Edström (L), oppositionslandstingsråd KalmarNils Ingmar Thorell (L), gruppledare landstinget Blekinge

Vi dör bara en gång, men hur? Svaret är: olika. Vården i livets slutskede är inte rättvis i vårt land. Fel bostadsort kan bli en sista nitlott, liksom fel diagnos. Många människor med cancer, kronisk lungsjukdom, hjärtsvikt och demens som borde få palliativ vård får den inte i dag. Och vår ålder kan fälla oss. Barn är barn, inte små vuxna, men mer än var fjärde barnklinik i Sverige har inga särskilda rutiner för att ta hand om döende barn.

Palliation kommer av latinets pallium: ”omslutande mantel.” WHO beskriver vården som hjälp med kropp och psyke, men också med sociala och existentiella behov. Men trots stora framsteg är svensk sjukvård fortfarande ojämlik hela livet, ända in i döden.

Livet nära döden måste få vara meningsfullt och få ta plats. Vård i livets slutskede kräver fler vårdplatser på hospice, men är så mycket mer än sängar i avskilda hus med adress i större städer: fyra av fem av oss kommer att behöva palliativ vård, varje år mer än sjuttiotusen människor, och eftersom många av oss vill dö hemma behövs stärkt kunskap, hembesök i hospicevården och mer palliativ omsorg med tid såväl för den döende som för hennes nära. Det krävs tid till sista andetaget. Och sedan under tomma månader därefter, för dem som bli kvar.

Svenska Palliativregistret beskriver att vi bör få vårdas där vi vill dö, att vi ska veta att våra närstående får stöd, att vi inte ska behöva dö ensamma. Så ser det inte alltid ut i dag. Ett brytpunktssamtal är den stund en människa får veta av sin läkare att hennes sjukdom nått den punkt då bromsande behandling bör avslutas, men Socialstyrelsen rapporterar att bara varannan dödligt sjuk patient får ett sådant samtal. Vi får aldrig acceptera detta. Det måste vara en rättighet för en människa att få veta att hon inom kort kommer att dö av sin sjukdom, annars fråntas hon möjligheten att ställa frågor, forma sin sista tid och ta avsked. Vi stjäl människors delaktighet i sin egen död.

Det slutar inte här. Färre än varannan patient smärtskattas under sin sista tid – vi dör utan att någon vet om vi har ont. Variationen över vårt land är dessutom stor: i vissa landsting får bara var femte döende en smärtskattning. Fyra av fem människor får den därmed inte.Det måste vara en rättighet för en människa att få veta att hon inom kort kommer att dö av sin sjukdom, annars fråntas hon möjligheten att ställa frågor, forma sin sista tid och ta avsked.

Socialstyrelsen kritiserar okunskapen i palliativ vård och beskriver även att personalen får mycket lite stöd inför känslomässigt tunga situationer. Bara en av åtta sjuksköterskor och undersköterskor i kommunal sjukvård får handledning och stöd fyra gånger per år, och inom palliativ sjukhusvård är stödet ett lotteri: hälften får det på sina håll, på andra håll bara var tionde. Detta är de människor som ska stötta sina patienter genom livets sista tid, in i döden. Stödet måste säkras, allt annat är en omöjlighet.

Döden är inte underlig eller märklig, inte något vi kan förhindra eller skydda oss från. Men vi måste få möta den som människor och leva tills den är hos oss. Är det så i dag? Sedan 1990-talet har över 32.000 platser försvunnit från äldreboenden. Nära 10.000 äldre behöver hemtjänst nära fyra timmar varje dygn. Över 3.000 människor behöver hjälp hela tiden, dygnet runt. Ska nyutflugna tonåringar och hemtjänstpersonal med tidsbrist ensamma bära dessa människors sista tid på sina axlar? Vi kan bättre. Vi måste bli sedda, måste få leva hela livet, in i döden. När det inte finns bot behöver livet vara värdefullt, tryggt och så smärtfritt som möjligt. Det behövs fler äldreboenden med palliativ kompetens och tid att se människan. I kommuner där äldre själva får välja när de vill flytta blir det inte dyrare, men bättre.

Sjukvård och äldreomsorg behöver bättre rustas för att möta människor i sorg och förtvivlan, lyssna på den som accepterat, men behöver stöd. Palliativ forskning är en av nycklarna till detta. Dessutom är sjukvårdens kvalitetsregister en grundbult för systematisk förbättring inom palliativ vård – om tid finns att fylla i dem och bedöma vad informationen innebär. För så är det: den information som kan vara avgörande för framtida patienter är enormt resurskrävande för dyrbar sjukvårdspersonal att registrera, och den görs år 2017 till stor del manuellt.

Vem ser oss när den vi älskar dör från oss? Nästan varannan kommun har inget sådant stöd i dag. Var tredje änka och änkling lindrar sin sorg med alkohol, men många vårdcentraler ger inget anhörigstöd under patienters sista tid i livet. Trots att barn i sorg riskerar sin framtid och det ibland går så långt att de skadar sig själva allvarligt har alldeles för få vårdcentraler rutiner för att ta hand om barn när de förlorar någon de älskar. Var tredje specialistmottagning saknar förmåga att hjälpa. Och vårdens ansvar slutar inte när en människa dör. Det är oacceptabelt att var fjärde barnklinik inte har säkra rutiner för att kunna besvara föräldrars frågor när deras barn dött.

Stödet till anhöriga behöver öka omgående, varför inte genom statligt stöd till ett digitalt anhörigcentrum med expertstöd? Anhöriga förtjänar även en nationell anhörigstödlinje för gott stöd dygnet runt, oavsett bostadsort. Liberalernas nationella sjukvårdsgrupp kräver detta, och det är viktigt.

Sjukvården måste avbördas tidskrävande myndighetsrapportering och registerarbete och få tid för samtal, stöd och omvårdnad. Döende måste få medmänniskors stöd att leva, och stödet att sörja sin egen död. Inga traineejobb kan skapa detta – vad som behövs är klokt styrda myndigheter, utbildning i palliation i sjukvårdsutbildningar, automatiserad uppföljning, god tid för forskning, stöd och handledning i sjukvården och inte minst tiden att se en människa och hennes nära.

Vi får inte svika i bokstavligen sista stund, för dödens politik är livets. Vi har alla rätt till en död vi kan leva med.
