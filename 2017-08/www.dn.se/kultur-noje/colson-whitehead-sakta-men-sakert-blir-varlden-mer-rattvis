Colson Whitehead. ”Sakta men säkert blir världen mer rättvis”
Martin Gelin

För Colson Whitehead var det en bitterljuv nyårsafton den här vintern.

– Professionellt hade jag precis haft mitt bästa år någonsin. När det gäller det politiska läget i samhället i stort så kände jag mig däremot helt förkrossad.

Veckan efter att Donald Trump blev president vann Colson Whiteheads nya roman, ”Den underjordiska järnvägen”, National book award, det mest prestigefulla priset i amerikansk litteratur. Boken har blivit så kolossalt framgångsrik att jag först blir överraskad när hans agent här i New York erbjuder en lunch med författaren. Den har hyllats av Oprah och Obama. Den har omedelbart utsetts till en modern klassiker och lagts till USA:s kanon av böcker om slaveriet.

Vi träffas på en italiensk krog i hans hemkvarter i West Village på nedre Manhattan. Han är född och uppvuxen i New York och pratar i det rappa, intensiva tempo som är vanligt hos stadens långvariga invånare. Han minns hur hans pappa gav honom råd för hur man överlever som svart man i New York. Nu får han lite motvilligt ge sina två egna barn samma instruktioner.

Det vore en lättnad om vi kunde säga att det terrorvälde mot svarta amerikaner som Whitehead beskriver i ”Den underjordiska järnvägen” enbart tillhör det förflutna. Men det är svårt att övertyga någon om det i en tid då poliser i USA dödar svarta amerikaner i princip varje dag. När Colson Whitehead kommer till Sverige nästa vecka är det efter en sommar då USA kokat av rasistisk vrede. Nationalister och nynazister, såväl som USA:s president och justitieminister, har uttryckt en nostalgisk och grovt förskönad bild av de gamla sydstaterna. Samtidigt säger en republikan i Mississippi att alla som försöker ta ner sydstaternas statyer och minnesmärken bör bli ”lynchade”, det vill säga utsättas för det ritualiserade mord som svarta drabbades av i den amerikanska Södern under – men även långt efter – slaveriet.

Titeln på Colson Whiteheads nya roman ”Den underjordiska järnvägen” är hämtad från det mytomspunna nätverk som användes av slavar och ett fåtal vita slaverimotståndare i norra USA för att hjälpa slavar att rymma från Södern. Enligt Eric Foner, en respekterad historiker som Whitehead hade kontakt med när han skrev boken, var det omkring 30 000 slavar som räddades av nätverket. I Whiteheads bok är den metaforiska järnvägen förvandlad till en verklig järnväg, som löper längs en hemlig räls långt under marken, från den djupa Söderns slavplantage till friheten i norr.

När Whitehead själv var liten och lärde sig om den underjordiska järnvägen för första gången var det så han föreställde sig nätverket. Amerikanska berättelser om den underjordiska järnvägen handlar ofta om slavar som till slut hittade friheten i norr. Men i Colson Whiteheads bok erbjuder denna järnväg inte nödvändigtvis en harmonisk färd mot fullständig frihet, utan snarare ett plågsamt flackande mellan en rad mer eller mindre dödligt rasistiska samhällen. Det blir en berättelse om hur svarta amerikaners kamp för mänskliga rättigheter alltid tvingats ta rejäla omvägar.

Boken har framför allt hyllats för det säregna och direkta språket, som omedelbart griper tag i läsaren. Våldet mot slavarna skildras med återhållsam saklighet. Flera gånger tvingas man lägga boken ifrån sig och ta ett par långsamma andetag, inte för att Whitehead skildrar våldsamma scener, utan just för att han inte gör det. Läsaren tvingas i stället själv föreställa sig detaljerna och händelseförloppet som ledde till att, som i ett fall, en slav hittas död utan några andra sår på kroppen än blodet som forsar ut ur ena örat. Upplevelsen påminner ibland om att betrakta Kara Walkers berömda silhuettkonst om våldet mot svarta i Södern, där vi bara får se konturerna av en händelse och själva får uppdraget att göra bilden tredimensionell.



Whiteheads språkliga ambition var att lägga sig så nära som möjligt de verkliga berättelser om livet på slavplantager som sammanställdes av forna slavar under slutet av 1800-talet, samt på 1930-talet då den amerikanska regeringen finansierade ett omfattande initiativ för att skapa ett arkiv av intervjuer med hundratals forna slavar. Författaren Toni Morrison har sagt har det aldrig funnits ett slavsamhälle som så noggrant och metodiskt dokumenterat slaveriets verklighet.

– Om du ser ofattbart våld varje dag så beskriver du det inte som något dramatiskt, utan just vardagligt. ”Min pappa torterades till döds, min mamma blev våldtagen och nästa dag fick jag för första gången arbeta på bomullsfälten.” Det var slavarnas språk. De beskriver sällan det som hände som något frukantsvärt, just för att det hände dem varje dag. Det hjälpte mig i processen att försöka sudda ut ett mer modernt språk som inte skulle ha fungerat lika bra. All form av postmoderna fyrverkerier skulle ha känts som en förolämpning mot slavarnas verkliga berättelser.

Han förlitade sig även på historiska arkiv för att få detaljerna och tonläget att stämma när det gäller skildringarna av slaveriet och den amerikanska Söderns samhällen under åren inför inbördeskriget. Mycket av den historiska litteratur som Whitehead använde som referensmaterial är relativt färsk. Han nämner framför allt Eric Foners ”Gateway to freedom” och Fergus Bordewichs ”Bound for Canaan”, två böcker om den underjordiska järnvägen som båda publicerats på 2000-talet. Även Whiteheads egen bok kan ses som del i en våg av ganska nya försök att korrigera de seglivade myterna kring slaveriet och den amerikanska Södern.

På vägen till vårt lunchmöte promenerar jag förbi en bronsplakett på Lispenard Street på nedre Manhattan, där det står att Frederick Douglass bodde i detta hus då det var en populär tillflyktsort för svarta slavar på flykt längs den underjordiska järnvägen. Douglass föddes själv som slav men blev som fri man en av USA:s mest berömda slaverimotståndare. Han bodde i huset 1838, men det var först 170 år senare, 2008, som plaketten sattes upp för att hedra detta. Det är talande för den fördröjning i historieskrivningen som präglat hela USA när det gäller synen på slaveriet och det historiska våldet mot svarta.Jag ser ”Moonlight” som ett tecken på att vi rört oss framåt ändå

Det första museet som tillägnats den underjordiska järnvägen öppnade 2004, i Cincinnati. USA:s första museum på en tidigare slavplantage öppnade först i fjol i Louisiana, vilket även var samma år som Washington D C fick sitt första statliga museum för afroamerikansk historia.

Colson Whitehead fick den ursprungliga idén till den här boken redan för 17 år sedan, men började skriva den först 2015. När boken kom ut i USA pågick en debatt om rasismen och framstegen för USA:s svarta. Där stod på den ena sidan optimister som Barack Obama, författaren James Baldwin och Martin Luther King, som talat om att historiens båge ”böjer sig mot rättvisa”. På andra sidan stod mer pessimistiska röster som Ta-Nehisi Coates, som ifrågasatte bevisen för att det skulle finnas någon naturlig utveckling mot mer rättvisa och tolerans.

– Jag tror att det gör det. Ibland är den där bågen så lång att man inte ens kan se hur den böjer sig. Men har jag det bättre än mina föräldrar? Ja. Har jag det bättre än deras far- och morföräldrar? Eller deras förfäder som levde för 150 år sedan? Ja. Titta på hela dialogen om sydstaterna nu. Den har gått framåt. Jag växte upp på 1970-talet och tog för givet att sydstatsflaggan alltid skulle hissas i Södern. Att de har börjat ta ner flaggorna är ett tecken på framsteg, säger Colson Whitehead.

Samtidigt tvivlar Colson Whitehead inte på att det systematiska våldet mot svarta är en permanent del av landets historia. Bokens exempel på rasistiskt våld är medvetet plockade från olika tidsperioder i USA:s historia. Under arbetet med boken läste han inte bara historiska skildringar av slavar på flykt, utan även böcker om segregationsåren i början av 1900-talet, samt exempelvis Michelle Alexanders hyllade bok ”The new Jim Crow”, om det rasistiska fängelsesystemet i dag.

– Jag försökte plocka in händelser och fenomen från flera olika tidsepoker, så att de kunde ha en konversation med varandra. Många har frågat mig om Black lives matter-rörelsen och upploppen i Ferguson påverkade boken, men polisbrutalitet är inte nytt. Jag växte upp i New York på 1980-talet och då uppmärksammades sådana fall i princip varje år. När det gäller slavfångarna och gängen som lynchade svarta så finns det tydliga paralleller till hur polisen agerar nu, men jag kände inte att det behövde bli övertydligt i boken.

Under Barack Obamas sista vecka som president i januari i år fick Colson Whitehead ett samtal från Vita huset, som bjöd in till lunch med presidenten. Han trodde först att det var en busringning, men det visade sig att Obama faktiskt ville träffa Whitehead. Tillsammans med författarna Zadie Smith, Junot Diaz och Barbara Kingsolver samlades de där för ett informellt lunchsamtal om författarskap, litteratur och amerikansk historia.

– Det var ärligt talat en ganska dyster tillställning. Författare är ju känsliga människor så alla var knäckta över att Trump skulle bli president veckan därpå. Men det märktes hur mycket Obama älskar att prata om litteratur och skrivande. Han gick i gång ordentligt när han fick berätta om att skriva sin första bok, hur han satt i något skjul på Bali alldeles själv i ett par månader och skrev ”Min far hade en dröm”. Det var tydligt hur mycket han längtar efter att få till en sådan fridfull upplevelse igen, nu när han ska skriva sin nya bok.

”Den underjordiska järnvägen” är nu på väg att filmatiseras, som en tv-serie i åtta avsnitt. Regissör är Barry Jenkins, som gjorde den kritikerhyllade ”Moonlight”.

Den enorma framgången för ”Moonlight” skedde i princip parallellt med succén för Whiteheads bok under vintern. Man kan se det som en omedelbar reaktion på landets nya politiska läge, eller som ett bevis för att det alltid pågår flera politiska berättelser samtidigt i USA. Donald Trump må vara president, men samtidigt har USA under de senaste åren fått en mer öppen och ärlig konversation om landets historia.

– Jag ser ”Moonlight” som ett tecken på att vi rört oss framåt ändå. Hade en sådan film kunnat göras för 20 år sedan? Jo, men folk skulle inte ha tagit emot den på samma sätt. Att medier, Oscarsjuryn och hela Hollywood ställde sig bakom en sådan film? Det skulle aldrig ha hänt när jag växte upp.
