Publicerad Igår





Kristofer Ahlström:


Netflix påminner om den gamla filmdiktaturen





Kristofer Ahlström


Följ skribent




















Bröderna Coens film om 50-talets Hollywood heter ”Hail, Caesar!” av en anledning.

Den utspelar sig i en tid där filmstudiomonopolet var så totalt att skådespelare, regissörer och manusförfattare fick svära trohet mot de härskande bolagsmogulerna för att få fortsätta jobba.

Genom att skriva långtidskontrakt med en enda filmstudio blev stjärnorna i det närmaste feodalt livegna, vissa bodde i flera år i husvagnar på studions mark, och hade lika lite inflytande över sina karriärer som sina kärleksliv.

Jag kommer att tänka på den svunna tiden av två anledningar: dels för att bröderna Coen nyss skrev ett avtal med Netflix för sin nya västernserie ”Ballad of Buster Scruggs”; dels för att Netflix och de andra strömningstjänsterna har börjat forma egna stall med exklusivt kontrakterade filmskapare.

”Vårt mål är att skapa en kreativ miljö för de stora berättarna så att de kan göra sitt livs bästa verk här”, kommenterade Netflix häromdagen värvningen av Shonda Rhimes, en av tv-världens mest framgångsrika producenter och skapare av serierna ”Scandal” och ”Grey’s anatomy”.

Men hon är inte den enda. Jerry Seinfeld och Adam Sandler är andra exempel på personer som i år har skrivit på för att enbart producera innehåll för Netflix de kommande åren.

Exklusivitet har ju alltid varit redskapet för att hävda sig på den nya tv-marknaden: först med satsningarna på egenproducerade serier, sedan med satsningarna på egenproducerade filmer, nu med äganderätt av personer.

Det är därför lustigt att man pratar om hur Amazon och Netflix utmanar filmvärldens studiosystem när det hela mest påminner om en bumerangvändning till 1900-talets första hälft och den modell där drömfabriken verkligen sköttes som en fabrik. Där skådespelare var kapital som förvärvades på långtidskontrakt så att ingen konkurrerande studio skulle kunna använda dem.

Då kunde den sortens anställningar motiveras av pålitliga biljettintäkter. I vår tid är det de regelbundna prenumerationsinkomsterna som säkrar upp strömningstjänsternas kontrakt och budget.

Att nätmogulerna är de nya filmmogulerna är ingen nyhet. Det nygamla kontraktsystemet visar även hur världsomspännande konkurrensen är: samma dag som Amazon etablerade sin strömningstjänst i Indien skrev Netflix en exklusivitetsdeal med Bollywoods största stjärna, Shah Rukh Khan. Härommånaden gjorde Amazon detsamma med indiske skådespelaren Salman Khan.

Indien är världens näst största nätmarknad (bara det kommersiellt svåråtkomliga Kina är större) och aggressionshandlingen kan vara en föraning om utvecklingen som väntar i USA. Just värvningen av Rhimes blev ett symboliskt slag mot tablå-tv eftersom hon hade kontrakt med kanalen ABC.

Det kan bli den första flytten av många framöver, i takt med att tv-kanaler och ordinarie filmstudior tappar mark mot nätjättarna och strömningssajterna blir det nya filmmonopolet. Förhoppningsvis utan att resten av den tidens filmhistoria upprepar sig.
