Taylor Swift har rensat sina sociala medier – för ett kryptiskt meddelande
Greta Thurfjell

I förra veckan föll domen i den mycket uppmärksammade rättegången där radioprofilen David Mueller stod anklagad för övergrepp på artisten Taylor Swift. Händelsen, där mannen i fråga tafsade på Swift under hennes kläder, bedömdes vara ett sexuellt övergrepp och han dömdes till en symbolisk bötessumma på en dollar.

Läs mer: Dj skyldig till övergrepp på Taylor Swift

Ett par dagar efter avslutad rättegång var Taylor Swifts Instagramkonto plötsligt tomt. Likaså hennes Twitterkonto, Tumblr-sida och hemsida. Fansen började genast spekulera kring ett nytt album, tre år efter att det senaste, ”1989”, släpptes.

Under måndagskvällen dök så ett mystiskt klipp upp i samtliga av Taylor Swifts sociala kanaler – en loopad video på en orm, filmad genom kraftigt brus.

Ormen, eller rättare sagt, emojin föreställande en orm, har förföljt Taylor Swift i flera år.

Artisten har jämförts med den mytologiskt svekfulla reptilen i en rad konflikter med andra kändisar, bland annat av Kim Kardashian och hennes make Kanye West 2016. Orm-emojin blev så frekvent förekommande i Taylor Swifts kommentarsfält på Instagram att Instagram utvecklade en funktion där kändisar kunde filtrera bort kommentarer innehållande vissa ord eller symboler.

Sedan dess har kontot varit fritt från reptilerna – fram till måndagens nya filmklipp, där Taylor Swift tycks ta tillbaka ormen.
