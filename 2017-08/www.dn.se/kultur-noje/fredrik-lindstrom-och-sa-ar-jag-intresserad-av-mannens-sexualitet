Fredrik Lindström: Och så är jag intresserad av mannens sexualitet…
Greta Thurfjell

I Scalateaterns foajé dricker Fredrik Lindström te. Vaniljte. Han beskriver teatern i fråga som ”en centralpunkt i samhället” och medger att det är viktigt för honom att arbeta i en ”mysig miljö”.

– Jag tycker att det är viktigt att inte betrakta delar av livet som en transportsträcka – det är lätt att fastna i att ”det här är inte mitt riktiga liv”. Här kan man känna att man kommer hem, att det inte är ”bara ett jobb”.if(DN&&DN.Ads){DN.Ads.initAd('efb8b9e0-art1');}

”Samkväm” låter åtminstone som ett jobb precis i Fredrik Lindströms smak. Han säger att föreställningen ska vara ”en blandning av högläsning, standup och föreläsning”, där ämnena varje kväll bestäms med hjälp av ett snurrhjul.

– Vissa teman håller nog absolut inte för att mala på om i en och en halv timme, man kanske får snurra på hjulet några gånger. Det kommer väl att handla om samma ämnen som det brukar – svensk mentalitet, naturligtvis, om man kan bo sig lycklig, relationen mellan förnuft och känsla... Jag är väldigt intresserad av medelklassen, medelklassens ängslighet, inte bara som ett sorts innerstadsfenomen utan i ett vidare perspektiv. Och så är jag intresserad av mannens sexualitet.

I början av tvåtusentalet gjorde Fredrik Lindström något liknande på Södra teatern vid Mosebacke (”med diabilder”). Sedan dess har han inte kunnat släppa tanken på samkvämet som fenomen.

— Jag kommer ihåg när jag kom i kontakt med ordet samkväm för första gången. Jag gick på en folkhögskola och var på något sånt där segt samkväm där folk höll på och läste sina egna alster. En lärare jag hade sa att Ivar Lo-Johansson föreställde sig helvetet som ett evigt pågående folkhögskolesamkväm.

Och så kommer inte dina samkväm att vara?

– Nej! Jag ska försöka utsätta mig för lite risker. Jag är en person som inte riktigt... Jo, jag har ett yrke, jag är språkhistoriker, men jag jobbar bara delvis med det. Många är ju fackmänniskor och lär sig en sak väldigt bra. Jag är snarare något slags blandmissbrukare. Jag har alltid gjort allt med vänsterhanden, det är både min tillgång och min svaghet att jag är väldigt luststyrd. Det kändes logiskt att göra en föreställning där innehållet, mina intressen, styr snarare än formen.

Han återkommer till ett ämne han ser fram emot att prata om på scen – den manliga sexualiteten.

– Jag kan naturligtvis i första hand prata om den heterosexuella mannens sexualitet, eftersom det är den jag har egen erfarenhet av. Jag har en föreställning om att en del av genusproblematiken ligger i att män ger kvinnan tolkningsföreträde i relationer. Det kan verka väldigt fint, men handlar kanske snarare om ett slags kompensation för att upprätthålla maktbalansen där män har mycket yttre makt i samhället. Det är lättare att upprätthålla makten om man gör kvinnan till chef över privatlivet.

Fredrik Lindström säger att det ofta redan i ingångsskedet av en relation finns en inbyggd ”kollisionskurs”.

– Om man frågar kvinnor vad som är det viktigaste i en relation säger de nästan alltid ”ärlighet”. Om man frågar män, och försäkrar dem om att ingen kvinna lyssnar, säger de: ”Det viktigaste är att hon aldrig får reda på vad jag verkligen tänker, för då skulle hon aldrig vilja vara tillsammans med mig.” Kvinnan förväntar sig fullständig uppriktighet, men för mannen är det uteslutet eftersom han tror att det då inte skulle bli något förhållande. Det finns något radikalt intressant i att prata öppet om hur mannens sexualitet fungerar. Om det finns element i mannens sexualitet som är korkade handlar det inte om att rättfärdiga eller värdera dem, utan bara om att tala om dem!

Du vill bli relationsexpert?

Fredrik Lindström skrockar.

– Nja. Men jag är luststyrd, och jag har tänkt mycket på det. Hur tidigt sexualiteten finns med i våra liv. Du vet leken ”gifta, ligga, skjuta”? Jag utmärker mig i den för att jag aldrig tvekar. En gång fick jag den frågan om tant Grön, tant Brun och tant Gredelin. Och det var solklart för mig! Jag kunde gå till min inre fyraåring och han visste omedelbart att jag skulle skjuta tant Grön, ligga med tant Brun och gifta mig med tant Gredelin. Ingen tvekan.

Vad hoppas du vinna på att föreställningen till viss del ska vara improviserad?

– Det kanske man inte ska säga på förhand, men... Om man tittar tillbaka på de mest lyckade festkvällarna i sitt liv är det ju inte de där man haussat upp saker flera dagar i förväg, utan ofta när något oväntat händer. Det kan vara en fördel att förväntningarna är nedskruvade, och det är ganska roligt att vara med om något som inte är uppgjort från början.

Det är en väldigt lyxig form för dig, att få gå upp på scen och göra precis vad du vill.

– Ja, men jag måste återkomma till om det är en ideal form, den här sortens korsbefruktan av ämnen. Det kan vara med publiken som med sex – egentligen gör man det för sin egen tillfredsställelse, men ofta gör man det på ett sådant sätt att det under ideala förhållanden också kan tillfredsställa motparten. Jag vill inte skildra min föreställning som ett samlag, men...

Jag frågar vad det är för texter som ska högläsas under samkvämet.

– Texter ur mina egna diktsamlingar och novellsamlingar.

Så det blir som ett folkhögskolesamkväm ändå?

– Ja! Exakt så! Fast kanske lite bättre.
