Uppdaterad 11:28

Publicerad 11:23



Felix Mendelssohn: Symphonies 1-5. Yannick Nézet-Séguin och Chamber Orchestra of Europe




Martin Nyström


Följ skribent




















När Robert Schumann stack ut hakan i en artikel 1837 där han recenserade det han ansåg vara den tidens två viktigaste kompositioner föll valet på Giacomo Meyerbeers opera ”Hugenotterna” och Felix Mendelssohns oratorium ”Paulus”. Recensionen väckte debatt eftersom Schumann fullkomligt gjorde ner det förstnämnda verket medan han upphöjde det senare till ett perfekt mästerverk.

Men han nöjde sig inte med det utan menade att Mendelssohns väg leder till ”lycka” medan Meyerbeers leder till ”ondska”, och försäkrade läsarna om att ”han aldrig signerat något med en sådan övertygelse”. I sin bok ”The romantic generation” kommenterar Charles Rosen det ironiska i detta kontrasterande eftersom ”inga andra tonsättare från det tidiga 1800-talet har förlorat så mycket av sin tidigare prestige som dessa två.” Och hur orättvist detta är.

När den fyrtiotvåårige stjärndirigenten Yannick Nézet-Séguin nu sätter fokus på Mendelssohn genom att tillsammans med Chamber Orchestra of Europe spela in dennes samtliga fem symfonier finns det anledning att påminna om storheten i Mendelssohns musik. En kvalitet som visade sig redan när Mendelssohn som tonåring gjorde den såväl mognaste som djärvaste musik som någonsin gjorts av en tonsättare vid så unga år.

Ja, han överträffar även Mozart på den punkten – med sin oktett i Ess-dur op 20 som sextonåring och sin orkesteruvertyr till ”En midsommarnattsdröm” som sjuttonåring. Musik som förmedlar romantikens attraktion till det som befinner sig bortom det verkliga. Och som bärs av den älvaliknande lätthet och lyster som skulle prägla hans musik även i fortsättningen. Något som bland andra den unge Jean Sibelius fångades av och översatte i sina mera nordiskt färgade förtrollningar.

För sin tid hade tonåringen Mendelssohn också en ovanlig förebild i Beethovens sena kvartetter och pianosonater som han med en närmast ursinnig ambition ville imitera. Likheterna är också många men det paradoxala är, som Charles Rosen också påpekar, att ju mer han ville likna sin förebild desto originellare blev han.

En förklaring till detta är hur han fascinerades av Beethovens sätt att skapa samband mellan olika delar i ett verk, liksom under ytan. Dolda förbindelser som påverkar det känslomässiga uttrycket men som örat inte självklart uppfattar – och som Mendelssohn lyfte upp till ytan och gjorde fullt hörbara. Något som ger hans musik en betydligt mer teatral karaktär än Beethovens.

Inspelningen av symfonierna är gjord i Grand salle Pierre Boulez i Paris vars rika akustik svarar väl på Nézet-Séguins passionerade tolkningar som på ett synnerligen fint sätt lyfter fram såväl det lyriska som dramatiska. Med tanke på Nézet-Séguins framgångar som operadirigent (hans utsökta Mozartserie på DG och det kommande chefskapet på Metropolitan) är det inte så konstigt att också det teatrala framträder med en ovanlig tydlighet. Ett släktskap med den tidiga italienska 1800-talsoperan som i mina öron är makalöst attraktivt.

Bästa spår: Symfoni nr 4
