Ji Nilsson: Scandinavian pain
Kajsa Haidl

När jag lyssnar på ”Scandinavian pain” blir jag helt besatt av tanken på hur det måste se ut hemma i Ji Nilssons lägenhet, där musiken blivit till. Bubbliga lavalampor, uppblåsbara plastfåtöljer, hjärtkuddar, geléljus och idolaffischer med Brandy and Monica, Toni Braxton och *NSync?

Det är åtminstone exakt så ”Scandinavian pain” låter. Hon må ha hintat om det tidigare, men på debutalbumet kommer Ji Nilsson inte bara ut sexuellt i låten ”Proud”, utan framförallt som djup 90-talsnostalgiker. Skivan är konceptuell med färgen blå som genomgående tema. Det är också det mest sammanhållna släppet från Soundcloudartisten hittills. Kanske har skivkontraktet helt enkelt fått henne att landa i sin grej.

Produktionerna, som fått viss handpåläggning av WoodzSTHLM och Skepta-producenterna Ragz Originale och Benji Flow, utgörs av svävande syntar, karibiska rytmer och spanska J Lo-gitarrer. I allt för stor dos känns det lite som att svälja en hel Date-parfym, men om man skalar bort utanpåverket gömmer sig självlysande poplåtar av den typen Ji Nilsson är mästare på.

Hon sjunger mjukt och övertygande om kärlek och sorg, liv och död. På skivans mest vibrerande låt ”Ivan part 1 & 2” byter hon engelska mot svenska och riktar sig direkt till den döda systersonen. Hjärtskärande i all enkelhet.

Bästa spår: ”Ivan part 1 & 2”
