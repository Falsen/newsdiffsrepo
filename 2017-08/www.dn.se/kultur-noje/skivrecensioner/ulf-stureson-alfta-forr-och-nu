Ulf Stureson: Alfta förr och nu
Nils Hansson

Omslaget är fantastiskt, Ulf Stureson som döden själv på väg över åkern, i vit skjorta och med den stora lien slängd över axeln. Ett svartvitt foto där horisonten är hög, trots en molnig himmel, och den enda skymten av (relativ) modernitet är telefontrådarna på sina stolpar som förlorar sig i fjärran.

Till detta en albumtitel som lånats från en liten bok av Sturesons farfar, den första av en rad skrifter han författade om sin hembygds historia. Förordet till denna ”Alfta förr och nu” är daterat mars 1961, samtidigt som Ulf föddes.

Inte för att Ulf Stureson stannade där, som öppningslåten ”Glad om jag slipper” avslöjar. I första versen är det 70-tal och han lämnar äntligen Alfta för gott, i den andra är det 80-tal och han lämnar Bollnäs som alla andra, för att förverkliga sig själv. I tredje versen är det närmare nutid, han har tappat riktningen och vantrivs i Stockholm.

Det blir visst aldrig riktigt som man tänkt sig.

Rösten är tunn och ljus och liksom småfrusen på samma sätt som en gång John Holm. Musiken är en sorts folkrock med anstrykning av proggklang, i närheten av både Dungen och Mando Diaos Frödingskiva, med ett vemod som är omöjligt att värja sig emot.Om han kom från ingenstans vore det här en rent sensationell skiva, nu är det snarare den återkomst som en liten men desto mer entusiastisk fanskara har hoppats på i mer än tjugo års tid.

Riktigt vad som skaver må vara oklart, men det skaver på ett annat sätt nu än det gjorde då. För Ulf Stureson själv har de senaste åren slutit en del cirklar, han är tillbaks i hembyn strax utanför Alfta och på gården som släkten har haft sen 1500-talet; trots att det aldrig var planerat så blev ansvaret att ta över den hans.

Nu samarbetar han med en grupp musiker från en by i trakten och har skrivit en samling låtar om nu och då, med många vaknätter och farväl, men också ljuva minnen från till exempel slåtter i barndomen. Vemodstonen är ganska oförändrad oavsett, och de konkreta detaljerna gäckande få.

Det är en mild och lugn skiva, med en hyperkänslig pojkröst som gärna balanserar precis på gränsen till det manierade, ofta så darrig att man missar hur paradoxalt stark den är. Om han kom från ingenstans vore det här en rent sensationell skiva, nu är det snarare den återkomst som en liten men desto mer entusiastisk fanskara har hoppats på i mer än tjugo års tid.

Före 1996 var Ulf Stureson mest en basist som spelat med några glada band från Hälsingland, först Traste & Superstararna i punkens kölvatten och senare Traste Lindéns Kvintett med samma Traste som frontman. I synnerhet det senare bandet rymde en hel del mörker bakom det goda humöret, men Ulf Sturesons roll var inte särskilt framträdande.

Sen skrev han in sig i den svenska musikhistorien med sitt första album som soloartist. ”I overkligheten” var en lika tid- som hudlös klassiker, skapad i kölvattnet av att ha mist både en bror och en syster. Den sorts milstolpe som knappt gjorde några avtryck på bredden, men desto mer på djupet.

Tre ytterligare album följde med några års mellanrum, hyggligt mottagna men inget av dem i närheten av det första. Sen tröttnade han på artisteriet, tog ett vanligt jobb och ägnade sig åt familjen.

Återkomsten ”Alfta förr och nu” är första skivan på tio år och den låter ännu mer självklar i sin form än solodebuten från 1996. Som att han har mognat genom att skala av ytterligare något lager, och bli ännu mer envist personlig som sångare.

Samtidigt som några låtar hör till det mest lättfästande direkta han har gjort.

Bästa spår: ”Glad om jag slipper”, ”Du var mig så kär”
