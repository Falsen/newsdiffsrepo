DN väljer: 10 konsthändelser att se fram emot
Birgitta Rubin

I höstens rika konstutbud ser jag minst två trender. Flera grupputställningar behandlar vår tids ödesfrågor; som krig, klimatförändringar och religiös fanatism. Men det handlar också om medialisering och ny informationsteknik, hur fakta manipuleras och processas av människor.

Interaktiva och processinriktade verk är fortsatt tongivande och i biennalen GIBCA:s pressutskick heter det att ”Besökaren får möjlighet att fundera över sin roll i stora sammanhang som till exempel tro och religion”.if(DN&&DN.Ads){DN.Ads.initAd('9dd2897e-art1');}

Det ska bli intressant att se hur tidens brännande frågor bearbetas även i Bonniers konsthalls ”Bilden av krig” och i Moderna museets ”Manipulera världen”. Plakatkonst vill ju ingen ha numera men nog behöver vi mer än någonsin energin från det sena 60- och 70-talets sociopolitiska engagemang?

Denna epoks kollektiva arbetssätt går också igen, och jag har sällan sett så många konstnärsduor ta plats som denna höst. Bigert & och Bergström, som förra vintern försökte rädda Kebnekaises smältande sydspets, fyller Artipelag med sin klimatkonst.

Goldin+Senneby figurerar i höstsatsningen på Moderna museet, som även firar Carl Michael von Hausswolffs och Leif Elggrens konstprojekt konungarikena Elgaland-Vargaland. Denna sällsynt väl genomförda lek med nationalstatstanken fyller 25 år. Kung Michael I och Kung Leif I ska redovisa hur de utvecklat sina riken, som består av världens geografiska, mentala och digitala gränsområden.

Jag ser även fram emot två nya verk av duon Lundahl & Seitl, i regi av Accelerator, en mötesplats för konst och vetenskap under uppbyggnad på Stockholms universitet. Det interaktiva verket ”Okänt moln på väg mot Stockholm” får vi ta del av utomhus och ”Elegy to the Medium of Film” inne i de ofärdiga lokalerna. Båda verken berör människans relation till media och teknik.
