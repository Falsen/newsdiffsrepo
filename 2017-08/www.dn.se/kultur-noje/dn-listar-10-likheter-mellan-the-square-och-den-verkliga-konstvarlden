DN listar 10 likheter mellan ”The Square” och den verkliga konstvärlden
Birgitta Rubin

1. ”Rutan” i Värnamo



Förstudien till ”The square” var utställningen ”Rutan” på Vandalorum i Värnamo våren 2015, där regissören Ruben Östlund och filmproducenten Kalle Boman ville undersöka vilken tillit vi känner till varandra. Bilder från utställningen finns med i filmen och i samband med öppningen invigdes även ”Rutan som ett offentligt verk på torget Flanaden i Värnamo. Denna medmänskliga zon på drygt 3x3 meter har nu installerats på ytterligare fyra ställen, med texten: ”Rutan är en frizon där tillit och omsorg råder. I den har vi samma rättigheter och skyldigheter utan åtskillnad”.

2. Performancer av Marina Abramovic



Filmproducenten Kalle Boman fick idén till ”Rutan” för tio år sedan. Ännu längre har performancedrottningen Marina Abramovic arbetat med verk som adresserar just frågor som tillit och tolerans. Senast förra våren i Skeppsholmskyrkan där publiken fick lämna ifrån sig mobiltelefoner, plånböcker, nycklar etcetera, för att överlämna sig i händerna på Abramovic själv och hennes medarbetare, lägga sig i rutor på golvet och omfamna främmande människor.

3. Oleg Kuliks hundperformance på Färgfabriken



Den ryske konstnären Oleg Kulik var inbjuden till den internationella grupputställningen ”Interpol” på Färgfabriken. I samband med vernissagen uppträdde han som hund, gläfste, hoppade upp, välte och bet även vip-folk i benen. Kulik sade sig vara en representant för det hunsade ryska folket, som här ”bet igen”. Det skrämde publiken så pass att polis tillkallades. I ”The square” finns en liknande, laddad scen, men här spelar performancekonstnären apa.

4. Apkonst



I ”The Square” figurerar en apa, till synes upptagen av att skapa konst. Som pracital joke har det återkommit i decennier. Redan på 60-talet dök det upp en påstått självlärd fransk avantgardekonstnär med namnet Pierre Brassau, som slog igenom på en utställning i Göteborg 1964. En rad konstkännare duperades av detta försåtliga experiment. Det var schimpansen Peter från Borås djurpark som hade skapat det ”spontanistiska måleriet”, och hjärnan bakom var en gallerist och en journalist som polisanmäldes för bedrägeri.

Läs mer: DN:s recension av ”The Square”.

5. Dan Wolgers Rififikupp

1991 utmanande Dan Wolgers konstbegreppets gränser i en utställning på galleri Lars Bohman, där han i dadaistisk tradition lät reklambyrån Rififi producera all konst i hans namn. I ”The Square” får två unga pr-killar i uppgift att marknadsföra det aktuella konstprojektet och går över alla gränser för att skapa publicitet.

6. Makode Lindes virala tårtperformance



2012 inbjöds Makode Linde till att utforma en tårta till 75-årsfirandet av Konstnärernas Riksorganisation. Det blev ”Painful cake”, formad som en svart Venus från Villendorf, med ett så kallat blackface som var konstnärens eget. Han började skrika när dåvarande kulturministern skar en bit av ”underlivet”, vilket fastnade på en mobilfilm. Klippet lades ut på nätet, åtföljd av en rasismdebatt, som fick global spridning. I filmen orsakar pr-killarna en liknande viral storm.

7. Bortstädad konst

Liksom apkonst är detta en ”rolig historia” som medierna älskar att sprida. Lokalvårdare som misstar dyrbar konst för sopor har förekommit i verkligheten, bland annat i London 2001 då en installation av Damien Hirst med bland annat fimpar och tomma ölflaskor städades bort. Den lättköpta poängen är att det ibland inte går att skilja på konst och skräp, och i ”The Square” sopar en lokalvårdare bort delar en installation.

8. Text och verk Robert Smithson



I ”The Square” nämns den amerikanske minimalisten och jordkonstpionjären Robert Smithson flera gånger. I typisk 60-talsanda diskuterade han museets vara och icke-vara, liksom platsen för konst. Smithson skapade väldiga skulpturer utomhus, som den berömda ”Spiral Jetty” och lyfte in jordkonst inomhus, verk han kallade ”non-sites”.

9. Nicolas Bourriaud och relationell konst

Namnet Nicolas Bourriaud och begreppet relationell konst fladdrar förbi i ”The Square”, eftersom filmens konstprojekt har sådana drag. Fransmannen Nicolas Bourriaud myntade begreppet relationell estetik 1996, som en benämning på en socialt inriktad konst fokuserad på mänskliga relationer och social interaktion.

10. Verklighetens konstprofiler



I ”The Square” syns åtskilliga profiler på den svenska konstscenen i mindre roller och flera har fungerat som ”konsulter”. Galleristen Marina Schiptjenko gör den tjusiga museichefen Elna, vars namn inte är en slump. Elna Svenle är chef för Vandalorum i Värnamo och hjälpte Ruben Östlund och Kalle Boman att realisera idéprojektet ”Rutan”. Som statister syns även konsthandlaren Natalia Goldin Lundh, konstnären Natialia Edenmont och flera i styrelsen för Moderna museets vänförening. Museets allra bästa vänner, paret Anna-Stina Malmborg och Gunnar Höglund, får spela sig själva som donatorer.
