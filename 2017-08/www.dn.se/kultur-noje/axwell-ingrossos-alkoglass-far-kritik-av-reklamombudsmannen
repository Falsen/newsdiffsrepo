Axwell & Ingrossos alkoglass får kritik av Reklamombudsmannen
Greta Thurfjell

2015 lanserade artisterna Sebastian Ingrosso och Axwell, tidigare medlemmar i Swedish House Mafia, alkoglassen N’ice. Glassen har sålts i matbutiker med artonårsgräns och vållat uppståndelse på grund av att den på ett opassande sätt anses rikta sig till unga.

Redan i fjol ansåg Reklamombudsmannens Opinionsnämnd, RON, att samarbetet mellan glassmärket och matkasseföretaget Mathem stred mot befintliga regler för hur reklam får utformas.

Nu säger Reklamombudsmannen, RO, att även årets glassreklam strider mot Internationella Handelskammarens regler för reklam och marknadskommunikation.

– Vi har prövat detta efter näringslivets egen kod, som vi förväntar oss att man ska följa, säger Elizabeth Trotzig, RO, till Siren.

Enligt RO attraherar reklamen unga människor, och har även riktat sig direkt till dem genom att visas utomhus under en tid då många unga dricker alkohol i skolavslutningstider. RO anser att alkoglassen inte är lämplig för den åldersgrupp den riktar sig till.

Reklamen har anmälts av en privatperson och Axwell och Ingrossos företag har erbjudits möjligheten att yttra sig i ärendet utan att återkomma.
