Svenska kyrkan utser sin dödgrävare till Årets förnyare
Sverker Lenas

Svenska kyrkan har utsett konstnären, prästen och satirtecknaren Kent Wisti till Årets förnyare 2017. ”Han tar sig an kyrkans missionsuppdrag i vår tid och genom ny språkdräkt når han fram till många människor på för kyrkan nya arenor. Han lyckas förmedla evangeliet så det skär igenom mediebruset och in i nya landskap och verkligheter”, lyder en del av motiveringen.

– Jag kanske gör saker som ligger lite utanför det förväntat kyrkliga, bland annat satirteckningarna i DN. De gör jag inte i min prästtjänst, men det går inte att tänka bort att jag är präst. Sedan har det kanske spelat in att jag har en ganska bred plattform i sociala medier, säger Kent Wisti när DN ringer upp och gratulerar.

Läs mer: Prästen Kent Wisti: Därför måste Svenska kyrkan dö

I maj skrev Kent Wisti en artikel i DN om Svenska kyrkans identitetskris med rubriken ”Därför måste svenska kyrkan dö”. Han konstaterade att folkkyrkan som vi känner den ligger på sitt yttersta, och att det är bra.

Tror du någon blir provocerad av att Svenska kyrkan utser sin egen dödgrävare till Årets förnyare?

– Nej, att Svenska kyrkan ska dö är något jag snarare konstaterar än värderar. Många har läst in en kyrkokritik, men jag konstaterar bara att mänskliga organisationer har sin livslängd. Det är provocerande för många att saker överhuvudtaget är förgängliga, att allt har sin tid. Men det jag beskriver är inte en kyrka på dekis, utan en kyrka som har alla möjligheter att peaka nu.

Vad talar för en ny uppgång i Svenska kyrkan?

– Om vi som är aktiva i Svenska kyrkan inte är så rädda för att så småningom någon gång i tiden försvinna, om vi erkänner den förgängligheten, kommer det frigöra ett mod och en närvaro. Då kan vi vara en kyrka som inte lever i symbios med den politiska, ekonomiska eller militära makten, som vi historiskt har gjort.

Kent Wisti har nyligen tillträtt en nyinrättad tjänst i Lunds stift, som handlar om att hitta nya vägar och former för att kommunicera tron i Sverige.
