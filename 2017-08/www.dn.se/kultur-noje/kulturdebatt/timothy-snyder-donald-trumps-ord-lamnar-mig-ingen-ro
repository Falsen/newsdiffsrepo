Timothy Snyder: Donald Trumps ord lämnar mig ingen ro
Timothy SnyderÖvers. från engelska: Björn Wiman

”För det första: jag är den minst antisemitiska person ni har mött i era liv. För det andra, rasism... den minst rasistiska personen.” Så sade presidenten på en presskonferens i februari. Dessa ord lämnade mig ingen ro. För en stund sedan, när jag satt och tittade på tidningsbilder av unga män från min hemstat Ohio som åkt till Charlottesville och medan jag tänkte på den T-shirt med texten ”Heil Hitler!” som en av dem bar, så gick det upp för mig varför.

Jag har ägnat åratal åt att studera vittnesmål från judiska överlevande från Förintelsen och deras räddares minnesbilder. När de som räddade judar tillfrågades om varför de hade agerat så som de gjorde undvek de vanligtvis frågan. De som ändå dristade sig till att svara sade helt enkelt att de bara handlat så som vem som helst skulle ha gjort i deras situation. En historiker som arbetar med källor utvecklar en intuitiv känsla för materialet. Den intuition jag utvecklade var att människor som stoltserade med att de hade räddat judar i allmänhet inte hade gjort detta; faktum är att de mer sannolikt var antisemiter och rasister. En som har räddat andra människor skryter nästan aldrig om det.if(DN&&DN.Ads){DN.Ads.initAd('1ae8bb12-art1');}

Jag skriver dessa rader i Polen, där Förintelsen är närvarande i varje frånvaro, i ett hus där den polska poeten och Nobelpristagaren Czeslaw Milosz tillbringade somrarna när han var lika gammal som de unga männen jag ser på fotografierna från Charlottesville. År 1943 i Warszawa såg han hur vinden som blåste askan över muren från det brinnande ghettot fick fatt i flickornas kjolar i karusellen utanför. Han lade märke till hur folk sträckte sig för att försöka fånga flagor av aska som flöt genom luften som ”mörka drakar”.

Läs mer: Timothy Snyder: Donald Trump längtar till det fasansfulla 1930-talet

Jag kom på mig själv med att tänka också på en annan polsk poet och Nobelpristagare, Wislawa Szymborska. Hon skrev en gång en minnesvärd skildring av en till synes helt vanlig kvinna som var upptagen med sina dagliga bestyr, men som vid ett givet ögonblick ändå sprang med huvudet före rakt in i en brinnande byggnad för att rädda barn som inte var hennes egna.

”Vi vet vilka vi är”, skrev Szymborska, ”först när vi har blivit prövade.”

Innan vi har blivit prövade är det meningslöst att stoltsera med någon godhet; efteråt är det onödigt. Efter Charlottesville stod president Trump inför ett enkelt prov – och misslyckades. När han fick ett uppenbart tillfälle att fördöma det onda som var och är nazismen så dröjde han först, sedan svävade han på målet, sedan läste han innantill från en teleprompter, sedan relativiserade han. Han talade om ”mycket fina människor på båda sidor.”Presidenten har misslyckats där inget misslyckande kan vara oskyldigt.

De grupper av nazister som marscherade i Charlottesville kan inte betraktas som en ”sida”. När de bär sina facklor härmar de naziritualer. När de ropar ut sina slagord – ”Trump! Hail” och ”Victory! Hail!” – är det direkta översättningar av nazistiska paroller som klingar mer bekant på tyska: ”Hitler! Heil!” och ”Sieg! Heil!” I Charlottesville skrek amerikanska nazister ”Sieg! Heil!” när de passerade en synagoga.

När den amerikanska extremhögerns anhängare skanderar att ”Judar ska inte ersätta oss”, återupplivar de nazisternas idé om en världsjudendom som förtrycker härskarrasen och som därför måste avlägsnas från planeten. När de ropar ”blod och jord” upprepar de en nazistisk slogan som betyder att raser bör mörda andra raser för att vinna land, utan barmhärtighet och för all framtid.

Dessa åsikter är inte en ”sida”, utan snarare en världsbild där Amerikas förenta stater, med dess konstitution, lagar och mödosamt framkämpade tolkningar av rättigheter och skyldigheter, skulle upphöra att existera.

Läs mer: Den högerextrema vågen följer ett historiskt mönster

Hitler och hans hantlangare definierade sig från början strategiskt som en ”sida” som försvarade systemet mot den andra ”sidan”, vänstern. Hitler kom till makten genom att angripa kommunismen, som då (till skillnad från nu) var en kraft att räkna med i världen. När han väl tagit makten räknade Hitler samtliga sina motståndare till den andra ”sidan” och såg till att de skickades till läger eller mördades. När Tysklands parlament, Riksdagshuset, brann i mars 1933 hade Hitler redan i sin retorik etablerat bilden av att den andra ”sidan” var våldsam, och han kom med det (falska) påståendet att den andra ”sidan” hade gjort sig skyldig till terrorism i syfte att göra slut på den tyska republiken.

I mellankrigsårens Europa spred sig uppfattningen om politiken som definierad av två ”sidor” och kom på så sätt att uppsluka den breda politiska mitt där människor kan tänka själva och möta politiska prövningar som ansvariga medborgare. Om alla befann sig på varsin ”sida” fanns det ingen som bar ansvar för samhället som helhet, och mitten kunde inte hålla stånd.

Presidenten har misslyckats där inget misslyckande kan vara oskyldigt. Han har gjort amerikanska nazister tre tjänster, och för dessa har de tackat honom: Han har normaliserat deras ideologi, han har ursäktat deras handlingar och han har gett dem hopp om att han kommer att skylla på sina motståndare nästa gång USA drabbas av terrorism.

En skribent på Daily Stormer (en webbsajt som hämtat sitt namn från nazitidens mest antisemitiska tidning) kallade Charlottesville för en ”ölkällarkupp”, med hänvisning till ett tidigt försök av Hitler att gripa makten. Skribentens poäng var att händelserna i Virginia var ett tidigt misslyckande som bär löfte om en kommande seger. Amerikanska nazister drömmer om en Riksdagshusbrand, ett ögonblick av terror där presidenten kommer att visa sina rätta färger och motståndet mot honom kan krossas.

Vi kan välja att blunda för slagorden och händelserna från åren som föregick Andra världskriget, men de amerikanska nazisterna minns historien på sitt eget sätt – och det gör även president Trump. De sydstatsstatyer som han håller i så hög aktning är mestadels skapelser från början av 1900-talet, den tid då Hitler beundrade Förenta staterna för dess rasistiska Jim Crow-lagar, den tid då Donald Trumps far greps vid ett Ku Klux Klan-möte – innan USA klarade provet. Presidentens slogan ”America first” är en appell för ett alternativt Amerika, ett som kunde ha blivit verklighet. Det är ett Amerika som inte kämpade mot nazismen, ett som stannade hemma när världen stod i brand, ett som inte bestod provet.

Detta Amerika kan fortfarande bli vårt land. Om det blir så eller inte är nu upp till oss själva. Vi blir prövade, och på så sätt kommer vi att få veta vilka vi är.
