Anna-Lena Laurén:   Nu pressar Kreml även kulturlivets stora namn
Anna-Lena Laurén

– Kirill Serebrennikov är en av de mest produktiva ryska regissörerna. Det gäller både film och teater. Att de har gripit honom är en väldigt tydlig signal till alla andra: Sitt stilla och håll er lugna inför presidentvalet nästa år, säger Vitalij Manskij på telefon till DN. Han är en av Rysslands mest framstående dokumentärfilmare, i dag bosatt i Riga.

Läs mer: Känd teaterregissör gripen i Ryssland

Det är inte gripandet av en filmregissör i sig som gör fallet Serebrennikov speciellt – det är Serebrennikovs status. Han är ingen outsider, inte en subkulturernas Pussy Riot eller Pjotr Pavlenskij. Han leder Gogol center som är en etablerad teater i Moskva och de flesta av hans produktioner får statligt stöd. Serebrennikov gör uppsättningar för Rysslands viktigaste kulturinstitution, Bolsjojteatern, filmer, stora gränsöverskridande projekt som kräver enorma resurser. Den enda aktören i Ryssland som har dessa resurser är staten, i praktiken det mäktiga kulturministeriet som leds av Vladimir Medinskij – en minister känd för sin klåfingrighet.

Hittills har det funnits en outsagd regel att staten inte lägger sig i vad teatrarna gör. I stället har man förlitat sig på en gammal sovjetisk metod: Självcensuren.

– Regissörerna ska själva förstå var gränsen går. Idka självcensur. Men det gör inte Serebrennikov. Han jobbar med känsliga ämnen som till exempel religion, men bryr sig inte om vilka tår han trampar på. Och när han nu sitter bakom galler är den tydliga signalen till alla andra att de ska lägga band på sin tunga, säger Manskij.

Inför hösten hade Serebrennikov regisserat en nyskriven balettföreställning om Rudolf Nurejev på Bolsjojteatern. Den drogs in någon vecka före premiären, av allt att döma eftersom det för tydligt kom fram i föreställningen att Nurejev var homosexuell.

Serebrennikov anklagas alltså för att ha förskingrat motsvarande 9,3 miljoner kronor som han har fått i statsstöd för teaterprojektet Platforma. Det var ironiskt nog efter att Serebrennikov lagt fram idén för Rysslands dåvarande president Dmitrij Medvedev 2011 som han under tre år fick stipendier för projektet.

Enligt både Manskij och många andra ryska regissörer är det i praktiken omöjligt att göra allt rätt när det gäller samarbete med staten.

– Systemet är utformat så att det är väldigt lätt att bli anklagad för förskingring. Man får alltid pengarna först i efterhand, när projektet redan är gjort. Det finns alltid en mängd utgifter som det inte går att få några kvitton på, inte minst mutorna som man är tvungen att betala tjänstemännen som delar ut stipendierna, säger Vitalij Manskij.

Inom det ryska kulturlivet har reaktionerna mot gripandet av Serebrennikov varit massiva. Manskij anser att man borde ha reagerat mycket tidigare.

– Varför blev det inga demonstrationer efter domen mot Oleg Sentsov? Det är faktiskt värre att sitta tjugo år inlåst i Jakutien än att hamna i husarrest i Moskva. Nu betalar man för år av passivitet.

Oleg Sentsov är en filmregissör från Krimhalvön som protesterade mot den ryska annekteringen, greps och dömdes till 20 års fängelse för terrorism. Han är ukrainsk medborgare och Ryssland kan enligt folkrätten inte döma honom.

Sedan Serebrennikov greps har vissa inom Moskvas kulturliv krävt att alla ska sluta ta emot statsbidrag. Manskij betraktar kravet som lättsinnigt, eftersom det skulle leda till att hundratals teatrar försvann.

– Nästan varenda teater i Moskva är beroende av statligt stöd. Till exempel Tagankateatern (som under Sovjettiden hade avantgardestatus) skulle inte ha en chans att överleva. Deras byggnad ägs av staten och de skulle aldrig klara sig på biljettintäkterna. Därför är det meningslöst att uppmana kulturlivet att inte ta emot statliga pengar, konstaterar Manskij.

Den senaste filmen av Manskij som fick delfinansiering av ryska kulturministeriet, ”Under the sun”, handlar om Nordkorea bakom kulisserna. Den hyllades i väst men flera biografer i Moskva vägrade visa den. Ryska kulturministeriet meddelade å sin sida att Manskij inte kommer att få finansiering för fler filmer. Den Oscarsnominerade regissören Andrej Zvjagintsev har också fått beskedet att ryska kulturministeriet inte längre stöder hans filmer.

Filmkritikern Anton Dolin, som är chefredaktör för kulturtidningen Seans, konstaterar att en mängd av höstens intressantaste föreställningar nu ställs in på grund av att Serebrennikov sitter i husarrest.

– På Gogol center skulle ”Döda själar” ha premiär. På Bolsjoj föreställningen om Nurejev. Nu kommer ingendera föreställning att visas. Serebrennikov höll på att spela in en film om den sovjetiska rockstjärnan Viktor Tsoj, nu avbröts inspelningarna. Allt det här är ytterst negativt för kulturscenen. Jag är ändå glad över att så många har visat solidaritet med Kirill. De som har tigit får stå för det själva.
