Carl Hamilton: Hotet mot de unga är ett hot mot mänskligheten
Carl Hamilton

Gunilla Brodrej kritiserar i Expressen min artikel i Dagens Nyheter ”Plats för barn?” (20/8). Brodrej menar att jag betraktar barn som monster och att jag glömmer bort hur mycket tid dagens föräldrar ger sina barn i form av ”närmast oroväckande hög närvaro”.

Läs mer: Dagens barn tvingas köpslå om sina föräldrars tid

Brodrej är vänlig nog att lugna mig och förklarar att det är tryggt att lämna hemmets lugna vrå. Jag förstår detta som att hon anser att jag oroar mig i onödan och dessutom för fel saker.

I min artikel refererade jag till en bok av den amerikanska professorn Jean Twenges, ”Generation Me” (2006 och 2014), liksom den svenska journalisten Ana Udovics ”Generation Ego”, som har ett likartat tema. Båda författarna utmålar den generation som växte upp på 90-talet och 2000-talet som egocentriska och narcissistiska.

I dessa begrepp lägger Jean Twenge att de unga genom populärkultur, tidsanda och föräldrar bibringats en överdriven tro på sin egen betydelse och förmåga, som skadat förmågan till empati och självdisciplin och lett till uppblåsta men känsliga egon. Både Twenge och Udovic förutspår en kollektiv besvikelse och förtvivlan bland de unga när världen visar sig vara annorlunda än vad som utlovats.

Deras bild av vad den unga generationen kan bidra med är minst sagt dyster.

Det var just detta jag ville ge en annorlunda tolkning. Alltså, inte en inlärd egoism, utan en försvarsreaktion mot allt högre krav på barn att tidigt prestera, tidigt veta, tidigt vara vuxen.

I ”Det infantila samhället” från 2004 föreslog jag som tänkbara orsaker till problemet bland annat: en hård kommersialism riktad mot barn och tonåringar, en sexualiserad kommersiell miljö, starka kamratgäng, en osäker vuxenhet, ett samhälle som värderar vuxnas sysselsättning och bidrag till ekonomin mycket högt och en tidsanda som hyllar självförverkligande och individuell lycka.

Till detta skulle jag i dag lägga att ställa vuxna krav på barn utan att ge vuxnas materiella förutsättningar: studier och jobb.

Jag menar att den långa barndomen och det stegvisa inträdet i vuxenvärlden historiskt fostrade ansvarstagande medborgare. Jag fruktar att den barndomen håller på att effektiviseras för att bli kortare.

För arbetarklassen har den långa barndomen av naturliga skäl historiskt varit ett ideal, snarare än verklighet. Men jag skulle ändå hävda att den långa barndomen och den nära anknytningen till föräldrarna har varit just ett ideal, inte någonting som skulle krossas eller avskaffas.

Jag är själv förälder, har levt med barn i en splittrad familj och vet: Föräldraskap kan vara svårt. Några exakta sanningar finns inte, särskilt inte när det gäller hur människor väljer att leva sitt liv.

Hur framgångsrik den effektiviserade barndomen är, kan inte avläsas hos vuxna, utan bara hos barnen.

Dagens Nyheter berättade i söndags på ledarsidan hur ”Allt fler unga mår psykiskt dåligt, självmord har blivit vanligare och köerna till Barn- och ungdomspsykiatrin växer sig allt längre”.

Tyvärr ligger den beskrivningen helt i linje med de senaste rapporterna om ungas hälsa från Socialstyrelsen och Statens folkhälsoinstitut.

Man kan naturligtvis betrakta unga som drabbas av psykisk ohälsa som undantagsfall. Men de är inte längre så få, och jag fruktar att de är det tydliga uttrycket för ett större mönster.

På en punkt har Brodrej förstått mig exakt.

Hon säger – mycket ironiskt – att jag utmålar den försvunna barndomen som ytterligare ett hot mot mänskligheten i stil med klimathotet.

Och det är alldeles riktigt. Om ungas förmåga att känna tillit till varandra och agera gemensamt, skadas i grunden, är det ett större hot.
