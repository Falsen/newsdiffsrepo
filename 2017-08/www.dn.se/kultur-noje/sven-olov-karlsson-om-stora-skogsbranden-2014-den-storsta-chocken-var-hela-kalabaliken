Sven Olov Karlsson om stora skogsbranden 2014: Den största chocken var hela kalabaliken
Sverker Lenas

Lågorna nådde 70 meter upp i luften, gnistor slungades så långt som tre kilometer och elden spred sig som värst med 100 meter i minuten. Branden i Västmanland sommaren 2014 var den största skogsbranden i Sverige sedan senmedeltiden. Författaren Sven Olov Karlsson hamnade mitt i katastrofen och tvingades fly sin fädernegård för att rädda sig och sin familj.

– Hela luften var vit av brandrök och hemsk att andas. Jag var livrädd, särskilt för att barnen skulle bli rökförgiftade, berättar han.

Läs om vad som hände under skogsbranden 2014, dag för dag.

På en pizzeria i Västerfärnebo, strax öster om brandområdet, håller han upp ett foto från sin nya bok ”Brandvakten”. Det visar utsikten från familjegården i Nyhyttan i samma stund som de tvingades fly. Hela himlen skiftar i intensiva nyanser av rött och brandgult. Lågor och återsken sträcker sig hundratals meter över topparna på fullvuxna träd.

De flesta som flydde sina hem verkar ha gjort det i sista stund. I efterhand, när det finns kartor att titta på över brandens spridning dag för dag, verkar det underligt att människor inte satte sig i säkerhet tidigare. I ett av bokens kapitel intervjuas författaren Madeleine Gustafsson, som har ett fritidshus i brandområdets västra utkant. Under sommaren då branden bryter ut arbetar hon med en översättning av Patrick Modianos roman ”Dora Bruder”, namngiven efter en flicka som dog i nazisternas koncentrationsläger Auschwitz.

Madeleine Gustafsson ser en parallell mellan brandoffrens beteende och de romankaraktärer som ställs inför hotet från nazismen: en oförmåga att föreställa sig fasans proportioner gör att man stannar kvar för länge.

– Ända in i det sista tänkte många judar att Hitler bara är en pajas som inte kommer att lyckas med något. De fortsatte med sina liv tills spelplanen plötsligt är förändrad och de är inträngda i ett hörn. Ibland finns en medveten fiende som vilseleder, som invaggar en i falsk säkerhet, men en skogsbrand är vad den är. Här handlade det snarast om att ingen förutom några få experter var beredda på den snabba spridningen, säger Sven Olov Karlsson.



En timmerförare dog i lågorna. Hans chef räddades av rökdykare, men fick svåra brännskador. Efteråt hittades svartbrända älgkroppar i skogarna. Sven Olov Karlssons gård klarade sig från lågorna med en hårsmån, men han förlorade 40 av de 44 hektar skog han ärvt.

– Det har varit ganska tuffa år. Det tog tid och energi att komma på fötter igen, att få grepp om vad som hade hänt. Den största chocken var hela kalabaliken, med rökskador och eldstorm, att bli evakuerad och gå igenom dramatiken med polisspärrar och militärbandvagnar. Det tog elva dagar innan jag visste om min gård och min by fanns kvar, berättar han i bilen på väg genom det ödelagda området Hälleskogsbrännan, som länsstyrelsen har köpt ut och omvandlat till naturreservat.

Vi åker genom kilometer efter kilometer av Hälleskogsbrännans svartbrända trädkyrkogårdar. De spöklika skogarna består av döda stammar som kommer att falla inom 15 år. Trots att det är i slutet av augusti möter vi flera bilar och husbilar på de smala grusvägarna – ännu tre år efter katastrofen kommer stora mängder brandturister till området. Många lockas av den postapokalyptiska miljön, som skulle kunna vara hämtad ur filmen ”Vägen”.

Även om eldhärjade landskap har erkänts större naturvärden på senare tid – en del arter blommar upp först efter brand – är förstörelsen mer brutal i Hälleskogsbrännan än efter en typisk naturvårdsbränning. Stenar sprack, delar av jordtäcket sögs bort och blottar bar berggrund. Elden var så kraftfull att det pyrde i trädens rotsystem hela vintern efteråt. I dag råder en overklig tystnad i området.

Det är inte bara klimatförändringarna som får skogsbränder att öka i antal och storlek runt om i världen. Monokulturer av snabbväxande barrträd kan ge stora pengar, men blir ofta mer eldfängda än blandskog.

– I dag har vi en skog som är ypperligt skött på så sätt att den producerar mycket virke på kort tid, men den har låg biologisk mångfald. Den är inte alls lika motståndskraftig mot skadedjur, bränder och stormar i en värld med förändrat klimat. Tidigare var skogen annorlunda disponerad så att bränder hade svårare att bli riktigt stora, säger Sven Olov Karlsson.

Inte bara skogarna har blivit mer sårbara. Sven Olov Karlsson är kritisk mot den nedskärningskultur som har gjort att samhället fått svårt att hantera de bränder som uppstår. Personal inom räddningstjänsterna vittnar i boken om en verksamhet som år för år osthyvlas bort i tron att bränder skulle kunna släckas med enbart förebyggande åtgärder. Under skogsbranden i Västmanland fick de italienska och franska brandmän som flög hit i sina propellerdrivna vattenbombare stor uppmärksamhet. Sådana plan finns inte i Sverige.

– Min starkaste tes är att räddningstjänsten och brandförsvaret behöver förbättras. Inte med ord, coacher, rapporter eller några webbtjänster. Det här är riktiga saker, riktiga hus och riktiga träd som brinner och riktiga människor som kan dö. Då måste man svara med riktig utrustning, riktiga kunskapslyft och riktiga anställningar.

Det är inte självklart skattepengar som bör finansiera upprustningen av räddningstjänsterna, menar Sven Olov Karlsson. Han pekar på att Sveriges skogsindustrier exporterar för över hundra miljarder kronor per år och föreslår att de som tjänar pengar på skogen kanske också skulle kunna bidra till att skydda den.

Boktiteln ”Brandvakten” är mångtydig, men en av de brandvakter som nämns i boken är sannolikt av imaginärt slag. Gnistan till branden i Västmanland uppstod när en skogsentreprenör på Stora Ensos uppdrag plöjde upp ett hygge som markberedning inför trädplantering. Tidigare under 1900-talet hade man ofta med sig en brandvakt vid sådana tillfällen, särskilt under så svår torka som rådde i juli 2014. Efter katastrofen hävdade Stora Enso att det skulle ha funnits en brandvakt på plats i det aktuella fallet. Ingen verkar tro på det. Värden för en miljard kronor gick upp i rök i skogsbranden. Rättsprocessen mellan skogsbolaget, entreprenören och inblandade försäkringsbolag pågår fortfarande.

”Ju större pengarna är, och ju mer de ställs till svars för, desto ivrigare flyr rikedomen från skyldigheten”, skriver Sven Olov Karlsson i ett kapitel om Stora Ensos ansvar.

”Brandvakten” är den första boken på ett större förlag om branden i Västmanland och är tänkt som en väckarklocka, eller kanske en brandfackla, om den ökade risken för skogsbränder. I somras dog över 60 människor i en av Portugals skogsbränder. Och för varje skog som slår upp i lågor frigörs stora mängder koldioxid och andra partiklar som ytterligare bidrar till växthuseffekten – en av de så kallade återkopplingsmekanismer som nu hotar med oåterkalleliga klimatförändringar. När brandrisksäsongerna förlängs, skogsbruket intensifieras och räddningstjänsterna bantas behövs ingen Nostradamus för att förutse fler och svårare skogsbränder i framtiden.

– Det finns en väldig massa misstag som jag radar upp i boken. Jag vill inte peka ut några syndabockar, men det finns ett mänskligt ansvar. Det här är inte en naturkatastrof som bara ramlade ner som en meteor från himlen.
