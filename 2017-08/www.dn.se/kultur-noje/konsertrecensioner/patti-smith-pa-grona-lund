Patti Smith på Gröna Lund
Johanna Paulsson

”Hej allihop, glad att vara tillbaka!”, säger Patti Smith och blickar ut över ett jublande publikhav med omkring 13 500 personer. Det fanns en tid då Bruce Springsteen brukade beskrivas som ”Sverigevän” för att han spelade här så ofta. Samma sak skulle man i dag kunna kalla den allt flitigare besökaren Patti Smith om det inte vore för att begreppet kidnappats av extremhögern och fått en helt annan innebörd. Som naturligtvis är raka motsatsen till allt vad punkpoeten Smith och hennes band står för.

Countryblueslunken i ”Wing” blir en lagom loj upptakt i den kvardröjande kvällssolen på Gröna Lund. Sedan följer ”Dancing barefoot” med sitt murrigare, mer ombonade 70-talssound som får Smith att ta några danssteg på scenens ytterkanter. Hon är uppenbart fascinerad av att spela på ett nöjesfält och vinkar glatt till folk som susar förbi i berg- och dalbanan. Med en känsla av stundens ingivelse lyckas hon dessutom baka in både åkattraktionen Eclipse och den amerikanska solförmörkelsen i ”My Blakean year”.I en DN-intervju i fjol talade Smith om sin tro på vad hon kallar ”Minnets treenighet” och hennes styrka ligger just i förmågan förena det förflutna, det nuvarande och framtiden. ”Beneath the southern cross” tillägnas terrorismens offer. ”Men det här är ingen låt om döden, utan om livet, tillägger Smith och plockar upp sin akustiska gitarr.Låtvalet och mellansnacket kretsar kring frihet och fred, starkast förmedlat med ett brännande ordflöde över ett psykedeliskt snirklande groove i ”Tarkovsky (The second stop is Jupiter)”. Men äldre och nyare material varvas också med en hel del lånat. Däribland en stilla stuffande spoken word-version av U2:s ”Mothers of the disappeared” och Neil Youngs ”Rockin’ in the free world” (med basisten Tony Shanahan på sång). Tonläget pendlar mellan milda besvärjelser och fulfräna utfall, humoristiska introduktioner och hippieflum. ”Love one another, motherfuckers!”, vrålar Patti Smith lika kärleksfullt som uppfordrande efter en extatisk ”Gloria”.
