Agnes Lidbeck: Män är bäst i böcker och bör få stanna mellan pärmarna
Agnes Lidbeck

De säger att verkligheten överträffar dikten. Och kanske är det sant. Maten är matigare live, slumpen mer slumpartad, och det våta regnet våtare än det lästa regnet.

Men i ett fall vinner fiktionen: i fråga om MÄNNEN. Männen är otvivelaktigt bäst på papper. Det som är fullt av löften mellan pärmarna på en bok är tämligen hopplöst i ens armar.

Margaret Mitchells ”Borta med vinden”, från 1936, innehåller två klassiska exempel på detta. Dess centrala manlighetstyper är lika etablerade som de kvinnliga motsvarigheterna horan och madonnan: nämligen den Handlande mannen och den Tänkande mannen. Diametralt olika fantasifigurer som i det aktuella fallet, för tydlighetens skull, försetts med olika hårfärg.

Den mörke Rhett Butler, min egen första förälskelse, representerar typ ett. Han är en Handlingens man, som såväl går i krig och friar, som stjäl en häst, utan att orda så mycket om saken, annat än i spydiga oneliner.

Rhett var på många sätt en problematisk första pojkvän för en tioåring. Som bordellägande, alkoholiserad, mustaschprydd fängelsekund var hans värdegrund inte helt koscher och hans svepande av personer upp- och nedför trappor framstår som kvistigt, ur ett samtyckeslagstiftningsperspektiv. Ändå sitter han i som med spik, även 25 år senare. Allt är förlåtet! Aggressionsstörningarna och de sardoniska leendena tyder ju, bevars, på bubblande passion under ytan. Och bubblande passion under ytan tror man sig vilja ha. Förlåtna är även Rhetts själsliga bröder: Darcy, Rothchester och Heathcliff – senare, om än inte mindre intressanta, bekantskaper från pennorna av respektive Austin, Brontë och Brontë.

Den blonde Ashley Wilkes representerar typ två, Tänkaren. Tänkande män har aldrig varit något jag personligen tolererat – som Dorothy Sayers skriver: ”Heaven deliver us, what’s a poet? Something that can’t go to bed without making a song about it.”

Dock har jag fått höra från tillräckligt många bekanta att de faller som furor för såväl Martin Birck i Söderbergs ”Martin Bricks ungdom” som för Edward Cullen i Meyers Twilighttrilogi, för att förstå att extensiv introspektion kan verka tilldragande, för en viss målgrupp.De säger att verkligheten överträffar dikten. Kanske är det sant

Möjligtvis lider denna målgrupp av vanföreställningen att Tänkaren skulle vara lika intresserad av målgruppens egna små själar som av sin egen, mer utrymmeskrävande.

Möjligtvis tas de djupa suckarna och halvkvädna visorna som tecken på bubblande passion under ytan. Och bubblande passion under ytan tror man sig ju vilja ha.

Klart är i alla fall att Tänkaren har sin beundrarskara. Ashley Wilkes fick spelas av Leslie Howard när ”Borta med vinden” blev film. Och Leslie Howard är inte kattskit.

Vad är det då i den litterära formen som gör att vi accepterar och till och med attraheras av beteenden som i verkliga livet skulle vara omöjliga att stå ut med? Vad gör att dessa kortsiktiga och undermåligt kommunicerande män – alternativt tjatiga och överkänsliga män – framstår som rimliga fantasiobjekt i stället för som de självupptagna tråkmånsar de faktiskt är?

En teori är att hemligheten i ett lyckat kärleksliv är att ge männen väldigt få repliker. Om de får uttala sig några gånger per hundra sidor, kan man fylla luckorna med egna fantasier om vad de säger mellan raderna. I stället för att låta de morrande strupljuden alternativt moraliska spetsfundigheterna upprepas till leda, som i verkligheten.

När Rhett Butler överger Scarlett O’Hara gör han det med den dräpande slutrepliken ”My dear, I don’t give a damn” som svar på frågan om vad hon ska ta sig till när han lämnat henne. Det som gör kommentaren så effektiv är att den är ett kondenserat, destillerat smakprov på något som vore ganska kväljande i större dos. Vi har kort sagt sluppit alla de sura morgnar, inregnade helger, och glömda överenskommelser då han inte heller har given a damn.

När Ashley Wilkes bryter samman vid brädhögen och efter åratal av dubier kysser Scarlett, bara för att sedan drabbas av ångest och överväga att flytta hundratals mil bort, funkar det som ett emotionellt kathartiskt ögonblick enbart eftersom vi inte måste stå ut med gång sjutton, femtio och sexhundranitton då han drabbas av exakt samma kval, med exakt samma utkomst. (Han kommer aldrig att flytta när han har kysst dig. Han kommer alltid att vilja flytta när han har kysst dig. Glöm honom och träffa en ingenjör i stället.)

De säger att verkligheten överträffar dikten. Kanske är det sant. Men männens funktion i en bok kan tas som analogi för något mer övergripande, som illustration av litteraturens förmåga att ta det olidliga och göra underhållning av det. Som i ”Borta med vinden” där något djupt tragiskt – Söderns slaveri, det oerhörda mänskliga lidande som fanns inbyggt under Scarletts klänningar, Rhetts slipade whiskykaraff och Ashleys ryktade häst – blir accepterad bakgrund till ett ganska billigt triangeldrama.

På samma sätt som vi blundar för konsekvenserna av att umgås med en Handlande eller en Tänkande man i verkliga livet, när vi läser om dem, kan vi blunda för historiens deppigare sidor och blodigaste förtryck om klänningarna är tillräckligt vackra. Kontentan blir att verkligheten må överträffa dikten, men att Dikten får oss att glömma verkligheten. Om det sedan är moraliskt riktigt eller inte kan någon Tänkare säkerligen diskutera, i evighet.
