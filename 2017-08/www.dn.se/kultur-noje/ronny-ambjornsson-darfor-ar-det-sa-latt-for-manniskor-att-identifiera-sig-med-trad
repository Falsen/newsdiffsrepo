Uppdaterad 2017-08-20

Publicerad 2017-08-20


Ronny Ambjörnsson: Därför är det så lätt för människor att identifiera sig med träd

Ronny Ambjörnssonlitteratur@dn.se


I Dalarna växer ett av världens äldsta träd, möjligen det äldsta. Det är en gran som slog rot efter det att inlandsisen dragit sig tillbaka från Mellan-Sverige. Den ser inte så mycket ut för världen, om man jämför med gamla ekar i Västeuropa. Men det är inte ovansidan som räknas. Granen har överlevt genom sitt livaktiga rotsystem.

Den tyske författaren och skogsmänniskan Richard Wohlleben skriver i sin fascinerande bok, ”Trädens hemliga liv”, om trädens underjordiska existens. För en stor del av trädens liv försiggår under jorden. Där kommunicerar de med varandra. Om ett träd blir angripet av en insekt som lever av dess bark, kan det snabbt identifiera vilken insekt det rör sig om och sätta in motåtgärder, till exempel locka till sig insektens naturliga motståndare. Ekar kan fylla sin bark med giftiga garvämnen som stöter bort inkräktaren. Varningssignaler skickas ut genom rötterna, som kan vara mycket mångförgrenade och nå andra träd av samma art. Ofta får de hjälp av svampar, som genom tunna fibrer förenas med varandra över mycket stora avstånd och därigenom bildar ett stort nät, ”wood wide web” som kan förena hela skogar.

Skogen består av individuella träd av samma art, som hjälper varandra. Alla är beroende av varandra liksom i ett kollektiv. Eller kanske snarare ett samhälle, som bygger på tjänst och gentjänster. Svampen bidrar inte med någonting som den inte får igen. Trädet levererar kolhydrater i form av socker till svampen.

Denna kommunikation har sin grund i kemi och (svag) elektricitet. Varför då tala om tjänst och gentjänst, ord från människans värld? Människor är medvetna, det är inte träd. Via sin medvetenhet kan människan göra val som ibland är lyckosamma, ibland inte. Träden kan misslyckas, men väljer sällan fel. Medvetandet är naturligtvis en stor innovation i människans utveckling. Tack vara mitt medvetande kan jag som här formulera mig, säga si eller så. Men liksom träden är vi i grunden behövande varelser. Det är svårt att leva ensam. Träden vet detta på det sätt träd kan veta.

Om trädens underjordiska liv har vi inte känt till så mycket förrän under de senaste decennierna. Wohllebens resonemang bygger på egen, men framför allt på andras forskning. Att stora träd kan utgöra hem för många varelser vet vi sedan länge. I Salem utanför Stockholm stod till för en kort tid sedan en jättelik ek, ”Mångfaldighetseken”, som hyste ett otal andra arter, skalbaggar, mossor, lavar, svampar. När jag besökte trädet i början av sommaren hade det knäckts av vinterstormar efter att ha stått där i åtskilliga århundraden. Stammen var bräckt, stora flisor hade rivits upp – det såg på något sätt upprörande ut.

Det är lätt att identifiera sig med träd. De liknar i flera avseenden människor. De står upprätt. De växer långsamt. De bildar ofta grupper. Den stora skillnaden är deras högre ålder. De är jämnåriga med händelser som det talas om i historieböckerna. Eken i Salem har upplevt landskapets grundläggande förändringar, hagmarkernas övergång i åkerjord, landskapslagarnas utveckling till nationalstat och industrialism. Träden fanns här före människorna. Granen i Dalarna är 9950 år.

Trädens samvaro med människor har gjort dem till perfekta metaforer. Nordborna tänkte sig att världen var ett stort träd, asken Yggdrasil som gav skydd åt människor och djur. Det är ingen obegriplig metafor, om vi tänker på Mångfaldighetseken i Salem. De första människorna i nordbornas mytologi var två trädstammar, en ask och en alm. I den kristet-judiska mytens begynnelse möter vi kunskapens och livets träd, vår familjehistoria föreställer vi oss som ett släktträd där vi själva utgörs av grenar och kvistar på en gemensam stam. Gamla ekar i England har inte sällan namn, som the Purlingland Oak, the Cowthorpe Oak, the Fairlop Oak. I en nyligen utkommen bok, ”The long, long Life of trees”, berättar litteraturvetaren Fiona Stafford om trädens mytologi i engelsk litteratur, idegranens magi, pilträdets melankoli och rönnens hotfulla vänskap med trollpackor och trollkarlar (en vänskap rönnen inte så ofta har i Norden).

Ett litterärt verk som Stafford inte har tagit med i sin bok är Tolkiens ”Sagan om ringen”, förmodligen för att det inte räknas in i den litterära kanon, utan snarast hör till fantasylitteraturen – dock ett viktigt verk i vad man kan kalla ungdomens kanon. I den stora striden mot Mordors mörka makter deltar träden, enterna, på de godas sida. De är långsamma men rör sig obevekligt och okuvligt mot fienden.

Överhuvudtaget har träden en central plats i Tolkiens långa berättelse, skogsalverna lever i trädens kronor och går sällan ner på marken, skogen kan vara vänlig som i Lorien, men också fientlig. Skogen är framför allt oberäknelig, den bär på gamla minnen om oförrätter, den som är tyst kan höra hur grenarna viskar till varandra. Träden tycker inte om oväntade besök. Träden i Gamla skogen gör berättelsens vandrare dåsiga, ett gammalt pilträd drar in dem under sina grenar och vill förtrolla dem. ”Gamla skogen är underlig.”

En författare som verkar vara besatt av träd är amerikanen Henry David Thoreau. ”Träden vet något som jag aldrig vet”, skriver han i en dagboksanteckning 1841, citerad av författaren Richard Higgins i ”Thoreau and the language of trees”. De kan lära oss att dö. De slutar växa, släpper sina löv, grånar, faller. Planterade på en kyrkogård sänker de sina rötter ner i jorden och möter där våra förfäder, smälter samman med dessa och blir till jord.

Thoreau föreställer sig ibland trädens grenar som tecken i ett skriftsystem. Han vill lära oss detta alfabet. Han retar sig på att han ibland måste resa in till Harvard i det närbelägna Boston för att låna en bok, biblioteken borde vara placerade i skogen och inte på några hyllor i en dammig korridor. Att vända sidorna i en bok borde ackompanjeras av skogens alla ljud, från vindens sus i träden till det knappt förnimbara fladdret från fjärilsvingar och spindelns steg i sin väv.

Det är särskilt vinterskogen som fascinerar Thoreau. Snön på träden släpper fram liksom ett silat ljus, ett slags ”vitt mörker”, som i en kyrka där valvbågarna utgörs av grenar som snön böjer nästan till marken. Djuren lämnar spår, man ser inte bara vad som händer utan också vad som har hänt – ett arkiv av tassar och klövar över snötäcket. Liksom Tolkiens alver klättrar Thoreau gärna i träd. Han sitter i en trädtopp och ser ut över skogen som ut över ett hav, där högre träd bildar holmar och husen på marken liksom ”står på botten”. Thoreau styr ut över detta hav, ”med sina tankar som en glad besättning”.

Själv skulle jag nog inte, denna blåsiga sommar, vilja göra en sådan seglats. Lågtrycken avlöser högtrycken, med stormiga mellanspel. På grannens tomt står två jättelika askar, som drabbats av asksjuka. Världsträdet håller på att dö.
