Publicerad Igår


Historien om när spriten flödade under Slussen


Philip Teirphilip.teir@gmail.com



Söndagen den 3 september 1967, samma dag som Sverige övergick till högertrafik, såldes 560 illegala spritflaskor vid Slussen. Det var en solig dag, hela Stockholm firade, och det fanns gott om finländska langare – många av dem småkriminella och efterlysta i hemlandet – som stod till tjänst.

Mannen bakom det hela, finlandssvenska Tom Sjöberg, var 21 år gammal, och hade tillsammans med sin affärspartner Rolf Westerholm lyckats bygga upp en kartell i Slussens tunnlar som ibland drog in 10 000 kronor om dagen.

Ett år senare blev de finländska spritlangarna odödliga när sångaren Juha Vainio gjorde en låt om dem, ”Slussenin sissit” – ”Slussens gerilla”. Den beskriver den finska gerillan som håller till under broarna och är redo att ge stryk åt alla som lägger sig i deras affärer: polisen, konkurrerande gäng, svenskar i allmänhet.

I en snabböversättning låter det ungefär så här:

Gerillagänget där på Slussens bro

Det håller ihop, skyddar ensam öst

Om gerillan någonstans hör ”var så god”

hörs skallen under bron: ”anfall!”

Bakgrunden är den stora emigrationen till Sverige. Från femtiotalet och framåt flyttade som bekant hundratusentals finländare västerut. Man kan, som författaren Antti Tuuri uttryckt det, säga att finländarna byggde den svenska efterkrigstidsindustrin. Sverige blev snabbt ett av världens rikaste länder.

Men alla finländare kom inte så långt som till BM-fabriken i Eskilstuna eller varven i Göteborg. Vissa kom aldrig längre än till tunnlarna under Stockholm.

Det här en bit finländsk emigranthistoria som letat sig in i sånger och i viss mån i litteraturen, men som det ändå finns ganska lite skrivet om. När jag börjar leta på sökordet ”Slussenin sissit” går de flesta träffar tillbaka till Juha Vainios låt från1968.

I DN:s arkiv hittar jag ändå en del intressanta artiklar.

På den här tiden blev det ofta bråk kring Slussenligorna. Kvällstidningarna myntade uttryck som ”en finne igen”. Polisen konstaterade för DN i en artikel 1969 att så gott som alla spritlangare vid Slussen var utlänningar (läs: finnar).

Kunderna var ofta helt vanliga stockholmare. För DN berättar en langare att han haft nyutexaminerade poliskonstaplar som kunder, när deras sprit tagit slut på examensfesten.

Historien om ”Slussens gerilla” är en sammanblandad historia om missbruk, gangstermentalitet och misslyckad integrationspolitik. Kanske också lite om hemlängtan. I området kring Södermalm fanns många ungkarlshärbärgen och för vissa finska inflyttade män blev den kringflackande tillvaron permanent.

Jari Kuosmanen på Göteborgs universitet, som forskat i emigrerande finska mäns sociala karriärer, berättar i en intervju för Stockholms fria att det krävdes ”en ganska flexibel manlighet” för att klara språk- och kulturförändringarna som flytten till Sverige innebar. Den stora majoriteten som skötte sig och snabbt skapade anständiga medelklassliv gjorde heller inte lika mycket väsen av sig, därför fick langarna vid Slussen representera hela emigrantbefolkningen.

Men hur kom det sig att det var just finländare som hamnade där? Hur började det?

Det visar sig att svaret finns bara ett stenkast från där jag själv bor – i stadsdelen Rödbergen i Helsingfors. I dag är Tom Sjöberg 71 år gammal, och det är lätt att söka upp honom. Han tar emot i sin lilla porraffär i Helsingfors, som funnits i samma lokal i femtio år. Rödbergen brukade förr anses ruffigt, men har under de senaste årtiondena gjort samma resa som Södermalm i Stockholm – gatorna är numera fulla av designbyråer, krogar och surdegsbagerier.

Sjöbergs porraffär är en kvarleva från det gamla Rödbergen. Den ser ut ungefär som om Aki Kaurismäki varit scenograf till maffiaserien ”Sopranos”.

Sjöberg använder ordet ”kasta” om att langa sprit. Han berättar att han kom in på banan via en morbror som var alkoholiserad och som ville ha hjälp med att ”kasta” flaskor. Det slutade med att Sjöberg byggde upp en omfattande verksamhet i sitt eget hemkvarter. Han var då i sextonårsåldern.

Till Stockholm kom han första gången 1963. Han jobbade i någon vecka för Eriksson vid Midsommarkransen och prövade också på att dela ut Aftonbladet, men tröttnade och började i stället langa sprit i Gamla Stan.

”Men då hade jag otur och ’brann', i Funckens gränd – jag blev alltså tagen av polisen. Så jag åkte hem igen, gjorde lumpen, och återvände några år senare”, berättar han.

I Sverige, liksom i Finland, var man tvungen att köpa alkohol på kort. Som mest fanns det mellan hundra och tvåhundra langare kring Rysstorget, vid Slussens tunnelbanestation. Sjöberg och hans gäng hängde ofta på restaurang Papagallo på Götgatan. Krogen öppnades 1954 och finns fortfarande kvar.

Spriten köptes på Systemet – en typisk dryck var Explorer vodka, som på torget kostade 25 kronor för en ”kvarting”. Ibland kunde Sjöberg och hans affärspartner komma över billig polsk vodka vid hamnen, som späddes ut med vatten och lite socker.

”Det svåraste var att hitta tomflaskor, eftersom vi behövde så många. Det var vårt ständiga bekymmer. Vi reste runt Sverige och köpte upp tomflaskor. Vi hade också en kille stationerad vid Systembolagets fabrik i Liljeholmen, där han samlade på korkar som inte var gängade. Sedan satt en annan kille och korkade igen flaskorna i ett armétält i Fruängen, berättar Sjöberg.

Han var inte först vid Slussen – när han kom till Stockholm drevs verksamheten vid Slussen av ”Paukun Kalle”, en annan kille från Rödbergen. När han utvisades till Finland tog Sjöberg över. Som mest hade han femtio killar vid Slussen, och samtidigt blomstrade affärerna i Helsingfors.

”Slussens gerilla” har inte gjort många avtryck i litteraturen, men ett par exempel kan hittas. Den finska författaren och journalisten Aare Haunia gav 1973 ut en roman med namnet ”Slussenin sissit”.

Där berättas om kommissarie Sarkka som utreder mordet på pensionären Hilma Söderman, som blivit mördad efter att hon flyttat hem till Finland från Göteborg. Spåren leder till ”Harrys pensionat” nära Slussen, där kommissarien träffar några udda existenser: hasardspelaren Keijo Tikka, sol-och-våraren Antero Rissanen, narkomanen Milja Metsola, den vackra fotomodellen Monica Hansson och en kille som spelar ryska arbetarsånger på sitt dragspel.

I Sverige gav författaren Olov Svedelid redan 1971 ut romanen ”Skål för döden”, som kretsar kring gangstrarna vid Slussen (den gavs ut på finska 1975).

I en recension i DN skriver Björn Anders Olson: ”Är dialogen säker, verkar kanske människotyperna osannolikare, men ett sammelsurium av poliser, åkeriägare, spelkungar, socialvårdare, journalister och andra måste vara osannolikt för att det ska bli en deckare.”

Sjöberg berättar för mig han känner en langare från Rödbergen som sålde sprit på Söder ännu för två år sedan.

”Han är i åttioårsåldern och brukade låta vänner köpa på kredit. Men det sista jag hörde var att hans minne börjat svika.”

För den äldre generationen sverigefinländare är det här en del av en sårig historia, medan deras barn – varav vissa är konstnärer och författare – ser på emigrationen med nya ögon. När gamla Slussen snart försvinner är det kanske dags för en ny ballad om gerillan under broarna.
