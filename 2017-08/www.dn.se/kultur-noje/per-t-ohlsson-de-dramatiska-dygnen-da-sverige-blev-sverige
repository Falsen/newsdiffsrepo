Per T Ohlsson: De dramatiska dygnen då Sverige blev Sverige
Per T Ohlsson

Fredagen den 15 november 1918 var en ganska typisk, råkall höstdag i Stockholm: mulet och några plusgrader, enligt Dagens Nyheters väderbulletin. Men den politiska temperaturen har sällan eller aldrig varit så uppskruvad. Luften dallrade av både hopp och oro – men framför allt av förändring. En demokrati var på väg att födas.

Fyra dagar tidigare, klockan elva på förmiddagen den 11 november, hade vapenstillestånd inträtt på västfronten, revolution hade utbrutit i Tyskland och under trycket av detta väldiga skeende hade den svenska vänsterregeringen, en ömtålig koalition mellan liberaler och socialdemokrater, bestämt sig. Nu fick det bära eller brista – högern skulle ställas inför fullbordat faktum när det gällde allmän och lika rösträtt, den allt överskuggande stridsfrågan i svensk politik. Den liberale statsministern Nils Edén, annars en försiktig herre, använde själv uttrycket, fast i fransk version: fait accompli.

Ett avgörande kunde inte vänta. Efter flera år med avspärrningar, livsmedelsbrist, galopperande inflation och hårdnande ransoneringar växte de sociala och politiska spänningarna. Till detta kom nu också en dödsbringande farsot, spanska sjukan, vars lie svepte över land och folk. Bara under oktober hade denna pandemi släckt nästan 10 .000 svenskars liv. Den vilt grasserande influensan gjorde inte skillnad på hög och låg, slott eller koja. Den rasade i fattiga norrländska byar lika väl som på Drottningholm, där prins Erik dukade under.

Torsdagen den 14 november utfärdade regeringen en särskild kommuniké i rösträttsfrågan utan att invänta svar från högern, som kontrollerade riksdagens första kammare. Kommunikén föregicks av intensiva överläggningar. De drog ut på tiden och när texten väl förelåg framåt kvällen hade kanslihusets personal gått hem. Statsråden fick själva sätta sig och renskriva ett antal exemplar.

Innebörden var revolutionerande: rösträtt för kvinnor till den direktvalda andra kammaren ”efter samma grunder som män” och slopande av den inkomstgraderade rösträtten till de kommunala församlingar som utsåg första kammaren. ”Regeringen är”, hette det, ”fast besluten att insätta all sin kraft på att snabbt och fullständigt genomföra detta författningsprogram.”

Det var ett högt spel. Den riksdag som för tillfället sammanträdde var urtima, det vill säga extrainkallad. Den fick inte besluta om grundlagsändringar, utan endast behandla ärenden som motiverat inkallandet, i detta fall främst dyrtidskompensation för statstjänstemännen. Regeringens plan var att kringgå detta konstitutionella hinder genom att föreslå vanliga lagändringar som urtiman kunde besluta om och samtidigt avisera grundlagsreformer till kommande lagtima, eller ordinarie, riksdagar. Så skulle högern surras fast vid demokratins princip. ”Det gällde att handla snabbt i det psykologiska ögonblicket”, mindes Nils Edén senare.

Den statskloke Edén, historieprofessor i Uppsala, var huvudarkitekten bakom denna slugt skickliga manöver, men hans främste bundsförvant, Hjalmar Branting, spelade en lika viktig roll.

Samma kväll som regeringskommunikén offentliggjordes talade Branting, Socialdemokraternas partiordförande, inför Stockholms arbetarekommun, som samlats till stormöte i Folkets hus för att ta ställning till en resolution som inte bara krävde allmän rösträtt, utan också ett omedelbart genomdrivande av partiprogrammets republikpunkt.

Branting blev bestört när han såg texten: den liberalsocialistiska koalitionen skulle knappast överleva ett så radikalt krav. Dessutom hade kung Gustaf V, tidigare bestämd motståndare till en rösträttsreform, börjat svänga av rädsla för att högerns motstånd skulle driva fram en revolution. Kungen befann sig vid denna tid närmast i upplösningstillstånd och frågan är om han lät sig lugnas ens när den socialdemokratiske finansministern F V Thorsson, skomakare från Ystad, klappade honom på axeln: ”Majestätet skall inte vara oroligt; den här skivan klara vi.”

I ett fullsatt Folkets hus spelade Branting ut den skräckslagne och plötsligt reformvillige kungen mot högerledningen: ”Varför skulle man just nu kasta bort en sådan tillgång?”

Det fungerade. Mötets beslut blev att en övergång till republik måste föregås av folkomröstning. Bomben var desarmerad. I detta ögonblick kan Branting ha räddat både monarkin och Nils Edéns regering.

Dessa dygn i mitten av november 1918 är några av de mest dramatiska i svensk historia. Allt hade kunnat gå över styr: allmänna våldsamheter, revolution, reaktionär kupp och – som i Finland – inbördeskrig. De högre officerarna och merparten av överklassen hade sina självklara sympatier hos högern. På den andra ytterkanten, bland de vänstersocialister som 1917 hade kastats ut ur det socialdemokratiska partiet, diskuterades ”revolutionär aktion” efter sovjetryskt mönster.

Slutstycken hade plockats ut ur värnpliktigas gevär och en pansarbåt med pålitlig besättning låg ankrad på Stockholms ström.

”Vilka situationer! Oron är allmän, man springer efter oss på gatorna och vill höra lugnande besked”, noterade den socialdemokratiske sjöförsvarsministern Erik Palmstierna i sin dagbok.

Men det gick aldrig över styr. Den 17 december 1918 fattade en nästan enig riksdag beslut om allmän och lika rösträtt för män och kvinnor, låt vara att reformen bara kunde fullföljas efter grundlagsbeslut vid två lagtima riksdagar. Först i september 1921 genomfördes det första demokratiska valet i Sverige, men genom riksdagsbeslutet tre år tidigare hade högern kapitulerat. Rimligen bör 1918 betraktas som den svenska demokratins födelseår.

Numera är det nog inte många som reflekterar över hur utdragen och hård rösträttsstriden var. Demokratin tas för given. Den historiska erfarenheten visar emellertid att detta är en riskabel attityd. Demokrati är inte något färdigt samhällsbygge, utan en process, driven av medborgarnas gemensamma vilja. Processen kan vara seg och kaotisk och kräver ibland långtgående kompromisser mellan till synes oförenliga ståndpunkter, men alternativen är förfärande. Därför är det officiella Sveriges inställning till demokratins förestående hundraårsjubileum så förbluffande i sitt loja ointresse.

En riksdagskommitté stretar på lite i skymundan. En och annan forskarrapport ställs samman. Men jämfört med ståhejet kring hundraårsminnet av unionsupplösningen 1905 och tvåhundraårsminnet av statsvälvningen 1809 rör det sig om tämligen blygsamma insatser för att högtidlighålla den viktigaste tilldragelsen i Sveriges politiska historia.

Kanske beror det på okunnighet om att demokratins genombrott möjliggjordes inte bara genom strid och konflikt, utan också av beslutsamt ansvarstagande när allt ställdes på sin spets hösten 1918. Och det är här som den gråmulna fredagen i Stockholm äger sitt speciella intresse.

Kring lunch den 15 november ringde Nils Edén till ecklesiastikminister Värner Rydén och bad honom komma förbi statsministerns tjänsterum. Rydén, som gjort sig ett namn i Malmöpolitiken, var det socialdemokratiska statsråd som Edén hyste störst förtroende för sedan Branting lämnat regeringen i januari, trött och sönderarbetad efter några månader på finansministerposten. De hade samarbetat inför regeringsbildningen ett år tidigare och det var Rydén som hade redigerat torsdagens kommuniké i författningsfrågan. Han mötte en pressad statsminister som var djupt bekymrad över regeringspartiernas möjligheter att upprätthålla en enad front nu när tärningen var kastad.

Vad som denna fredag utspelade sig mellan dem beskrivs i Rydéns efterlämnade anteckningar, säkerligen förskönade i vissa detaljer, men ändå ett gripande vittnesmål om situationens ödesmättade allvar.

”Om allt går sönder, så kastas landet bara ut i större äventyr”, suckade Edén.

”Det går inte sönder, om vi hålla ihop”, sade Rydén.

Edén satt tyst en lång stund med huvudet lutat i händerna. Så reste han sig och gick fram till sin besökare: ”Kan du garantera att ditt parti följer sina representanter i regeringen?” På detta svarade Rydén:

”Garantier kan jag inte giva, men jag lovar i detta högtidliga ögonblick att jag, om så påfordras, skall sätta in mitt liv på att söka hålla det hela samman.”

Redogörelsen fortsätter:

”Under djup rörelse tryckte vi därefter varandras händer och lovade varandra att som en man stå eller falla för arbetet att genomföra författningsrevisionen och upprätthålla lugn och ordning i landet.”

Under dessa sekunder i kanslihuset sammanstrålade ett folks demokratiska förhoppningar – politiskt, socialt, regionalt – när en liberal professor, bördig från Piteå, skakade hand med en socialistisk folkskollärare hemmahörande i Limhamn.

Slutligen, i december, gick det vägen, men bara något halvår tidigare var läget ett helt annat.

I april röstade den högerdominerade första kammaren ned en grundlagsproposition om kvinnlig rösträtt. Argumenteringen framstår som fullkomligt absurd för den som i dag studerar riksdagsprotokollet. En av högerledamöterna förklarade att politik över huvud taget inte var en lämplig sysselsättning för kvinnor: ”Där frestas de snarare att låta känslolivet, som hos dem är starkt utvecklat, mynna ut i det som är motsatsen till kärlek.” Deras kärleksfulla uppgift låg i hemmen.

Ernst Trygger, kammarens högerledare, var inte främmande för kvinnors professionella avancemang på områden som juridik och utbildning. Han kunde emellanåt tona fram som något så paradoxalt som en reaktionär feminist. Men vid kvinnlig rösträtt gick gränsen av så att säga praktiska skäl: ”Det skulle enligt min mening innebära en samhällsfara, ifall man läte valmanskåren på en enda gång mer än fördubblas, och detta med personer av vilka åtminstone största delen icke har någon politisk erfarenhet.”

Redan nästa dag kallade tidens viktigaste kvinnoorganisation, Landsföreningen för kvinnans politiska rösträtt (LKPR), till protestmöte på Gärdet och fördömde ”ytligheten och den bristande logiken” i de framförda högerargumenten.

Två månader senare, i juni, gick den kommunala rösträttsreformen samma öde till mötes: förstakammarhögern sade nej. Ett slopande av den inkomst- och förmögenhetsgraderade rösträtten skulle, sades det, underminera kammarens uppgift att ”trygga det beståendes rätt”.

En anledning till högerns hårdnackade motstånd var krigsutvecklingen. Freden med Ryssland i öster gjorde det möjligt för tyskarna att överföra enorma resurser till västfronten innan amerikanerna hade hunnit fram. I mars startade general Erich Ludendorff en rad offensiver som slog upp hål i de brittiska och franska linjerna; tyskarna stod bara nio mil från Paris. Det stärkte den svenska högerns självförtroende, eftersom en seger för det kejserligt auktoritära Tyskland skulle ha en dämpande inverkan på demokratikraven. De flesta liberaler och socialdemokrater sympatiserade däremot med västmakterna i ententen, en allians som 1917 fick en tydligare demokratisk dimension efter tsardömets kollaps i Ryssland och USA:s inträde i kriget. Inte minst Hjalmar Branting uppträdde som oförblommerad ententevän utan att för den skull ifrågasätta Sveriges neutralitet.

Först under sommaren, med amerikanerna på plats, kunde västmakterna börja ta initiativet. Nu bävade högern medan vänstern jublade. De politiska tyngdpunktsförskjutningarna i rösträttsfrågan under 1918 kan alltså bara förstås mot bakgrund av krigslägets växlingar.

Krigets storskaliga förstörelse och ofattbara lidande skänkte särskild kraft åt kravet på kvinnlig rösträtt. Mellan freds- och kvinnorörelserna fanns starka band, personifierade av bland andra författaren Elin Wägner. En annan centralgestalt var Gulli Petrini, Sveriges första kvinnliga doktor i fysik. Ett par veckor efter vapenstilleståndet talade hon vid en rösträttsmanifestation i Stockholm:

”En gång yttrade en talare i första kammaren, att kvinnlig rösträtt skulle innebära ett misstroendevotum mot männen, emedan de då skulle komma i minoritet. Så som det nu ser ut ute världen förefaller det som att detta misstroendevotum vore berättigat.”

Men det var inte bara rösträtten som gjorde 1918 till ett definierande år, ett år då Sverige blev Sverige. På område efter område, i stort och smått, inträffade händelser och initierades förändringar som på gott och ont skulle forma samhällsutvecklingen. Genom tidningar, offentliga dokument, dagböcker och annat material framträder bilden med slående tydlighet, månad för månad.

Ett axplock:

JANUARI. De ryska bolsjevikernas våldsamma upplösande av en folkvald grundlagsförsamling, duma, och finska inbördeskrigets utbrott skärper motsättningarna mellan arbetarrörelsens reformistiska majoritet och de vänstersocialister som bejakar proletariatets diktatur. Tonen är hård och oförsonlig. Ernst Rolf lockar storpublik med engelska kabaréartister på Fenixpalatset i Stockholm.

FEBRUARI. På ädel skånska jungfrutalar en nyvald riksdagsledamot i andra kammaren. Han heter Per Albin Hansson. De första svenska frivilliga ansluter sig till den vita regeringssidan i inbördeskrigets Finland. Åländska delegater uppvaktar Gustaf V. De vill ”återförenas” med Sverige.

MARS. Ett glastak krossas. Sverige får sin första kvinnliga advokat när Eva Andén väljs in i Advokatsamfundet. Hon råkar också vara den första kvinna som fått ordet i Sveriges riksdag. K A Wallenberg och hans hustru Alice tillkännager att de donerar halva sin förmögenhet till en stiftelse för allmänna ändamål, den största donationen sedan Alfred Nobels testamente.

APRIL. Nils Dardel (bilden), nyligen hemkommen från Japan, väcker uppmärksamhet med en modernistisk utställning på Nya Konstgalleriet på Strandvägen i Stockholm. Kollektivavtalen i byggbranschen löper ut. Arbetarna kräver kortare arbetstid. På en orolig arbetsmarknad drar det ihop sig till den största konflikten sedan storstrejken 1909.

MAJ. Isaac Grünewald, Sigrid Hjertén och Per Leander Engström introducerar expressionismen i Liljevalchs konsthall. Utställningen ger näring åt en antisemitisk kampanj mot Grünewald som håller i sig resten av hans liv. Svenska förhandlare i London lyckas nå en omfattande handelsöverenskommelse med västmakterna, tonnageavtalet. Landets isolering börjar brytas. De första underrättelserna om spanska sjukans härjningar når svenska tidningar, kompletterade med lugnande besked: ”Sjukdomen anses inte vara farlig.”

JUNI. En ny fattigvårdslag mönstrar ut det gamla, allmosebaserade systemet, där fattiga var rättslösa. Samhället påtar sig ett ansvar för människor som inte kan försörja sig själva. Skamfläckar som fattigauktioner tvättas bort. Det är embryot till en modern sociallagstiftning. En tekniskt kreativ 22-åring i Dalarna startar ett litet företag. Han är född som Långbergs Klas Andersson, men byter namn till Clas Ohlson. I midsommarhelgen når spanska sjukan Sverige.

”Spanska sjukhuset” i Gamla läroverkets gymnastiksal i Östersund hösten 1918.

JULI. Influensan sprider sig över landet och dödsfallen blir fler och fler. Svenska Mässan öppnas i Göteborg. Hjalmar Branting turnerar i England och Frankrike och besöker det amerikanska militärhögkvarteret. Han blir utskälld från höger.

AUGUSTI. Parterna i byggkonflikten ingår ett avtal som innebär kortare arbetstid, en viktig framgång för arbetstagarsidan och preludiet till den epokgörande lag om åtta timmars arbetsdag som antas året därpå.

SEPTEMBER. William Petersson, ”Kalmar-Petersson”, förbättrar sitt svenska rekord i längdhopp och inleder, i skuggan av världskriget, en framgångsperiod för svensk idrott. Två år senare tar han guld vid OS i Antwerpen. Reglerna för utlänningar som vistas i riket skärps i syfte att motverka en ”främlingsinvasion” i världskrigets spår.

Tågolyckan vid Getå.

OKTOBER. Den hittills svåraste järnvägsolyckan i Sverige inträffar vid Getå nära Kolmården. Människor grillas till döds av glödande kol. Urtiman kallas in. Nils Dardels ”Den döende dandyn” premiärvisas. Selma Lagerlöf bryter den skrivkramp som kriget orsakat hos henne och hon lämnar in ett nytt romanmanus till Bonniers, ”Bannlyst”. Elin Wägner ger ut storverket ”Åsa-Hanna”.

NOVEMBER. Näringslivets elit, med Marcus Wallenberg i spetsen, uppmanar högern att ge vika om rösträtten; revolutioner är inte bra för affärerna. Zeth Höglund, vänstersocialisternas galjonsfigur, försvarar den ryska bolsjevikregimen och hetsar mot de enligt hans mening alldeles för återhållsamma Socialdemokraterna: ”Att våld måste utnyttjas, ligger i sakens natur.” Den firade konstnären John Bauer omkommer med sin familj när kanalångaren Per Brahe förliser på Vättern.

DECEMBER. Hjalmar Branting leder arbetet i det särskilda riksdagsutskott som förhandlar fram det slutliga förslaget i rösträttsfrågan. Lagom till jul ger Elsa Beskow ut den blivande barnboksklassikern ”Tant Grön, tant Brun och tant Gredelin”.

Detta formativa år, 1918, slutade märkligt nog med en dråplig episod mitt i allvaret. Knappast ens Fritiof Nilsson Piraten hade kunnat fabulera ihop något liknande.

Det började på julafton, då Norra Skåne, lokaltidningen i Hässleholm, publicerade en ”dementi”. Anledningen var ett rykte om att Erich Ludendorff vistades på en gård i trakten. Norra Skåne hade kontaktat godsägaren och kunde försäkra sina läsare att ryktet var felaktigt. Det rörde sig om en gäst med ett helt annat namn än Ludendorff och passet var ”vederbörligen granskat o. godkänt af polismyndigheterna”.

Men det var Ludendorff som höll sig undan i Hässleholm, utrustad med ett falskt pass för det finska legationsrådet Ernst Lindström.

I stället blev det Dagens Nyheter som avslöjade hur det förhöll sig. Det var en världssensation: Ludendorff, spårlöst försvunnen, hade ju varit en av de högst ansvariga för den tyska krigföringen. DN:s utsände i Hässleholm fattade snart misstankar på grund av namnet Ernst Lindström:

”När man beslutar sig för att uppträda under antaget namn, torde man inte välja detta namn på måfå. Och det kan inte gärna undgå att falla i ögonen hurusom legationsrådet Ernst Lindström för sina kappsäckars, nattskjortors, silverkryckors och kravattnålars del kan ha en viss nytta av general Erich Ludendorffs initialer.”

Norra Skåne nödgades i början av januari förklara sin journalistiska genomklappning. Det gick inget vidare:

”När så vi svenskar inte ha något otalt särskilt med den tyska generalen, ansågo vi att hr L. Inte bör från vår sida förföljas med avseende på vistelseort.”

Regeringen Edén fick ett delikat diplomatiskt problem på bordet, men efter en tid i Sverige blev Erich Ludendorff i praktiken utvisad.

I Hässleholm arbetade Ludendorff på sina memoarer, där han med emfas sökte bortförklara Tysklands nederlag i världskriget. Det gjorde honom populär i de extremnationalistiska kretsar som nazismen grodde ur. Ludendorff deltog i Adolf Hitlers misslyckade ölkällarkupp i München 1923 och hade av och till förbindelser med nazisterna fram till sin död 1937.

Det framstår som en förunderlig omständighet att man kan finna en koppling, om än långsökt, mellan lilla Hässleholm och nästa stora krigskatastrof. Men sådant var året 1918: fyllt av möjligheter och hot, av överraskningar och tvära kast – och för framtiden havande med både gott och ont.

Per T Ohlsson är journalist på Sydsvenskan och författare. I dagarna är han aktuell med boken ”1918” (Albert Bonniers förlag).

Foto i text: TT
