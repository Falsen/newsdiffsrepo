Marie Göranzon till Stadsteatern
Betty Skawonius

– Det ska bli roligt att komma till en ny teater, jag har ju varit så länge på Dramaten, säger Marie Göranzon. Hon inledde sin långa relation med Dramaten på elevskolan 1964 och har tillhört dess fasta ensemble under stor del av sitt liv, men nu är det alltså dags för Stockholms andra stora teater, Kulturhuset Stadsteatern.

Anna Takanen, teaterns chef säger: Marie är en av våra största skådespelare. Det är stort att få ha henne hos oss och ta del av hennes kunskap och integritet.

Dürrenmatts svarta komedi från 1956, egentligen ”Besök av en gammal dam”, som rymmer en storslagen maktroll för en erfaren kvinnlig skådespelare, har blivit opera, musikal och en rad filmer. Ingrid Bergman spelade den på 60-talet i amerikaniserad filmversion om försoning. Men någon försoning är det inte fråga om.

”Världen gjorde mig till en hora, nu gör jag den till en bordell”, säger Clara Zachanassian, världens rikaste kvinna. Efter 45 år återvänder hon till sin hemstad som nu står på randen till ruin.

Hon erbjuder staden en svindlande summa på ett villkor – en gruvlig hämnd på mannen som var hennes ungdoms svärmeri. Staden säger ”Nej!”, men...

– Den är väldigt humoristisk, hur vi kryper för varandra och för pengarna, mer än någonsin.

– Och det vi ofta talar om, hämnd och moral, säger Marie Göranzon.

Det var hennes förslag att Dan Ekborg skulle spela mannen som gör en ung flicka med barn och sedan vänder en hel stad emot henne.

Göranzon och Ekborg har arbetat tillsammans tidigare, de spelade mor och son i Thorsten Flincks uppsättning av ”Lång dags färd mot natt” på Dramaten 1998.

– Dan och jag har pratat länge om att jobba ihop igen. Nu är han stor och stark och lagom galen, det gillar jag.

I mars 2018 är det premiär, men redan i höst gör Marie Göranzon föreställningen ”Svärmor kommer” på Soppteatern.

– Jag har en svärdotter, Catharina Allvin, dansare och koreograf, hon kom med en idé: ”Har du lust att göra ett program som jag kallar ’Svärmor kommer’. Jag ska dansa. Du ska tala.” Hon förde ihop mig med Albin Flinkas på Soppteatern som är en mycket bra person. Jag fick roliga texter, av Lolo Amble, min dotter, och Lotta Olsson, Expressen.

Svärsonen är med som en docka. Svärmodern säger: ”Han är ju ändå min. Jag har fött honom… En fästmö kan man ha hur många som helst, men en mor har man bara en.”

Svärmor är hon som viker sina handdukar efter ett bestämt mönster. Marie Göranzon talar om sin generation, de som har sitt linneskåp på ryggen: Lakan och handdukar, tvätta, vika, mangla. Ordning och reda, en kvinna som gärna säger: Nej, men om man skulle ta ett tag med dammsugaren…

– Ett intressant spänningsfält mellan oss 40-talister och en generation som är friare, som tycker att det finns viktigare saker än att skura golv, som är väldigt mycket med sina barn och gör saker.

Under hösten fortsätter Marie Göranzon också att spela Marie-Louise Ekmans ”Försökskaninerna” på Dramaten. Båda teatrarna har samarbetat kring spelschemat, påpekar hon.

– Och så börjar jag efter jul på Stadsteatern. Känns väldigt kul!

Och inte bara det, om en knapp månad kommer boken ”Vrålstark & skiträdd” där Marie Göranzon berättar om sitt liv för journalisten Stina Jofs.

– Där har jag nog släppt lite på mina egna tillkortakommanden. Om jag lämnar ut någon så är det mig själv…
