Ståhlis: Det blir aldrig som ...
Carin Ståhlberg

Den kommer smygande, sensommaren. Tassar in med sin mättade grönska och varslande lila ljung. Baddräkten på strecket tar lite längre tid att torka och vem vet, kanske var det sommarens sista salta bad?

Insikten gör mig vemodig och tillbaka i stan tar jag mig ett dopp i Mälaren. Här är vattnet varmare, en smula grumligt men det gäller ju att hålla kvar den; sommaren. Den som aldrig riktigt började. Den som vi fortfarande väntar på.if(DN&&DN.Ads){DN.Ads.initAd('8e4be95c-art1');}

Nej, det blir aldrig som man tänkt sig. Ta till exempel i början av Storseglarens och min relation. Stjärnögd lyssnade jag till hans förslag att ta en tur uppåt kusten. Bila runt, äta gott, se solen sänka sig i västerhavet ... väldigt romantiskt, tänkte jag. Väldigt pluspoäng.

Vi gav oss i väg.

– Nu ska du få se, sa Storseglaren med en röst som utlovade stora överraskningar. En röst för barn på julafton - innan klapputdelningen.

Efter några mil körande på små och större vägar bromsade han in. Stolt visade han upp det första delmålet.

– Nu är det snart broöppning! Titta! Nu!

Jag blängde ut över landskapet. Blicken fastande på någonting. En svängbro. Storseglaren såg nöjd ut. Han tycktes helt uppslukad av denna tekniska uppfinning. Följde varje moment. Ändå var det inte första gången han såg bron.

Nästa inbromsning – och av Storseglaren utvalda delmål – var vid ett gravfält.

– Här ligger skotska krigare stupade, sa Storseglaren med ett för stunden passande gravallvarligt röstläge. Järnåldern.

Jag granskade den kuperade terrängen. Grästuvor och ilskna enar. Åsså skottar då, därunder.

En mycket gammal och mycket liten compact praying-kyrka var nästa stopp. En mörk barockdekorerad predikstol, hukande träbänkar, stränga takmålningar. Här har talats om synd och skuld, tänkte jag och fick Bergmanrysningar.

Fast nu ville Storseglaren åka vidare, köpa räkor och sitta på en klippa och se solen sänka sig i havet. Jag protesterade inte. Men när vi satt där och svagsvärmade började jag tänka på Jonas Ahlstedt. Han som en gång målade taket i kyrkan och som försökte måla som sin lärare, men inte riktigt lyckades.

Nej, det blir aldrig som man tänkt sig.
