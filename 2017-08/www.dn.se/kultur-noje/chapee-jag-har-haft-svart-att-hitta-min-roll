Chapee: ”Jag har haft svårt att hitta min roll”

Mohamed Yussuf


Basen dundrar obevekligt inifrån studion i Järfälla. 36-årige Joshua Skoglund Mkandawire, mer känd under artistnamnet Chapee, vrider upp ljudreglaget än mer. Huvudet rör sig fram och tillbaka. Foten stampar takten. Han rappar med i nästan alla raderna från sitt nya album ”Brutna mönster”.

Under introt till låten ”Då till nu” vrider han ned ljudet och förklarar:

– Låten handlar om svårigheterna och kampen. Egentligen om hela den resa jag har gjort, allt jag gått igenom under alla mina år inom musiken.

Han var tolv när han för första gången träffade jämngamle Abiel Ghebrehiwet. Pojkarna hade mycket gemensamt: de hade engelska som modersmål, gillade amerikansk hiphop och bodde båda i bostadsområdet Blåkulla i Solnaförorten Hagalund. På väg hem från skolan, mot de himmelsblå höghusen, beatboxade Abiel Ghebrehiwet takten medan Joshua Skoglund Mkandawire rappade.

I början av 90-talet var Hagalund en kreativ mötesplats för alla som var intresserade av hiphop. De äldre i området stöttade och agerade mentorer. De närmaste åren fick allt fler upp ögonen för den drillade duon Chapee & Chess som trots sin ringa ålder rappade fläckfritt på engelska.

Som femtonåringar hade de redan samarbetat med den nykläckta popstjärnan Robyn, de välrenommerade producenterna Christan Falk och DJ Sleepy samt kollektivet Blacknuss.

Året efter utgjorde deras låt ”Life” filmmusiken till dramat ”9 millimeter”, och kort därefter agerade de förband till Jay-Z när han gästade Stockholm.

– Vi var sexton år och satt backstage och drack Cristal med Jay-Z. Vi var rätt kaxiga, fulla av självförtroende och kände oss oslagbara.

Han skrattar och härmar en tonårig version av sig själv:

– ”Jaha, en annan rappare ska vara med?” sa vi och gick fram för att skaka hans hand: ”Jay-Z, va?”

Men den stora kommersiella framgången uteblev.

– Vi var väldigt hårdhudade och kritiska till hela industrin. Skivbolagen gav oss en bunt med papper som de bad oss signera. Vi läste inte ens igenom dem. ”Ni borde svära mindre”, sa de också. ”Ni borde bära dessa kläder, ni borde …” Det kändes som att de ville göra en r&b-duo av oss.

Chapee & Chess drog sig tillbaka till gångbroarna och trappuppgångarna i Hagalund. Joshua Skoglund Mkandawire lärde sig att producera beats. Musiken blev en hobby. Fjorton år senare skulle de återigen befinna sig i hiphopens mittpunkt, men då i en delvis ny roll.

2011 släppte producenten Stress samlingsalbumet ”Playlist”. På spåret ”Banka skiten ur” återfanns Chapee & Chess som nu rappade på svenska.

– Det var Stress som bad oss. Det var nytt och jag hade svårt att få till det. Engelskan har fler synonymer och många gånger tyckte jag svenska ord lät töntiga. När jag hörde Abiel blev jag förvånad, han lät grymt bra. Personligen kände jag mig inte riktigt bekväm med svenskan.

En till synes frustrerad Abiel Ghebrehiwet kommenterade själv i tidningen Gaffa att han tidigare inte fått den aktning han förtjänade: ”När jag la en vers på ’Banka skiten ur’ så fick jag mer uppskattning än under femton års rappande på engelska.”

Olikheterna mellan de två barndomsvännerna skulle framöver bli allt tydligare.

När de hösten 2011 uppträdde tillsammans i radioprogrammet ”En kärleksattack på svensk hiphop” spottade Abiel Ghebrehiwet ur sig invektiv medan Joshua Skoglund Mkandawire hummade bort ordet ”narkotika” i sin vers.

Under artistnamnet Abidaz släppte Abiel Ghebrehiwet debutalbumet ”In och ut” två år senare. En rå och nattsvart förortsskildring som han själv beskrev som ”topp tre svenska skivor någonsin”. Han fick utdelning för självsäkerheten – nästkommande år nominerades albumet till en Grammis och vann P3 Gulds pris i kategorin ”årets hiphop/soul”. Om uppföljaren ”Respektera hungern” (2016) sade han: ”Jag tror att jag har gjort den bästa skivan som någonsin kommer att släppas inom svensk hiphop.”

Samma år, när det var dags för Chapees solodebut, skedde det under betydligt mer nedtonade former. Han samarbetade förvisso med stjärnproducenten Tommy Black men resultatet blev en ep med sju låtar på engelska. Svängig och jazzig ljudbild. Titeln? ”Modesty”.

Han tittar upp från studiogolvets heltäckningsmatta och summerar de senaste åren:

– Det har varit tufft. Jag kämpade med svenskan samtidigt som jag proddade beats och sökte mitt sound. Det var också stressande. Folk sa: ”Mannen, du är i studion varje dag, när släpper du något?” Men jag hade svårt att hitta min roll. Jag var knuten till Soblue, samma skivbolag som Kartellen och Abidaz, och de hade en mörkare och tyngre stil. Jag kunde inte relatera till det. Jag hade inte de historierna i mig.

Vad gjorde du åt det?

– Jag körde bara på, det fanns inget annat att göra. Med tiden började det kännas bättre. Då skissade jag ned några ämnen och började skriva utifrån dem. Jag jobbade också bort en grej jag störde mig på – min röst lät ljusare på svenska. Till slut hittade jag min egen väg.

Varför är det så viktigt att rappa på svenska?

– Jag märker ju hur mycket svenskan tilltalar de yngre, speciellt i orten. Ambitionen är att nå ut på ett annat sätt än jag kunnat göra tidigare, det kräver att jag kör på svenska. Jag vill att både folk på gatan och de i kostym på kontor ska hitta något de gillar i min musik. Från Tensta till Lidingö, liksom.

Vilken typ av person får de lära känna?

– Någon som vill inspirera och vara en förebild. Kanske handlar det om att jag blivit äldre. I dag funderar jag mycket på konsekvenserna av mitt rappande, vad jag bidrar med till samhället. Många polare har barn och när kidsen kommer fram märker jag hur vissa rader man sagt fastnat hos dem. Nu känner jag nästan: ”Men vänta, lägg undan det där. Lyssna på det här i stället.”

Du låter nöjd.

– Jo, men samtidigt har det varit en kamp. Jag har ju varit helt kompromisslös. Om jag spelade upp en låt jag var lite tveksam till kunde folk säga: ”Detta är fett, du borde släppa det.” Men jag fortsatte tills jag själv var nöjd. Jag gick från ingenting till en hårddisk full av musik, och nu ett album där jag producerat nio av elva låtar själv. Det var som att jag var tvungen att ta ansvar över både produktion och rap, hela ljudbilden. Först då hittade jag rätt.
