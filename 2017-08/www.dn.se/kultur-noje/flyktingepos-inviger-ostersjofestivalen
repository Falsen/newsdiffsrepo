Flyktingepos inviger Östersjöfestivalen
TT

Esa-Pekka Salonen har kallat det ett av sina mest personliga verk. Tillsammans med regissören och Polarpristagaren Peter Sellars har han redan gjort succé med operan "Oedipus Rex" utomlands. Nu inleder verket Östersjöfestivalen, som firar sina 15 år med ett extra tillspetsat program. Michael Tydén, festivalchef och en av fyra grundare, är mäkta stolt.

– Det är två mästare som möts. Folk bara grät på repetitionen, Peter Sellars får fram det mest genuina i alla sånger. Esa-Pekka är lite kargare men har samma genuina känsla för samverkan. De är samma andas barn, säger han entusiastiskt.if(DN&&DN.Ads){DN.Ads.initAd('da4c3bf4-art1');}

Kompositören Igor Stravinsky, som själv var flykting, skrev i detta verk om flyktingars situation.

– Det har väldigt stor betydelse för Esa-Pekka. Det skildrar de stora förändringar som äger rum runt om jorden och som tvingar folk att flytta på sig, säger Michael Tydén.

Två stora teman dominerar annars festivalen: Finlands 100-årsjubileum och miljön – ett återkommande fokus. I år framför Marie Samuelsson "De fem årstiderna", som handlar om årstidernas växlingar i ett varmare klimat. Det är en ödesmättad kommentar till Vivaldis klassiska, mer ljusa naturskildringar.

I fyra år har också filmarna Jesper Kurlandsky och Fredrik Wenzel rest jorden runt för att skapa en film om dagens miljöproblem och människans förhållande till naturen. Den har tonsatts av Anders Hillborg, med "Aeterna".

– Det är ett uruppförande och Esa-Pekka Salonen dirigerar. Nu i augusti har vi förbrukat mer än vad vi får av jorden och vi hoppas att det här ska vara ett inspel i miljödiskussionen, säger Michael Tydén.

Fokuset på Finland gör att Sibelius går som en röd tråd genom programmet. En av hans mer ovanliga sviter, Lämminkäinensviten, framförs när Sibelius-Akademien och Juilliard School Joint Symphony Orchestra möts.

– Det är en fantastisk Sibeliussvit. Och det är viktigt att de unga musikerna samverkar. Det är de som ska föra allt vidare, säger Michael Tydén.
