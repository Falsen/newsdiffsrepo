Johannes Anyuru får pris på Stockholm Literature
Kristofer Ahlström

Enligt Yukiko Duke, konstnärlig ledare för festivalen, kommer samtalen i år att kretsa kring bland annat "flyktingkrisen, konstnärligt skapande i diktaturer och komplicerade familjerelationer".

Nytt för i år är att Norstedts delar ut P O Enquists pris under själva festivalen. Årets pristagare är Johannes Anyuru, vars roman "De kommer att drunkna i sina mödrars tårar" rönte stor uppmärksamhet och uppskattning när den släpptes i våras. Romanen är delvis en dystopisk skildring av ett framtida fascistiskt Sverige där muslimer interneras i läger för att omskolas.

I juryns utlåtande prisas bland annat att Anyurus "övertygande lyhördhet för dystopins möjligheter".

– Dystopins möjligheter är förstås mångtaliga, men det som intresserade mig var att dra tendenserna i samtiden – besattheten av svenskhet och svenska värderingar och islam – till en mörk slutpunkt. En av dystopins starka sidor är att den kan säga ”om vi fortsätter på den här vägen så leder den in i skuggorna”, säger han.

Det fullständiga namnet på priset är "P O Enquists pris till en yngre författare på väg ut i Europa", vilket ju känns lite passande med tanke på det vagabondiska och rotlösa temat i dina romaner.

– När man är barn till migranter är den nationella hemmahörigheten inte någonting självklart, och då måste man hitta sitt eget hem i världen. Det är en av sakerna jag har sysslat med i mitt skrivande, och en fråga som många ställs inför litegrand i en globaliserad värld: Varför bor jag där jag bor, när man kan leva var som helst, speciellt vi som har ett pass som möjliggör det, men som barn till migrant blir frågan akut på annat sätt – det finns perioder i mitt liv då det har upptagit mitt tänkande väldigt mycket.

Priset innebär en månads fri vistelse i ett europeiskt land – har du valt vilket?

– Nej, men jag tycker om de klassiska europeiska städerna: Madrid, Berlin och London är de städer jag varit mest i och känner mig mest hemma i.

Med tanke på romanens tema om svenskhet och svenska värderingar, hur har den tagits emot i andra länder?

– Den har sålts till ett antal länder – jag känner till Frankrike, Tyskland, de nordiska länderna – men jag vet inte exakt hur många. Den har inte kommit ut där ännu dock, men det ska bli intressant att se hur den tas emot, för frågorna om nationell identitet och en nations självbild kan vara väldigt specifika för ett visst land. Vem som hör hemma i ett land blir väldigt annorlunda om det handlar om en välfärdsstat eller en nyliberal stat. Så det ska bli intressant att se hur tematiken kan översättas eller om det kommer att eka ihåligt eller konstigt eller skevt.

På festivalen delas även priset för Årets översättning 2016 ut. Priset går till Kajsa Öberg Lindsten för hennes översättning av Andrej Platonovs ryska "Tjevengur" på Ersatz förlag.
