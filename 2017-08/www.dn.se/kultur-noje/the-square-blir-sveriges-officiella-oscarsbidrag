”The square” blir Sveriges officiella Oscarsbidrag
Nicholas Wennö

Tredje gången gillt för Ruben Östlund? Efter "De ofrivilliga" och "Turist" har även nya "The square" utsetts till blågult Oscarsbidrag. För två år sedan föll den förhandstippade "Turist" på målsnöret under den sista gallringen då nio filmer skulle bli fem. Under Oscarsakademins livesändning satt den segervissa duon Ruben Östlund och producenten Erik Hemmendorf i Trump Tower på Manhattan och spelade in en film som skulle spegla deras eufori. Det slutade med att de framförde sin tolkning av "worst man cry ever" på en Youtubevideo som går under namnet "Svensk regissör får spel när han missar en Oscarsnominering".

– Amerikanerna har ju ett fantastiskt sinne för dramaturgi. Och de älskar ju när någon återfår sin värdighet. Så dramaturgiskt så borde vi vinna den här gången, log Ruben Östlund när nyheten presenterades i Filmhuset i Stockholm.if(DN&&DN.Ads){DN.Ads.initAd('99abe873-art1');}

”The square” utsågs till Oscarsbidrag i konkurrens med hyllade filmer som till exempel Amanda Kernells "Sameblod", Johannes Nyholms Guldbaggevinnaren "Jätten" och Tarik Salehs "The Nile Hilton incident" som har svensk biopremiär den 29 september.

– Fler medlemmar i Oscarsakademin tittar på en film som har vunnit guldpalmsvinnare per automatik. Men för mig personligen är Guldpalmen större än Oscar eftersom det är pris sätter regissören i främsta rummet - och det gillar ju jag, säger Ruben Östlund som i våras blev den första svenska regissören på över 60 år som fällde Guldpalmen.

Oavsett hur Oscarsracet slutar så är det redan klart att "The square" kommer att bli Ruben Östlunds största lansering med mångdubbelt fler kopior i nyckelländer som USA och Frankrike. Det gäller också på hemmaplan där filmen går upp i drygt 125 kopior över hela landet på fredag. I DN får filmen högsta betyg: "Gränslöst underhållande samtidssatir", skriver Helena Lindblad i sin recension.

Filmen utspelar sig i konstvärlden och kretsar kring en plågad museichef (spelad av danska storfyndet Claes Bang) som kurerat utställningen ”Rutan” – en symbolisk fyrkant som ska utgöra en frizon ”där omsorg och tillit råder, där alla har samma rättigheter och skyldigheter utan åtskillnad”. Ironiskt nog, blir han själv ett offer för just de moraliska dilemman som "Rutan" tar upp.

– Jag vill väcka frågeställningar kring de humanistiska värderingar som "Rutan" står för. Det är en film som handlar om vad vi egentligen ska göra med vårt samhälle. Ytterst handlar filmen om vårt samhällskontrakt och hur vi ska upprätthålla den sociala jämlikheten, säger Ruben Östlund.

– Men jag gillar ju också att avslöja mänskliga beteenden. I ”The square” försöker jag komma åt konstvärlden som är full av ritualer inom alla områden som gör att vi plötsligt inte ser. Det är när man gäckar dessa invanda ritualer som det händer saker – både i konsten och inom filmen.

I filmen spelar Elisabeth Moss (”Mad men”, "Top of the lake") journalist och Dominic West (”The affair”, ”The wire”) en prettokonstnär som älskar att lägga ut texten kring abstrakta konstteorier. Som grädde på moset gör filmvärldens ledande apimitatör Terry Notary (”Kong: Skull Island”, ”Apornas planet”) årets mest spektakulära performance under en glamorös prisceremoni i den fina konstvärlden.

– Det är utan tvekan den överlägset bästa scen jag någonsin har gjort. Den är en konkret, fysisk och enkel scen som vi fick jobba stenhårt för att få till. Om man ser "Hamlet" så måste man ha en viss bakgrundskunskap för att kunna tolka pjäsen, men i direkta situationer när skådespel blir tydligt. Det blir väldigt intressant när en skådespelare härmar en apa - till och med ett barn kan ju avgöra vem som är bäst på att vara apa, ler Ruben Östlund.
