Politiker är festivalernas nya stjärnor
Kristofer Ahlström

En musikfestival är inte bara en musikfestival. Den kan också vara ett ställningstagande.

Det finns i dag laktosfria, alkoholfria, köttfria, snart mansfria, festivaler. Det är lätt att räkna tecknen för hur de i allt större utsträckning blivit ideologiska markörer i sig: visa mig en festival och jag ska säga vad den säger om dig.

Inte minst blir den politiska positioneringen tydlig om man tittar på de folkvaldas egen närvaro där. På Way out west i Göteborg intervjuades socialdemokraternas gruppledare Anders Ygeman av vänsterpopduon Rebecca & Fiona. På den pågående hållbarhetsfestivalen Stockholm Act delade singer/songwritern José González utrymme med vice statsminister Isabella Lövin. På Glastonburyfestivalen i England drog Labourledaren Jeremy Corbyn större publik än någon framträdande artist och tjänade mannen-av-folket-poäng genom att jobba extra i ett öltält på området. På SXSW-festivalen i Austin pratade Barack Obama om medborgarrätt.

I Stockholm i september arrangeras Gatherfestivalen. Jämte artister som Amanda Bergman kommer bland andra Stockholms handelskammares vd Maria Rankka, kulturborgarrådet Roger Mogert och Aftonbladets ledarskribent Karin Pettersson att framträda.

Jakob Grandin är grundare av festivalen. Han säger att man arbetat hårt för att skapa ett programinnehåll där alltifrån talare till artister har en framtoning och en agenda.

– Framför du ett budskap är det oundvikligt att du också bidrar till det politiska landskapet oavsett om du är talare eller artist. Vår målsättning är att de medverkande även möts utanför konferensprogrammet, säger han.

– Det är då de verkliga demokratiska frågorna kommer upp på bordet. Det är då vi åstadkommer något.

Anna Charlotta Gunnarson, frilansjournalist som ligger bakom radioserien ”Pop och politik”, menar att det är viktigt att man funderar över syftet till att man har politiska samtal på en festival.

– Man måste tänka som public service och ha olika röster från olika sidor. Men över lag handlar det om vem som sköter utfrågningen: det måste vara någon som inte är rädd för att ställa obekväma frågor. Samtidigt kan man se det så här: att politiker möter folk på en festival är väl inte så väsensskilt från att de besöker en fabrik och serveras tårta där?

Den politiska inriktningen på festivaler har kritiserats av personer som menar att mötena ofta sker mellan så likasinnade att de mer påminner om politiska fredagsmys. Kollektivt medhårsmys förklätt till engagemang.

Aftonbladets krönikör Patrik Lundberg beskrev exempelvis i en text (13/8) samtalet med Anders Ygeman på Way out west som ”När den vita popvänstern går på festival är allt utom yta ointressant” och att när samtalsledaren nämner Ebba Grön ”applåderar publiken som vore det Bingolotto”.

– Alla musikfestivaler har samma affärsidé: god stämning. Så är det och så ska det vara. Av samma anledning kommer ingen att tänja den politiska spännvidden längre än vad besökarna antas acceptera, säger Lundberg.

Han säger vidare att de många politiska framträdandena snarare är ett sätt för festivalerna att tvätta bort sin kommersiella stämpel.

– Fram filtreras då en skenbild av att ditt festivalbesök gör skillnad. Hur det går? Ungefär som när sossar koketterar med sin vurm för Bruce Springsteen: det lurar inte en jävel.

Kanske är det inte så konstigt att festivaler blir politiskt laddade. Antidemokratiska krafter blir allt synligare i samhället, polariseringen upplevs öka, samtidigt som vi snart går in i ett nytt valår. Då blir det naturligt att man ”pratar om musikens betydelse bortom det dansanta”, som Anna Charlotta Gunnarson säger.

– Musiken kan vara färdmedlet in i diskussionen om demokratiska värderingar.

Det tangerar sommarens kulturdebatt om att de stora artisterna måste göra tydligare ställningstaganden, där Håkan Hellström anmodades använda sin scen för att säga någonting om ”världsläget, om flyktingbåtarna på Medelhavet, om ensamkommande barn som inte får stanna i Sverige eller om normaliseringen av rasismen” (GP 29/7). Det kravet kan jämföras med hur hånfull tonen mot politiskt aktiva artister som Bono, Sting och Coldplay tidigare har varit.

Jakob Grandin säger att man dock måste särskilja att ta partipolitisk ställning från att stå upp för rättigheter, åsikter och värderingar.

– Jag tycker att var och en med en ekande röst också ska värna om de grundvärderingar och rättigheter som vi människor har. Alla har ett ansvar att göra vår röst hörd. Ingen förändring har skett i tystnad och ingen bra förändring har skett av egoism.

Årets upplaga av Storsjöyran avslutades med att Jämtlands president Ewert Ljusberg höll ett tal. Det handlade om integration och framtidstro. Bland annat sa han: ”Världen behöver inga fler som odågan Erdogan, tölpen Trump eller maran Marine Le Pen.”

Storsjöyran är en av de festivaler som länge varit ideologiskt präglade, liksom Malmöfestivalen och Peace & love, vars politiska samtalsvinjett ”Inspiration” mot slutet upptog en tredjedel av hela utbudet.

Medan festivalområdena alltmer liknar en provisorisk plenisal har det motsatta skett på den faktiska skådebanan för politiska samtal i Sverige, Almedalsveckan. Enligt belackarna: Almedalsparken har blivit ett gigantiskt dansgolv för konsulter och lobbyister medan de politiska samtalen mest pågår som ett vagt, helt svagt skval i bakgrunden. Stefan Löfven valde till exempel att inte delta i politikerveckan i år eftersom ”Almedalen behöver utvecklas mer i folkrörelsestuk”, som han sa till TT. Underförstått: det har skett en avpolitisering.

DN:s Viktor Barth-Kron skrev nyligen (8/7) om samma utveckling; hur det traditionella ”dj-battlet” gått från ”ett ganska oförargligt tramsande där seniora politiker showade för en publik dominerad av ungdomsförbundare” till ”ett bisarrt, genomsponsrat jätteevent där företag köper drinkbord för tiotusentals kronor och där ingen seriös politiker längre kan visa sig”.

Så när det inte går att se politiken för alla näringslivsslipsar i pannan är frågan om samhällsdebatten helt enkelt börjat söka sig till nya maneger – musikfestivalerna – där det faktiskt går att höra vad som sägs.

– Många politiker har inget emot att känna sig som popstjärnor, om vi ska hårdra det, och vissa tror även att de är det. Så det känns säkert lite ballare att säga att man ska till Way out west än till Almedalen. Samtidigt måste man vara medveten om att många festivaler har en viss typ av publik, så de kommer bara nå just den: en ekonomiskt okej medelklass, säger Anna Charlotta Gunnarson.
