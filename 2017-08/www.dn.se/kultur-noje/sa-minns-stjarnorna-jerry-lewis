Så minns stjärnorna Jerry Lewis
Greta Thurfjell

Den amerikanska komikerlegendaren Jerry Lewis bortgång har fått stjärnorna att ta till sociala medier för att uttrycka sin sorg och saknad.

Läs mer: Humorlegendaren Jerry Lewis död

Otaliga är de vänner, bekanta och branschkolleger som på Twitter och över internet valde att skicka en hälsning till Lewis – bland de mest namnkunniga finns Cher, Nancy Sinatra, Samuel L Jackson och Jimmy Kimmel.

Skådespelaren Robert De Niro säger i ett uttalande: ”Jerry var en pionjär inom humor och film. Och han var en vän. Jag hade turen att se honom några gånger under åren. Inte ens vid 91 års ålder slog han av på takten... eller missade en punchline. Du kommer att bli saknad.”

Skådespelaren Samuel L Jackson skriver på Twitter: ”Det var otroligt att känna och skratta med den underbara Jerry Lewis! Han kommer fortsätta få dem att skratta i himlen!”

Jim Carrey skriver: ”Den dåren var inget dumhuvud. Jerry Lewis var onekligen ett geni, en ofattbar välsignelse, humorns största. Jag är eftersom han var!”

Artisten Cher berättar om sin relation till Lewis och hans tidigare humorpartner Dean Martin: ”Älskade Jerry, jag älskade dig och Dean när jag var liten, men jag blev kär i dig när vi spelade ’Snövit och de sju dvärgarna’ med Sonny & Cher... Du spelade alla sju”.

Ellen DeGeneres, pratshowvärd och komiker, skriver: ”Jerry Lewis var en komiker och en filantropisk ikon. Jag sänder kärlek till hans familj idag.”

Nancy Sinatra, Whoopi Goldberg och Jimmy Kimmel delade också med sig av sin sorg på Twitter efter Jerry Lewis bortgång.
