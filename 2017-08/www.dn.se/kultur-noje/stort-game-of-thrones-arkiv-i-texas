Stort Game of thrones-arkiv i Texas
Sverker Lenas

På ett universitetsbibliotek i Texas finns fler än 300 lådor med anteckningar och manus av George RR Martin. Den första donationen från författaren gjordes redan 1993. Universitetskanslern på Texas A&M University uppmanar nu studenter och allmänhet utnyttja det offentliga arkivet.

– Dokumenten och de handskrivna anteckningarna från George RR Martin kan innehålla ledtrådar om kommande intriger och alla är välkomna att själva leta igenom dem, säger universitetskanslern John Sharp i The Guardian.

Förra månaden meddelade George R R Martin att den sjätte delen i ”Sagan om is och eld”, ”The winds of winter”, kan komma att publiceras nästa år. Tv-serien ”Game of thrones” har vid det här laget kört förbi originalberättelsen och har säsongsfinal på måndag.

I veckan sa George R R Martin till amerikanska Metro att handlingen flera gånger lett honom in i en återvändsgränd, där han blivit tvungen att skriva om berättelsen från början. Han avslöjade också att omkring 20 av karaktärerna som fått sätta livet till i tv-serien fortfarande är ”ganska levande för mig och kommer att dyka upp i en ny bok”.
