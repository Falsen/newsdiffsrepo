Publicerad 06:00


Fotografiska tar klivet ut i världen
Martin Gelin

Bröderna Per och Jan Broman blickar ut över ett dimmigt Manhattan. Vi sitter på en takterrass på 52:a våningen, så högt att man ser ända från skyskraporna i den södra änden upp till Central Park, hundra kvarter norrut.



När bröderna är i New York lånar de en lägenhet här hos en vän, en pr-veteran i Stockholm som har ett penthouse i Chelsea, mitt emellan New Yorks största galleriområde och den nya lokalen vid Park Avenue där de nästa år öppnar Fotografiska i New York.

De har pratat om det här projektet i fyra år, men nu är allt klubbat och klart. De tillbringar veckan med att gå runt bland byggdammet i det nya huset och fantisera om kommande utställningar.

De gör det klart att vägen hit inte har varit smärtfri.

Vad är det svåraste med att öppna ett eget museum i New York?

– Allt.

Jan Broman verkar le och sucka på samma gång.

– Ingenting är enkelt här. I Stockholm tog det ett och ett halv år att öppna, här tog det fyra år. Samtidigt är folk otroligt duktiga och drivna här. Alla vet att det finns tjugo pers bakom som är lika hungriga på deras jobb. Det är en mördande konkurrens, men så finns också de bästa gallerierna i världen här, säger Jan Broman.

Sedan 2013 har man försökt få in pengar och lösa de praktiska omständigheterna kring en New York-filial till Fotografiska. Nu har man en rad investerare som köpt fastigheten på Manhattan. Jan Broman talade i en tidigare intervju om att det handlat om hundratals miljoner kronor. För det fick man en elegant sekelskiftesbyggnad, strax intill tjusiga Park Avenue South, och flera av New Yorks bästa och mest stjärnbeströdda restauranger. Fotografiska kommer att hyra lokalen av ägarna.

Det är en central adress som inte nödvändigtvis är det mest självklara området för konstintresserade – där Manhattanbor generellt föredrar Chelsea och Lower East Side, eller högre upp för de klassiska museerna. Men bröderna Broman ser det som en fördel och säger att de generellt gillar att hitta lokaler som inte trängs med alla andra gallerier. Ett gäng världsberömda fotogallerier ligger tvärs över Manhattan och en bit söderut hittar man institutionen International Center of Photography.

– Jag tror inte att vi hotar eller hotas av någon annan utan att vi tillsammans skapar mer intresse för foto. I Stockholm har det blivit fler som ställer ut fotografi nu efter att vi öppnade, för det har skapat ett större fotointresse över lag. New York har ju en längre tradition av fotogallerier och en grundinställning att fotografi är konst. Tittar man på de stora gallerierna här, som Gagosian, så har fotografi alltid fått mer plats.

Fotografiska behåller sitt svenska namn även i New York och London. Om allt går som det ska hoppas de att det ska bli ett lika naturligt namn för konst- och fotointresserade New York-bor som Guggenheim eller Gagosian en vacker dag.

När planerna för en New York-filial började diskuteras pratade man även om att prioritera svenskt fotografi här, men nu säger de att det inte kommer att vara något självändamål att satsa på just svenska fotografer.

– Nej, men vår närvaro här kommer garanterat innebära att det ställs ut fler svenska fotografer i New York än det gör i dag. Målet är att ta Stockholm till världen och världen till Stockholm, säger Per Broman.

Genom att förvandla Fotografiska till en internationell institution med tre filialer hoppas man även att kunna satsa på större och påkostade utställningar med stora namn, som kan cirkulera mellan de tre museerna. Det innebär att även filialen i Stockholm kan räkna med bättre och mer påkostade utställningar, menar bröderna.

– Vi kan höja nivån även i Stockholm eftersom vi kan samköra med de andra två museerna och dela kostnaderna, så det kommer bli bättre för alla, säger Per Broman.

Han är också mån om att behålla det han kallar svenska värderingar när Fotografiska blir globalt.

– Hela vårt varumärke bygger ju på svenska värderingar. Att inspireras till en mer medveten värld. Sverige står för bra värderingar och sunda sätt att se på saker och ting, när det gäller till exempel jämställdhet och miljö.

Målet är att sätta agendan för den lokala debatten om foto, konst, mode och samhällsfrågor.

– Nu har vi utställningen ”What’s on the plate” i Stockholm, om svältkatastrofen i Afrika, som är en av de största någonsin men ingen som pratar om det. Det fantastiska med fotografi är att man kan väcka debatt om sådana saker, säger Per.

Utanför fönstret tornar den fuktiga sommardimman upp sig kring skyskraporna. Det är en lite drömsk, fotovänlig utsikt och ett par personer omkring oss tar upp mobilkamerorna för att dokumentera. Vi diskuterar hur Instagram förändrat omständigheterna för fotografer i dag. Enligt en analys av New York Times nyligen uppskattas det att vi kommer att ta drygt 1.300 miljarder bilder världen över under det här året. 75 procent är med mobilkameror. Vad händer med vår syn på fotografi som konstform i en sådan tid?

– Det utrymme fotografi får i sociala medier är fantastiskt. Det är ett otroligt intensivt flöde, så mycket är dåligt också, men det behöver inte problematiseras egentligen. Vi gillar mobilkameror och tror inte det devalverar fotografi, utan bara skapar mer intresse.

I Stockholm har Fotografiska fått uppmärksamhet för utställningar med etablerade stjärnfotografer som Robert Mapplethorpe, Annie Leibovitz, Herb Ritts, Anton Corbijn och David LaChapelle, som ofta förknippas med mode och reklam. De kommer att behålla en liknande mix av mode, reklam, dokumentärt och fotokonst även på de två nya museerna i New York och London. Underförstått är att de mer namnkunniga fotograferna lockar in folk som sedan även kan se och uppskatta mer svårtillgängliga bilder.

– Att jobba med alla de kategorierna är ett sätt att nå ut till nya målgrupper, som kanske inte går och ser så mycket konst annars. Vi vill skapa en inkluderande mötesplats, med ett inkluderande tilltal. En mötesplats där folk faktiskt vill hänga, säger Per Broman.

De har inte spikat några utställningar än för de nya lokalerna, men Per Broman säger att han gärna skulle vilja ställa ut Lars Tunbjörk här i New York. Jan nämner den franska mode- och konstfotografen Sarah Moon som en personlig favorit.

När DN:s Birgitta Rubin nyligen försökte summera Fotografiskas styrkor och svagheter skrev hon: ”Man är bäst på feststämning, att locka en ny och yngre publik, liksom världsnamn inom reklam- och modefoto”. Däremot fick de viss kritik för bristfälliga kataloger och information om utställningarna.

– Det där har ju handlat om budget. Vi skulle gärna ha gjort mer men har inte haft resurser alltid, säger Per Broman,

En hel del kontrovers blev det också när de anmälde regeringens beslut om fritt inträde på vissa statliga museer. Bröderna skickade en anmälan till Konkurrensverket, där de skrev att beslutet konkurrerar ut de privata aktörerna. Enligt Jan Broman kunde det hota museets chanser att överleva. ”Det är en otroligt svår konkurrenssituation för oss nu”, sade han till DN förra vintern.

Nu ser de det hela som överspelat.

– Det är som det är. Med fri entré blir det inte nödvändigtvis fler personer som går utan samma personer som går fler gånger; samtidigt som det slår ut de som tar entré, Moderna tvingades höja avgiften så att många inte har råd längre. Så det var en exkluderande regel, inte en inkluderande. De andra museerna tvingas höja priserna, säger Jan Broman.

– Vi är glada att vi når en yngre publik och folk som inte alltid går och ser konst annars säger Per.

Ett år senare tycks det trots allt gå okej för Fotografiska. De lyckades få ihop pengar till ett mindre palats vid Park Avenue South och nästa år öppnar dessutom den stora filialen i London. Jan Broman tar fram sin Ipad och visar bilderna på det nya huset, en modernistisk byggnad i stadsdelen Whitechapel i östra London.

– Det blir det största vi gjort. 9.000 kvadrat, säger han.

Foto i text: Alexander Mahmoud
