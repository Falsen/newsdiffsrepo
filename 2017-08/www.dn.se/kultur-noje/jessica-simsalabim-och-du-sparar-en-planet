Jessica: Simsalabim och du sparar en planet
Jessica Ritzén

Jag vandrar runt i Kulturhuset som förvandlats till hållbarhetspalats. Snirklar mellan seminarier om gåvoekonomi , klimatforskning och miljöaktivism och snubblar över kommersen kring saker vi slängt. Sopor blir festmat och gamla trasor blir nya trasor. Slit och släng och simsalabim har du sparat minst en planet.

Jag bjuds på experimentell meny av vitvarufabrikören som lovar att maten håller dubbelt så länge om jag sänker kylen till fyra grader. Så snabbt blev designkylskåpet med ismaskin åtminstone skenbart hållbart. Jag erbjuds smycken gjorda av gammal tumstock och tygpåsar av använda reklamvepor att lägga till samlingarna.

Hållbart ska vara lättuggat och lättsmält. Inte göra alltför ont eller kosta för mycket. Därför uppmanas jag att hyra kläder i stället för att köpa dem, som om det skulle döva samvetet över vår sjukliga klädaptit. Jag borde även äta kläderna, åtminstone grönsaker som groddats i kompostjord från förmultnade jeans.

Reklambudskapet från vissa företag är så lätt förklätt att det knappt har hållbarhetsdatum 2017. Varje nytt plagg i garderoben, om än återvunnet, biologiskt nedbrytbart eller ekologiskt, är ju en påfrestning på planetens resurser, så länge det kräver masstillverkning och transport över världen.

Hållbarhet och konsumtion är svåra att para ihop. Visst känns det bättre att smutta på smoothien gjord på frukt som annars hivas, men ingen ekocertifiering räcker för att vi ska kunna leva–as–usual utan klimatpåverkan.

Några återvinningsprojekt känns ändå genuina. IM Människohjälp säljer metalltackor gjorda av illegala vapen för att stoppa vapenrelaterat våld i utvecklingsländer. Jag låter mig också lätt förföras av Samson Kambalus tankar kring gåvoekonomi och hur ett generöst samhälle blir ett hälsosamt samhälle. Där enda baktanken med att ge är att alla gynnas av det.

Festivalens mest hälsosamma gåva är hållbarhetslöftet. Vi ska offra, inte köpa något, för att rädda världen. Jag rycks med och lovar spontant att göra mig av med bilen innan året är slut. Enda baktanken är att jag också sparar pengar. Ska försöka låta bli att köpa något återvunnet nytt.
