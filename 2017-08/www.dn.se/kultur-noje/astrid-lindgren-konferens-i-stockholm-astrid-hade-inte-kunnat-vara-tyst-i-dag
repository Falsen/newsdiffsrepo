Astrid Lindgren konferens i Stockholm: ”Astrid hade inte kunnat vara tyst i dag”
Kajsa Haidl

– Hade Astrid Lindgren levt i dag hade hon inte kunnat vara tyst, det är jag rätt säker på, säger Annika Lindgren.

Hon är barnbarn till författaren och publicistisk chef på Saltkråkan, företaget som förvaltar Astrid Lindgrens rättigheter.

– Hon hade förstås behövt hjälp för att förstå sig på det digitala landskapet, men hon hade varit alldeles för engagerad och ilsken för att inte säga något. Hon hade sett med sorg på en del saker som händer i samhället.

QUIZ - Vad vet du om Astrid Lindgren

Astrid Lindgren blev under sin livstid inte bara barnboksförfattaren Astrid utan senare även opinionsbildaren och samhällsdebattören Astrid. Demokratifrågor stod högt på agendan och hon talade ofta om läsandet som verktyg för eget tänkande.

Samma hållning genomsyrar Astrid Lindgren-konferensen som arrangeras i Stockholm den 14 november, samma dag som författaren skulle ha fyllt 110 år.

Konferensen har tidigare arrangerats i Vimmerby, i samarbete med kommunen. Efter ett par års uppehåll väljer man nu att flytta den till huvudstaden. Man letade länge efter en lokal som kunde spegla författarens opretentiösa, oakademiska och ”folkliga” sida. Valet föll till slut på Kulturhuset.

– Astrid Lindgren var och är starkt förknippad med mänskliga värden. Humanism, läsande och vad läsandet betyder för att förstå vårt samhälle. Vi lever i en tid som är skakig på många vis, därför behövs konferensen. Dessutom saknas den här typen av större arrangemang i barnlitteraturvärlden. Det är ju hos barnen det måste börja, säger Annika Lindgren.

Bland de inbjudna gästerna finns författarna Lena Andersson och Ann-Helén Laestadius, regissören Tomas Alfredson och Gapminders vd Ola Rosling. Dessutom får konferensen besök av brittiske författaren och Almapristagaren Philip Pullman. I höst släpps första boken ur hans kommande trilogi ”The book of dust”, en uppföljare till hans populära fantasyserie ”Den mörka materian”. Boken har redan översatts till 26 länder, inklusive svenska.

– Med tanke på priset jag fick, känns det extra speciellt att få komma tillbaka till Stockholm. Astrid Lindgren var en otroligt inflytelserik författare. Jag har inte läst så värst mycket av henne, men givetvis ”Pippi Långstrump”. Den tyckte jag mycket om, säger Philip Pullman.

Vad kommer ditt föredrag att handla om?

– Det kommer att beröra bokvärldens ekologiska system. Vi befinner oss mitt i den fjärde stora revolutionen för berättande. Språket var den första, skriften den andra, tryckpressen den tredje. Den fjärde revolutionen är kommunikationen som sker online. Hur påverkar den hur vi läser böcker? Och vilka berättelser som skapas? För att det påverkar, det är helt säkert.

Hur tycker du att läsande och tänkande hänger ihop?

– Det ena utvecklar det andra. Vi behöver läsa för att få ord att tänka med. Men läsandet måste börja i en lust, annars fungerar det inte. En oroväckande utveckling i Storbritannien är att det tycks finnas väldigt lite utrymme för just läsning av lust i skolan. Det är otroligt viktigt.

Din fantasytrilogi ”Den mörka materian” håller just nu på att bli tv-serie på BBC. Har du sett något smakprov än?

– Å nej, den har inte börjat spelas in än. De har inte ens börjat casta. Det rör sig sakta framåt, men det är ett enormt projekt och många inblandade, och ekonomi som ska gå ihop. Men jag har läst manuset och är väldigt entusiastisk inför projektet, säger Philip Pullman.
