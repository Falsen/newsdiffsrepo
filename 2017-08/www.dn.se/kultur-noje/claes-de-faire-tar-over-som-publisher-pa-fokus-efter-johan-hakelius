Claes de Faire tar över som publisher på Fokus efter Johan Hakelius
Greta Thurfjell

Johan Hakelius tog 2015 över chefredaktörsposten på Fokus efter grundaren Martin Ahlquist. Nu kliver Hakelius åt sidan och blir politisk chefredaktör på tidningen, medan rollen som publisher och ansvarig utgivare tas över av Claes de Faire, tidigare vd för magasinet.

Till Resumé säger Johan Hakelius att processen kring förändringen påbörjades redan i våras och inte har något att göra med den hårt kritiserade text han skrev i Expressen i somras om nazistisk närvaro på Almedalen.

– Det finns en märklig idé om att ägare inte skulle tycka om när man skriver något som kritiseras och får uppmärksamhet. Det är det som är mitt jobb. Hade det varit så att ägarna hade några synpunkter skulle de inte tillåta mig att få ytterligare utrymme att skriva.

Malin Ullgren om Johan Hakelius ”Sommar i P1”: Snyggt, men med en provokation

Johan Hakelius kommer framöver att ta hand om opinionsmaterialet på Fokus.

– Det blir inte någon större skillnad på opinionsmaterialet från när jag var chefredaktör men någon arbetsfördelning måste ske för att Claes de Faire inte ska behöva ta allt. Den stora förändringen är att jag kommer få mer tid till att skriva, vilket känns fantastiskt, säger han till Resumé.

Under Hakelius tid som chefredaktör på Fokus har ett flertal medarbetare valt att lämna tidningen, däribland reportrarna Torbjörn Nilsson och Maggie Strömberg.
