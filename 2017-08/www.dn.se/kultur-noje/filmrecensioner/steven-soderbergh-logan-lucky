Steven Soderbergh: Logan Lucky
Hynek Pallas



För fyra år sedan pensionerade sig Steven Soderbergh. Den ombytlige regissören som efter genombrottet med ”Sex, lögner och videoband” 1989 har gjort allt från Oscarsbelönade knarkepos (”Traffic”) till remakes på rysk arthouse (”Solaris”), berättade att han var färdig med spelfilm. Ekonomin var körd och det kulturella utrymmet hade övertagits av tv.if(DN&&DN.Ads){DN.Ads.initAd('6a4413a4-art1');}

Framför allt sade Soderbergh (som sedan dess bland annat har ägnat sig åt tv-serien ”The Knick”) att han vill undvika allt som ”luktar viktigt”. Det är, tror jag, en inte oväsentlig anledning till varför han återvänder till biograffilmen med just den här historien, just nu.

Nej, ”Logan Lucky” luktar inte det minsta ”viktigt” politiskt – vilket man bör påpeka när regissören tidigare har gjort fyra timmar film om Che Guevara – men däremot kulturellt. För när mannen som gjorde Las Vegas-glittriga ”Ocean’s eleven” tillsammans med Hollywoods bratpack på 2000-talet tar sig an en ny stötfilm och den utspelar sig i West Virginias fattiga gruvdistrikt och på North Carolinas bilsportsscen – då betyder det något.

Att USA nu riktar blicken mot den vita landsbygden är ingen nyhet (se kommentar om tv-serien ”Ozark” på sidan 15). Men vad Rebecca Blunts manus och Soderberghs regi gör med historien om två bröder från West Virginia som planerar att stjäla en förmögenhet från en motorsportarena är inte att lägga dem under lupp.

Från det att Jimmy Logan (Channing Tatum) fixar under motorhuven i första scenen – får skruvmejslar överräckta av sin bedårande lilla dotter Sadie (Farrah Mackenzie) medan han förklarar historien bakom John Denvers sång ”Take me home, country roads” för henne – till det att Sadie mot slutet av filmen förkastar Rihannas ”Umbrella” på en skönhetstävling till förmån för Denversången så finns det en lika starkt och kärleksfullt förmedlad kultur här som när Woody Allen ser Bergmanfilm på Manhattan.

Markeringarna slutar inte där: Nascar, som bilsporten heter, har ett ursprung i de modifierade bilar spritsmugglare använde i Appalacherna. Rebellrötterna omfamnas lika stolt som man bär Bob Seger-tröjan. Soderbergh dröjer vid sådant; vid militärnärvaron på tävlingarna; vid Foxbevakningen och vid nationalsången. Och han gör det utan ironi eller politisk blinkning, men med smord action och välskriven humor.

För här klickar det som när denna så kallade heist-genre är i sitt esse. Jimmy behöver pengarna för att flytta efter dottern och sin ex-fru. Hans bror, bartendern Clyde, har förlorat en arm i Irak och tycks mest behöva göra annat än muttra om släktens eviga olycka. Adam Driver excellerar som Clyde, med det autistiska spel han är så bra på. Krydda med Riley Keough (Elvis barnbarn) som snabbkörande hårfrisörska och Daniel Craig som kassavalvsprängaren Joe Bang, och du har en ”Ocean’s”-film med bröderna Coenvibbar och musikval som matchar Tarantinos.

Med undantag av ett onödigt utdraget slut så är ”Logan Lucky” faktiskt årets hittills roligaste film – och måhända också en av de viktigare.
