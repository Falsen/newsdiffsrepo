Doug Liman: American made
Johan Croneman



Historien om Barry Seal är baserad på verkliga händelser, men tillrättalagd, skarvad, skruvad - och bortfuskad. En tragedi om ett demokratiskt övergrepp i modern amerikansk historia har blivit till ett glatt och småskoj ”intermezzo”.

Historien om flygaresset och ”äventyraren” Barry Seal (Tom Cruise) tar i Doug Limans version fart när Seal harvar omkring som uttråkad TWA-pilot på det amerikanska inrikesflyget. För CIA:s räkning börjar han i stället utföra betydligt mer spännande och lönande flygspaning över de oroliga och i flera fall revolutionära rörelserna i Mellanamerika; Nicaragua, Honduras, El Salvador.

Plötsligt vill CIA att han skall frakta vapen åt Contras (som bekämpar Sandinisterna i Nicaragua). Inga problem för Seal. Han bygger upp en liten privat flygflottilj - och snart flyger de både kokain, vapen, vad som än önskas, och de drar in mer cash än de hinner tvätta eller ens gömma. De bokstavligt talat badar i pengar.

Barry Seals armada flyger åt den fruktade Medellínkartellen i Colombia, CIA tittar åt ett annat håll, ingen har några som helst skrupler.

Ja, en dag går det givetvis bokstavligt talat åt helvete, och den dagen tar alla ansvariga givetvis bara skydd för sig själva - och Barry Seals dagar är räknade.

Regissören Doug Liman har kopierat Martin Scorseses sätt att berätta i ”Maffiabröder”, med huvudpersonen själv som kvick och småskojande allvetande guide till sitt liv som kung av knark och k-pistar – men där tar också alla andra likheter slut.

Man beskriver en politiskt skamfull period i amerikansk 1980-historia, ett demokratiskt övergrepp, och förvandlar det till en berättelse om en typisk amerikansk entreprenör, ett system där det finns något åt alla, bara man ser möjligheterna, har den rätta andan och ett glatt humör.

Det är riktigt sunk, helt utan moral.

Jag håller Tom Cruise högt, här gör han några dagar på jobbet - och han har inte sin bästa vecka.
