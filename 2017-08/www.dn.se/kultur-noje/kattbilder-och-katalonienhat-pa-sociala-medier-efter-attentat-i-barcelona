Uppdaterad Igår

Publicerad Igår


Kattbilder och Katalonienhat på sociala medier efter attentat i Barcelona



Hugo Lindkvist


Följ skribent




















Precis som efter terrordåden i andra europeiska städer har en svärm av information kommit att spridas på sociala medier. Från hela världen strömmar kondoleanser från politiker, idrottsstjärnor och kulturpersonligheter in, och Twitter har blivit den primära plattformen för myndigheter att snabbt ge information till invånarna.

Bilden av ett svart band, med staden Barcelona i bakgrunden, har blivit den mest använda för att visa sin solidaritet med offren för attacken. La Vanguardia skriver att många också hyllat den katalanska polisens resoluta ingripande, något som bland annat innebar att attentatet i Cambrils snabbt kunde avvärjas.

Likt efter tidigare terrordåd, bland annat i Bryssel, har många också lagt upp bilder på katter, en reaktion som följer på myndigheternas uppmaningar att inte lägga upp bilder på offer eller på polisens insats. Kattbilderna taggas ofta med populära ord som förknippas med attacken (exempelvis ”#barcelona” eller ”#rambla”) för att på så sätt vilseleda eventuella gärningsmän som söker information, och för att hindra hemska bilder att få spridning.

Attentatet i Barcelona har samtidigt satt fokus på de ansträngda relationerna mellan den spanska centralregeringen och den autonoma regeringen i Katalonien. Självständighetsprocessen för regionen är sedan flera år en djupt infekterad fråga. Både det spanska kungahuset och premiärminister Mariano Rajoy har på Twitter skrivit att hela Spanien står tillsammans med Barcelona – men flera spanska medier rapporterar att sociala medier också fyllts av hatfulla och ”Katalonienfobiska” kommentarer. Flera har också reagerat mot att den politiska ledningen i Katalonien och Barcelona skrivit Twitterinlägg på katalanska i stället för på spanska.

En kraftig motreaktion mot de hatfulla kommentarerna drogs snabbt i gång via plattformen Change.org, rapporterar La Vanguardia. Över 110 000 personer hade tidigt på fredagseftermiddagen skrivit under protesten mot de konton som ”skrattar åt attentatet” i Barcelona. Protesten inkluderar även kritik mot Twitter, som tidigare inte ansetts ta hatet mot katalaner på allvar.
