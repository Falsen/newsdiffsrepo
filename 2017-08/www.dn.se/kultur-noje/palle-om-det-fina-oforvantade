Palle: Om det fina oförväntade
Paul Hansen

De ringer nere från receptionen och jag går och möter min gäst som med en nyprintad och inplastad besöksbricka prydligt fastsatt på skjortan sitter och väntar.

– Hej-hej-trevligt-tack-för-att-du-du-kunde-komma-hit-är-du-sugen-på-en-kopp-kaffe-innan-vi-pratar?

Vi går mot snurrdörrarna upp mot redaktionen men hinner inte gå igenom innan en annan man, även han iförd besöksbricka, hastar fram till oss.

– Hej Paul! Jag tror kanske att det är mig som du ska träffa?

– Paul?

Den trevlige mannen som jag just hämtat upplyser mig om att det inte är någon Paul han ska träffa utan en helt annan person - till på köpet från ett helt annat företag.

Tanken slår mig efteråt att det kontrafaktiskt kunnat bli ett intressant möte. Initialt skulle måhända ingen av oss ha en susning om vad den andre pratade om och kanske hade det dröjt innan någon försynt påpekade att innehållet av samtalet inte var det förväntade.

Eller så hade det kunnat bli ett fantastiskt möte där idéer föddes och revolutionerande tankar bröt ny mark. Vem vet. I alla fall är det förvirrade mötet i receptionen häromdagen en bra beskrivning hur mången reportageresa går till.

Den journalistiska resan mot händelsen, skeendet - det nyhetsmässiga som sker eller ska ske och följaktligen ska rapporteras om - består ofta just av slumpartade möten där berättelsen tar form någon helt annanstans än den förväntade.

Vem kunde ana att jag häromdagen skulle springa på 85-åriga Gunlis Järstrand när hon agerade värd för en grupp nyfikna japanska akademiker på studiebesök i ämnet svensk äldreomsorg? Och få höra henne stolt berätta om sina döttrar, kärleksfullt om sin bortgångna make, om den goda omsorg hon får och hur hon en gång blev approcherad av en man som påstod att han var konstnär och undrade om hon kunde posera för honom. Men förstås med kläderna på.

Konstnären hette Yngve Svedlund och resultatet pryder sedan dess omslaget på boken Iris som är skriven av ingen mindre än Per Anders Fogelström som i dagarna är aktuell med pjäsen "Stad i ljus" på Stadsteatern med Vanna Rosenberg i huvudrollen.

Den pjäsen tänker jag och frun att se på premiären - om vi nu inte springer på någon på vägen och hamnar någon helt annanstans. Då får vi boka om. Det enda man kan vara säker på är att det aldrig riktigt blir som man tror.

Tur det.
