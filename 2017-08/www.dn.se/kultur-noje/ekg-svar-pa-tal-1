EKG: Svar på tal
Eva-Karin Gyllenberg

Hur mycket snor får det plats i hjärnan?

Ja, hur många gånger har man inte grunnat över detta när man legat nedbäddad med dunderförkylning och gjort av med pappersnäsdukar på löpande band.

Jag är nog inte ensam om att ha funderat över snoret, men det finns svar att få - precis som det finns svar på frågan om varför fisar luktar så illa och varför man snarkar.

I våras intervjuade jag sjuksköterskan Gunilla Lööf som blivit hedersdoktor. Hon är expert på att förklara för både barn och vuxna hur kroppen fungerar inför operationer och sjukhusvistelser.

När vi skildes åt gav hon mig boken "Varför luktar fisar?". Där svarar en läkare på 175 frågor som barn har ställt i olika sammanhang.

I boken får man veta att om man drar upp snoret i näsan i stället för att snyta sig hamnar det i halsen och inte i hjärnan. Jag kände mig inte det minsta fisförnäm när jag bläddrade fram till pruttfrågan som fick sitt svar: att det är bakterierna i magen i kombination med luften vi får i oss när vi sväljer som vi släpper ut. Att det låter är en historia för sig. Liksom den om varför man snarkar.

När gudsonen och jag var på fotbollsresa i London för några år sedan delade vi rum. Han påstår att jag snarkar. Föga smickrande, men jag skyller på åldern.

Precis som jag brukar göra när det blir för mycket 2.0 och senaste nytt om sociala medier och andra "nymodigheter". Då är det bra att ha en 25-åring till hands. Gudsonen å sin sida har till min glädje mig som bollplank i olika sammanhang och så fort jag använder ett ord som han inte förstår säger han stopp och kräver en förklaring även om det inte är så ofta numera.

När han skulle ut på sin första utlandsresa tillsammans med sina föräldrar för drygt 20 år sedan ringde jag kvällen innan för att önska honom trevlig resa.

Jag frågade honom om han hade resfeber och tänkte inte på att han (även om han är mer än normalbegåvad) kanske inte förstod vad jag talade om. Vadå resfeber?

Det blev tyst i luren en god stund och sedan kom det - plötsligt - med ynklig stämma:

– Ja, jag har nog lite ont i halsen.
