Marianne Lindberg De Geer: Dålig stämning är mitt mellannamn
Kristina Lindquist

De ville egentligen ha en annan bok. Det var förläggaren Dorotea Bromberg som hade hört Marianne Lindberg De Geer på radio och uppvaktade med en fråga om att skriva.

– Jag förstod att hon ville ha en sådan där bok om alla jag har legat med, en sådan som Tommy Berggren har gett ut. Och det skulle ju bli en tjock bok, haha.... Men nej. Tänk, här kommer ett fint erbjudande och så vill den här pretentiösa människan ”skriva en roman” i stället. Jag känner mig alltid så krånglig, säger Marianne Lindberg De Geer.

Vi dricker kaffe på NK (”Jag är en shoppare.”) och jag sitter och tänker på vad hon skrev i en krönika i Fokus häromåret. Att alla är rädda för henne.Politiken är väldigt viktig för mig. Jag vill vara med där det samtalas om viktiga saker som tillhör alla.

Det kanske är ditt privilegium att vara krånglig?

– Ja. Men jag går igenom något varje gång jag ska vara det. Min pappa var likadan, han gjorde sig osams med alla. Men det är så mycket som är krångligt – alla går ditåt när jag tycker att vägen går åt andra hållet.

Och en roman blev det, om läkardottern Mona som växer upp i efterkrigstidens Sverige och snart driver ur sin klass och sitt sammanhang. Pappa skjuter sig i huvudet, och mamma bara dricker. Djupt tragiska händelser radas upp med ett slags bedövad distans.

– Mona har egentligen aldrig känt någon närhet till någon. Så vad har hon att förlora? Pappans död sker också i den allra första tonårstiden, och jag tror att det blir för mycket för en människa att ta in. Och det är det som är intressant – att slippa alla känslor. Känslorna får läsaren ha.

Monas tydligaste drag är dock en provocerande brist på handlingskraft, hon vill ingenting och går dit andra leder henne. Carl-Michael Edenborg beskrev henne i sin recension som en ”lekboll för ödet och patriarkatet” (Aftonbladet 16/8). Marianne Lindberg De Geer jämför med journalisten Ulla-Carin Lindquist, som beskrev sjukdomen ALS som att ”ro utan åror”.

– Så upplever jag Mona, hon bara åker med och griper tag i saker där de dyker upp. Det finns så många böcker om kraftfulla kvinnor som har gått igenom det ena och det andra och blivit stärkta av det. Jag ville visa hur det också kan se ut. ”Du vill att jag ska gå med dig hem? Eh, okej.” Hon lever bara dag för dag.

Någon drivkraft måste hon ju ha?

– Ja, jag sitter ju här.

Precis så pratar författaren om sin romanfigur, ibland är det ”hon” och ibland ”jag”.

Här finns inga förbehåll mot att läsa in verklighet i berättelsen.

– Nej, absolut inte. Det är lättgenomskådat, men de personer jag skriver om kan säga att det är påhittat. Jag är inte intresserad av att göra en Carina Rydberg och berätta hurdan snopp Ernst Billgren har. Jag vill bara berätta min historia. Och jag tror att många kvinnor i min ålder kan känna igen sig i boken.

Men ta diskussionen om Knausgård...

– Gud, vad detta är jobbigt! Jag vill inte hamna i det där.

Men ibland får man känslan av att den fina litteraturen minsann inte ska kladdas ner med frågor om verkligheten. Du känner inte så?

– Nej, nej, du har ju sett mitt konstnärskap. Men jag ville känna mig fri att tolka min tillvaro som jag har upplevt den – genom Mona.

Och Mona driver ut i Europa, till ett London som i mitten av sextiotalet utgör ungdomens gränsöverskridande centrum. Att boktiteln är stulen av Jack Kerouac är knappast en slump.

– En kvinna skulle aldrig kunna skriva som han gör, med karlakarlar som knullar och super, hon skulle ses som ett psykfall och aldrig erhålla den status Kerouac fick och fortfarande får. Men Mona är ju också på drift, på ett helt annat sätt. Hennes kön kan inte bära henne.

Och det är ingen romantisk bild av sextiotalet och swinging London som framträder. Inte för kvinnorna. Snarare utgör boken en brutal och alternativ historieskrivning.

– Det har retat mig hela mitt liv att folk har snackat om ”flower power” och hur underbart allt var. Det kanske låter underbart för den som har vuxit upp på 80-talet, efter folkhemmet. Man ser ju historien genom sin egen tid och tänker ”Vad mysigt! Man gick ut på klubbar, det var fri kärlek utan skam...” Så var det inte. Vi var efterkrigsbarn som kom ur en oerhört sträng moral, särskilt de borgerliga barnen. Jag var ett psykiskt vrak när jag var mitt uppe i det där... lite som i den där låten med Dr Hook, ”I was stoned, and I missed it”. Det var samma sak för många av de tjejer jag träffade i London, många råkade väldigt illa ut.

I ”På drift” slutar i princip alla möten med män i olika grader av utnyttjande, och Marianne Lindberg De Geer beskriver den tiden som ett sunkigt och närmast rättslöst land för unga kvinnor. I en passage trycker Mona upp sin kofta mellan benen på en tjej som gjort illegal abort och inte slutar blöda, en vecka senare är vännen död. Och jag konstaterar att boken slutgiltigt har brutit alla illusioner om sextiotalet för mig.

– Vad bra! Du ska inte längta dit. Men man ska inte glömma att de diskussioner vi har i dag kommer ur de här erfarenheterna.

Är det många män som har velat styra dig?

– Inte bara velat... de var ju barn av sin tid. Naturligtvis skulle de styra mig och naturligtvis lät jag dem göra det. Och sedan protesterade jag. Jag ställde till väldigt många förhållanden, genom att välja karlar som ville bestämma över mig och sedan protestera.

Du måste ju ha brutit dig loss från det någon gång?

– Ja, det kommer i nästa bok.

Man får en föraning om att det är konsten som kommer att ge Mona en identitet, men det händer också något när det första barnet kommer.

Är det barnen och konsten som ger mening?

– Barnen, ja... men konsten? Jag blir generad, jag vet inte vad jag ska säga.

Jag tycker att det låter ganska härligt – barnen, konsten... och politiken. Vad mer behöver man liksom?

– Ja, politiken är väldigt viktig för mig. Jag vill vara med där det samtalas om viktiga saker som tillhör alla.

Sociala medier har blivit en ny arena för Marianne Lindberg De Geer, som inte störs av dålig stämning på till exempel Twitter.

– Dålig stämning är ju my middle name – jag är inte så lättstött. Jag får ta paus ibland när jag känner att jag har skjutit femton personer i knäna, då får jag backa lite. Men jag vill höra vad folk tycker och försöka förstå hur de tänker.

Tycker du att man har en plikt som konstnär att engagera sig i samhället?

– Jag vet inte om det är en plikt, men jag skulle inte kunna leva med mig själv om jag inte fick lägga mig i saker som jag tycker är fel. Det är därför jag inte riktigt passar in i konstvärlden, priserna går upp om man inte lägger sig i.

Hon är också en av de författare som valt att bojkotta årets Bokmässa i Göteborg, och det var ett lätt beslut.

– Bokmässan är ett företag, och om de tar in en tidning som Nya tider så vill inte jag vara med där. Det är som att bojkotta giftiga bananer. Och den här alternativa mässan kanske mallar upp sig och hittar på något helt nytt.

Foto i text: Alexander Mahmoud
