SD:s Kent Ekeroth överklagar dom om järnrörsfilm
Hugo Lindkvist

I slutet av juli kom domen i Lunds tingsrätt, som innebar att Svenska Dagbladet ålades att betala 18 000 kronor till Ekeroth för sina publiceringar. Dessutom skulle de betala hans rättegångskostnader på 1 592 kronor.

Ekeroth överklagar nu domen och begär prövning i hovrätten. Han accepterar i stora drag tingsrättens dom men begär ytterligare 3000 kronor i skadestånd med hänvisning till att ersättning också bör utgå vid oaktsamhet.

Svenska Dagbladet försvarade sina publiceringar med att yttrandefriheten i detta läge bör komma före upphovsrätten. Fredrik Karén, chefredaktör, sade efter domen i tingsrätten att han inte var förvånad över utslaget.

– Men jag är ändå lite besviken över att tingsrätten anser att yttrandefriheten får vika för upphovsrätten, sade Karén till den egna tidningen.
