Johan Hilton:   Fullt så dumma i huvudet är faktiskt inte vi medborgare
Johan Hilton

Förra hösten hittade jag en insändare i Hallands Nyheter med en lika förnärmad som underbar rubrik: ”Tror de att vi medborgare är dumma i huvudet?”

Frågan visade sig vara välmotiverad och var en reaktion på en egendomlig historia. Under renoveringsarbetet av den k-märkta Heijlska villan i Varberg hade byggnaden plötsligt försvunnit. På platsen där den en gång stod fanns nu bara en massa byggnadsställningar och plastpresenningar.

Men trots att alla i stan kunde se att trähuset var nedmonterat, rivet och bortforslat vägrade stadsbyggnadskontoret att erkänna det. I stället hävdade man envist att villan visst stod kvar. Hela Varberg såg fel, allt var lugna gatan, nothing to see here.

Läs mer: Tomas Forser: Varför vill Borås strypa sin rosade stadsteater?

Jag kommer att tänka på insändaren i HN när jag läser om de senaste turerna kring Borås stadsteater. Teatern står nu inför ett drakoniskt besparingsförslag och om förslaget, som presenteras på torsdag, går igenom innebär det att repertoaren halveras och ersätts av gästspel. Som Tomas Forser konstaterade i sin kommentar här i DN (20/8) går det att tolka som ett diskret första steg mot en nedläggning av teatern.

Det besynnerliga är att förslaget presenteras som en investering av Borås stads kulturchef, Eva-Lotta Franzén.

”Vi satsar även i fortsättningen på teater”, säger hon glatt i Borås Tidning (16/8), till och med: ”Vi satsar på mer teater.” Men för att få plats med denna grandiosa satsning måste man först dra in på den ”egenproducerade teaterverksamheten”.

Hunnen så långt i artikeln ser jag den halländska insändaren och dess rubrik framför mig. Ärligt talat, Franzén? Om det är så generositet ser ut i Borås nu för tiden, får man väl vara glad över att man inte firar jul där.Något måste man väl säga för att inte bli lynchad.

Nu är det visserligen inte helt ovanligt att makthavare – i Varberg såväl som Borås – gömmer sig bakom soligheter av det här slaget när yxan viner. Något måste man väl säga för att inte bli lynchad.

Men frågan är om inte dessa ständiga kvillranden om satsningar hit och MER teater dit i sin tur bygger på en fundamental missuppfattning av kärnfrågan. För är det verkligen främst kvantitet vi medborgare frågar efter när vi väl orkar engagera oss i kulturpolitiska frågor – är det inte snarare större förutsättningar för BÄTTRE och RELEVANT konst?

Den som inte tror att den sortens parametrar även påverkas av lokala omständigheter har fel. För varför skulle en boråsare nöja sig med gästspelssmulorna från storstadens teaterutbud när hen har exklusiv tillgång till en helt egen stadsteater? Som dessutom vet vad som rör sig i huvudet på sin publik?

Traditionellt sett har Borås stadsteater värnat just närheten till sina besökare. Allt har sannerligen inte varit bra, men man har å andra sidan ofta siktat högt och aktivt sökt sig ut på både skolor och arbetsplatser. Under decennier har ensemblen arbetat upp en nära relation till sin publik och gjort sig relevant för den på ett sätt som ett gästspel bara kan drömma om.

Att kommunen i rådande politiska läge inte inser bara värdet av, utan det fullkomligt avgörande i, den sortens verksamhet bådar inte direkt gott för framtiden. I synnerhet inte om man fortsätter att inbilla sig att det rör sig om rena förbättringar.

Vilket leder oss tillbaka till Heijlska villan i Varberg. Den kom så småningom till rätta. Kommunen försökte bara mörka omfattningen av renoveringen, att man varit tvungna att riva villan och byta ut i stort sett allt byggmaterial till en kostnad av tiotals miljoner.

Men det är också skillnaden mellan skandalerna i Varberg och Borås. Hus kan alltid byggas upp igen. När den lokala teatern onödiggörs är det ofta för alltid.
