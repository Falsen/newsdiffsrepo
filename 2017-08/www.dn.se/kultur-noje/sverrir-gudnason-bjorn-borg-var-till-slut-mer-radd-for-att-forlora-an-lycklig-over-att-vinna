Sverrir Gudnason: ”Björn Borg var till slut mer rädd för att förlora än lycklig över att vinna”
Johan Croneman

Vi dricker förmiddagskaffe i den samtidigt både vemodigt vackra och rätt anskrämliga Janne Lundqvist-hallen, halvt undangömd uppe i nordvästra hörnet av Kungsholmen.

Det är en underbar tennishall, allt sitter i väggarna, golven, taken, näten, linjerna. Sådana här platser görs inte längre.

Rivningshotet har legat tungt över huset i snart tjugo år. Man har förmodligen planerat för ännu en galleria. Man kan aldrig få för många.

Björn Borg och sonen Leo har precis lämnat hallen, får vi höra, för någon timme sedan.

– Jodå, han har tydligen sett filmen, Björn alltså, och jag hörde att han ska ha varit nöjd, säger Sverrir Gudnason som i dansken Janus Metz Pedersens film ”Borg” förvandlats till en kopia av legendaren själv; håret, skäggstubben, kroppen, slagen, rörelserna. Till och med blicken.

– Vi kom rätt långt med den looken, eller hur, skrattar Sverrir.

Har du träffat Björn Borg?

– Nej, faktiskt inte, men jag hoppas ju snart att jag får göra det, kanske till premiären.

Jag blir rätt besviken när han halvsmyger in i jeans och t-shirt och ser exakt ut som Sverrir Gudnason. Jag vet inte vad som fått mig att tro att han fortfarande skulle spatsera omkring som Björn Björn, ett år efter avslutad inspelning, kanske min önskan att också själv en gång få möta den där borgska blicken.



De kom inte bara ”rätt långt” med looken. Vid flera tillfällen i filmen äger nästan Sverrir Gudnason Björn Borgs blick. Särskilt i en av slutscenerna, Björn Borg har slagit in matchboll nummer åtta, pustar ut på stolen, tittar upp mot tränaren Lennart Bergelin och fästmön Mariana – och ler outgrundligt.

– Just den blev väldigt bra. Jag grävde djupt i allt gammalt material, böcker, tidningar, filmer- och tv-klipp, och det blev otroligt viktigt för mig att träffa rätt. Jag blev flera gånger sjukt besviken när de tog tagningar där jag själv inte tyckte att jag hade exakt rätt uttryck, över munnen, och i ögonen.

Varför blev just det så viktigt?

– Jag tvekade rätt länge innan jag sade ja till att göra den här filmen. Det är rätt riskabelt att göra en sådan här spetsroll som det ändå är.

Spetsroll…?

– Ja, när allt ställs på sin spets. Det finns liksom inget mellanläge: Antingen så lyckas jag porträttera Björn Borg eller så gör jag det inte. Det gäller både till det inre och det yttre.

Det är en rätt stum film, ”Borg”, och det passar Sverrir Gudnason väldigt bra, hans rätt försiktiga, lite återhållna spelstil – och det passar också väldigt bra in på den rätt undanglidande, svårfångade personen Björn Borg. Man kan utan problem betrakta honom som lite av en gåta – och så tror jag också att manusförfattaren Ronnie Sandahl medvetet har valt att betrakta honom. Gåtan Borg. Några svar får vi i alla fall inte.

Det är en hårt pressad och ansatt världsstjärna vi möter i filmen, han står redan på topp, men är bara några matcher ifrån sin femte raka Wimbledontitel – och då är han helt solo där uppe, ohotad etta, en levande legend vid 25 års ålder.

Men det är lika ensamt för det. Det blåser på toppen...

Och det är som om vi ibland fortfarande inte kollektivt riktigt förstår Björn Borgs position som världskänd artist och stjärna på den här tiden. Han kunde utan tvekan mäta sig med ett sådant unikum som Muhammad Ali. BB fanns på allas läppar.

Vem är den där Björn Borg som du gestaltar?

–  Han är en idrottsman på höjden av sin karriär och sin förmåga – men som ändå inte mår så bra. Jag tror pressen blev honom helt övermäktig, han nådde toppen så otroligt tidigt. Han är till slut mer rädd att förlora än lycklig över att vinna. Glädje för honom förvandlas till lättnad över att inte förlora! Det blir helt bakvänt.

Tennis är också en mycket ensam sport. Världens kanske mest ensamma. Och den kanske mest frustrerande. Det är tungt, slitigt, och en psykologisk härva av känslor – det vet alla som någonsin spelat. Eller försökt.

– Det finns något jäkligt obehagligt i att slå till bollen, skicka iväg den stenhårt över nät, näst intill perfekt – och så kommer den hela tiden tillbaka. Vad du än gör. Och igen, och igen, och igen. Jag började träna ett halvår före inspelningen, två timmar tennis om dagen, femton timmar på gymmet i veckan. Det var stenhårt, som tur var har jag rätt bra bollsinne.

Men du hade spelat tidigare?

– Nej, aldrig.

Du ser imponerande vältränad ut, utan att vara biffig. Som Björn när han var som bäst.

– Jag skötte kroppen exemplariskt, käkade enligt en diet, inget onödigt, inget osunt. Jag är rätt kraftig pollenallergiker, men den våren, när jag tränade, klarade jag mig helt utan allergi. Det säger rätt mycket om hur man lever.

Jag har under snart 40 år som kritiker bara sett någon enstaka bra spelfilm om sport, där framför allt spelbilderna både blivit relevanta och trovärdiga – i ”Borg” har man lagt ner ett hästjobb på att få det helt rätt. Det är många spelsekvenser i filmen (kanske till och med på gränsen till för många…) och ambitionen är att de skall vara exakta kopior av den riktiga matchen. Och det är faktiskt så bra gjort att det efteråt visar sig att jag själv misstagit en del bilder för att vara dokumentära. Det är bara Sverrir och motspelaren Shia LeBoef (John McEnroe) under spelsekvenserna. Fantastiskt gjort.

– Jag och Shia tränade var och en för sig, han i Los Angeles, jag i Stockholm, sedan träffades vi i Köpenhamn och spelade ihop i några dagar. Sedan memorerade vi alla de slag och dueller som skulle med i filmen. Boll för boll, slag för slag. Vi tränade in dem som en dans, koreograferad, och så spelade vi in dem utan boll, hade ett ljud som pep till exakt när vi skulle låtsas ”slå” till bollen – som man sedan lade till igen i bilden i efterhand. Det var otroligt avancerat. Och det var givetvis otroligt viktigt att vi också gjorde samma små, närmast osynliga, saker, som spelarna gör under finalen i verkligheten. Små gester, minspel.



Björn Borg mot John McEnroe, Wimbledonfinal 1980. Tidernas kanske mest ikoniska match, fullt i klass med, återigen, några av Alis allra mest berömda matcher.

De flesta av oss som har åldern inne minns precis var vi befann oss när vi såg den där förtvivlade föreställningen. Att man kastades mellan hopp och förtvivlan är en absolut sanning. Ingen klyscha.

John McEnroe var uppkomlingen, utmanaren. Den gapige, stökige överklasskillen från New York. Han kom till tennisens finrum i London och betedde sig som en fotbollshuligan, skällde ut domare, skrek, slog sönder både racketar och inventarier.

En sak skiljde honom från alla andra: Efter sina till synes helt sinnessjuka utbrott, när han verkade tappa allt, kunde han gå ut och spela sin bästa tennis någonsin – drömtennis rentav.

Vi som såg honom under alla år förstod så småningom att det bara var sig själv han var vansinnig på, ja ursinnig. Han var perfektionist, visste precis hur gudomligt bra han kunde spela – och föraktade sig själv när han missade till synes upplagda lägen. Och varför skulle förresten inte alla ha samma krav på sig som han?! Domarna till exempel.

Han kunde styra spelet som ingen annan – och vackrare än hans spel i medgång är svårt att hitta någonstans i den moderna tennishistorien.

Man pratar lite slarvigt och oförsiktigt om till exempel bollgenier. John McEnroe var garanterat ett sådant geni.

På andra sidan stod The Iceman, Björn Borg, en gång i tiden lika vild som McEnroe på banan. Som junior stängdes han av från allt tävlande i ett halvår på grund av olämpligt uppträdande – Lennart Labbe Bergelin (spelad av Stellan Skarsgård i filmen) tämjde honom så bra att han inte sällan ansågs spela helt utan känslor. Han visade nästan aldrig något under matcherna – även om man efteråt förstod att det kokade därinne. Oberörd var han aldrig. Han hade bara lagt locket på, för alltid.

1980 års Wimbledonfinal kulminerar i världens genom tiderna mest omtalade och spektakulära tiebreak. Med en överjordisk, överjävlig, upplösning, Björn Borg förlorar setet efter sammanlagt sju förlorade matchbollar.

Ingen annan i världen hade orkat ta sig tillbaka i en sådan match, men det gör Björn Borg. Han är inte ens nära att släppa sin serve i femte set, till slut faller han helt utmattad ner på knä, som segrare för femte gången.

Jag minns inte nu om Bengt Grive säger ”Jag tror inte det är sant” eller ”Han tror inte det är sant” – året därpå förlorar Björn Borg både Wimbledonfinalen och US Open-finalen mot John McEnroe.

Game, set, match. Så var sagan slut. Björn Borg lade racketen på hyllan, 26 år gammal.

–  Vi ser på stjärnorna på avstånd, och vi kan ju inte för vårt liv tro annat än att de är superlyckliga, älskade, framgångsrika, förmögna – och så visar det sig att de är skitolyckliga! Hela tiden. Man bränner ut sig. Får svårt att upprepa sig, och sina framgångar. Det är väl den problematiken som filmen handlar om, fortsätter Sverrir.



Sverrir Gudnason är snart 39 – och trebarnspappa. För många av oss känns han fortfarande som lite av en ung spoling. Han släpper inte iväg så mycket av sig själv vare sig på eller utanför jobbet – ingen skådespelare som kränger sig ut-och-in för att synas.

Bortsett från några egna skolpjäser i tioårsåldern, och något enstaka gästspel på stadsteatrarna i Göteborg och Stockholm, har det blivit uteslutande film och tv. Många filmer. Ibland flera per år.

Har du gjort för många?

– Ett tag gjorde jag misstaget att göra flera filmer om året, flög mellan inspelningsplatserna, det blev inte bra. Gör man en film om året hinner man med allt, barnen, familjen, jobbet. Man är borta i perioder, sedan ledig med barnen i månader. Perfekt.

Det låter inte som om du längtar efter ett fast engagemang på teatern…?

– Nej, ibland är jag sugen – och jag är ofta i kontakt med teatrarna, men det passar sällan, och helt ärligt vill jag inte binda upp mig under lång tid för en föreställning. Eller få mig tilldelat två-tre roller som jag skall göra under ett spelår. Teater är en jobbig process, det är ju en mardröm att hamna i fel sammanhang och göra en roll i en pjäs som man inte är bekväm med.

Känner du själv när du är som bäst i en film eller en enskild scen? Och vad är det? När är du som bäst?

– Svårt att säga, men jag tror att jag tycker jag är som bäst när trovärdigheten är som störst. När jag är helt bekväm. När lekfullheten också finns där, inget jag försöker hitta på, jag bara finns i stunden.

Nämn en sådan scen?

–  I ”Upp till kamp” kommer Tommy, som jag spelar, hem en morgon efter att ha varit ute och festat på natten, han är glad, han tycker mycket om sin mamma och de har ett lite magiskt ögonblick när de börjar dansa. Ingen annan kanske tycker att jag är bra där, men det är en sådan där scen som jag fortfarande minns. Den är bra.

Hur hittar man det där? Du kommer från en väldigt intellektuell miljö, din morfar var politiker, din pappa är professor, mamma museiintendent, din syster läkare.

– Det här med teater kom otroligt tidigt. Jag är född i Lund, men uppväxt i Reykjavik, jag skrev och satte upp pjäser i skolan. Otroligt mycket på Island handlar om kreativitet, men inte bara för att det skall bli något, något stort eller något färdigt – man bara gör kreativa saker, för att det är kul och för att man vill. Det är väl därför vi har så otroligt många världsberömda musiker, författare, filmare – trots att Island inte är större än typ Malmö. Det är liksom en del av livet, kreativiteten. Om det är något jag verkligen önskar att det fanns mer av i Sverige så är det den där isländska påhittigheten.

Du kom hit som 12-åring, kunde ingen svenska, hamnade i Tyresö. Hur gick det med språket?

– Jag har skitlätt för att imitera och är rätt bra på språk, så det tog bara ett halvår så lät det helt felfritt – däremot hade jag inte ordförrådet till en början. Någon gång i sjuan räckte jag upp handen och frågade vad en hall var för något. Min lärare trodde jag drev med henne och jag åkte ut i korridoren.

Du har jobbat med väldigt många, och väldigt olika, regissörer som Mikael Marcimain, Per Fly, Leif Magnusson, Teresa Fabik, Bille August, Pernilla August, Kathrine Windfeld. Någon särskild du gärna jobbar mer med?

– Mikael Marcimain och jag funkar otroligt bra, vi har jobbat ihop mycket, men skall jag nämna någon relativt ny, originell och egensinnig regissör så blir det Jens Östberg, som jag gjorde ”Flugparken” tillsammans med. Han skall bara hitta något lämpligt manus, och han är rätt noggrann – men han är spännande och kul.

Är nästa steg för dig annars att jobba utomlands? Känns som om ”Borg” kunde vara din enkelbiljett ut i världen?

– Det vore kul, vi öppnar Toronto filmfestival, jag har en agent, och filmen har sålts till nästan 130 länder redan före premiären. Allt är möjligt, förutom att jag skulle lämna Stockholm, det gör jag inte med tre barn.

Slutscenen i ”Borg” hänger kvar länge. Borg och McEnroe möts på flygplatsen någon dag efter finalen, de småpratar lite, trevande vänskap – kameran rör sig bort och ut, man ser att de står och pratar, men vi hör inte vad de säger. Väldigt fint gjort.

– Det är kanske kärnan i Björn Borgs integritet. Visst, det finns böcker och biografier och intervjuer och gamla citat, men alla vi vet samtidigt att han inte en enda gång verkar ha släppt någon in på livet. Inte en enda gång! Han måste ha blivit väldigt bränd, väldigt tidigt. Det är starkt, beundransvärt, att han lyckats hålla det avståndet i alla år.

Vi skiljs åt i en fotostudio på Dagens Nyheters redaktion, fotografen vill eventuellt att han leker lite med ett racket, det vill INTE Sverrir. Det blir inget racket.

Jag går hem, tittar på tiebreaket igen på youtube (det finns bara ett tiebreak) – och lyssnar på Randy Newmans ”Lonely at the top”, som han eventuellt skrev till Frank Sinatra. Eller till Björn Borg…?!

I’ve been around the world/Had my pick of any girl/You’d think I’d be happy, But I’m not/Everybody knows my name/But It’s just a crazy game/Oh, It’s lonely at the top/Listen to the band, they’re playing just for me/Listen to the people, paying just for me/All the applause/all the parades/And all the money I have made/Oh, It’s lonely at the topp
