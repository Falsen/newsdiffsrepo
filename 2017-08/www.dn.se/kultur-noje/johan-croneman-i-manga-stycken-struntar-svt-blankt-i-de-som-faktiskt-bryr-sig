Johan Croneman:   I många stycken struntar SVT blankt i de som faktiskt bryr sig
Johan Croneman

De traditionella morgontittarna kommer säkert reagera starkt mot SVT:s nya satsning ”Morgonstudion” - borta är de gamla folkkära programledarna, borta är matmyset och blomsterarrangemangen och hälsan och hundarna och de i många fall uppstoppade panelerna. Jag tycker det var på tiden.

Programdirektören Jan Helin satt själv i SVT-studion och förklarade att man a) Kunde ha lagt ner skiten (inte hans ord, men det var det han menade) b) Gå all in och bli morgonmagasinernas magasin (TV4 i kubik) eller c) Göra något helt nytt, iallafall med SVT:s mått mätt.

Läs mer: Johan Croneman: Inte en dag för tidigt som det museala ”Gomorron Sverige” läggs ned

Det blev det sistnämnda och det blev en rätt rörig och nervös första morgon, men när de värsta dimmorna lättat stod SVT där med ett sjösatt morgonformat som både flöt hyggligt och såg rätt pråligt ut - och som snart kommer få TV4 att känna sig erbarmligt gamla, omoderna och baktunga.

(Blir inte Peter Jihde förresten allt mer lik Gösta Ekmans Claes-Henrik Ahlhagen i klassikern ”Morrhår och ärtor”…?)

En spark i skrevet på tittarna blir givetvis nya ”Morgonstudion”, eftersom de som tittat på ”Gomorron Sverige” är SVT:s mest trogna och frekventa tittare, de som är plus 50 och plus 60, för att inte nu nämna plus 70. Och de har sannerligen inte frågat efter någon slags föryngring utan känner sig givetvis med rätta aningen överkörda. Och oönskade.

Lite av SVT:s moment 22 blir ju att de gör nya moderna program för de yngre och medelålders konsumenterna (som inte tittar), och i många stycken struntar blankt i dem som faktiskt bryr sig: De där jobbiga människorna över femtio-sextio-sjuttio som envisas med att bara leva på. Och dessutom betalar de jäklarna pålitligt sin licens varje månad.

Läs mer: Johan Croneman: Jag vet inte när jag såg ett så magiskt och vackert skådespeleri senast

Nåja, Karin Magnusson och André Pops kommer förmodligen bli ett klassiskt radarpar, de är kompletta, kanske behöver man dra ner på farten en smula (framför allt Magnusson – Pops farthållare är redan inställd på evigheten), man måste kanske också ta lite hänsyn till att rätt många äldre tittare är så där halvt ointresserade av att få exakt hela sin morgon präglade av nattens MTV-gala och "Game of Thrones". Den nyhetsvärderingen ville man säkert säga oss något med, men vi fattade så att säga budskapet rätt snart: Det skall svänga bra i sändningen, man skall kunna byta ämne i steget. Bra där. Det räcker fint.

Populärkulturkitsch tenderar att bli vår tids största plåga, och Karin Magnusson kan säkert prata initierat (och intressant) i tre timmar och tio minuter om relationen mellan Taylor Swift och någon pojkvän som brakat in i fel relation, och som nu blivit en låt som sedan skall bli en film, men det passerar ändå rätt högt över mångas huvuden.

Studion såg fantastisk ut, och den skall man givetvis utnyttja med grafik och annat till bristningsgränsen - om inte programledarna och gästerna kan sluta att nervöst snurra på stolarna rekommenderar jag däremot att en snickare på rotmos spikar fast dem i studiogolvet. Också rätt amatörmässigt att någon nisse på redaktionen vill skicka en bild hem till morsan och mitt under direktsändning ställer sig och mobilplåtar in i studion. Vi vet dessutom var du jobbar och vem du är!

Det blev lite småjönsigt ibland, men redan om en vecka tror jag de har ett program vi vill titta på. Och som sagt: Det är drontvarning på konkurrenterna på TV4. Otroligt skönt att SVT:s soffa är väck, att fokus är på det som händer omkring oss, och att SVT daterar upp oss snabbt.

Hela programformatet och de nya programledarna kommer givetvis att riktigt sättas på prov först när det brakar till på allvar i nyhetsflödet, men jag tycker det verkar lovande.

Bra där.
