MTV-priser till Ed Sheeran och Kendrick Lamar
TT

Kendrick Lamar, som också var nominerad som årets artist, inledde galan med låtarna "Humble" och "DNA" tillsammans med dansare som klättrade på ett stängsel i lågor. Han vann senare pris för årets video – och fem andra priser.

Ed Sheeran, Demi Lovato och Lorde anlände tidigt på röda mattan till MTV Video Music Awards i Los Angeles, samtidigt som många undrade om Taylor Swift skulle medverka för att framföra nya singeln "Look what you made me do".

Men hon dök aldrig upp. Däremot har världspremiären skett för låtens video, med Swift som i en satirisk video kryper ut ur en grav och förklarar sitt gamla jag dött.

Den nya videon blev snabbt en av de största snackisarna, trots framträdanden av Kendrick Lamar, Ed Sheeran, Miley Cyrus och Lorde.

Singeln släpptes i torsdags, och en video med enbart texten har redan setts över 37 miljoner gånger på Youtube.

Swift var endast nominerad för "Fifty shades darker"-låten "I don't wanna liveforever" tillsammans med Zayn Malik. Den vann men ingen i duon tog emot priset.

Även Pinks tal dominerade galan. Hon riktade sig till sin sexåriga dotter Willow, som satt i publiken, och många rördes till tårar när Pink pratade om skönhet och acceptans. Dottern hade nyligen berättat att hon var fulast i klassen och att hon såg ut som en pojke.

– Vi förändras inte. Vi tar sandkornet i snäckan och förvandlar det till en pärla. Och vi hjälper andra människor att förändras så att de kan se att det finns mer än en slags skönhet, sade hon.

Katy Perry var värd och sjöng ett medley av låtar från albumet "Witness".

Inför galan hade rapparen Kendrick Lamar flest nomineringar, hela åtta stycken. Han vann alltså sex av dem. Förutom bästa video överlag fick han också pris för bästa hiphop-video för "Humble."

Kategorin årets artist är ny för i år och där tävlade Sheeran mot Lamar, Perry, The Weeknd, Bruno Mars, Ariana Grande och Lorde. Det betyder också att MTV har skrotat de könsuppdelade kategorierna, precis som tidigare i år på filmgalan.

Efter Kendrick Lamar hade Katy Perry och The Weeknd fått flest nomineringar med fem vardera.

I en tidig skräll så vann inte "Despacito" årets sommarlåt. Priset, som röstats fram av fansen, gick i stället till Lil Uzi Verts "XO Tour Llif3".
