Statsvetaren Bo Rothstein avsäger sig professur i Oxford i Trumpprotest
Hugo Lindkvist

I nära ett och ett halvt år har Bo Rothstein, professor i statsvetenskap, varit knuten till universitetet i Oxford. Han planerade att avsluta sitt arbetsliv där men på måndagen kom beskedet att Rothstein lämnar universitetet i protest, något Göteborgs-Posten var först med att rapportera.

Bo Rothstein förklarar att skälet bakom beslutet är att en av universitetets största donatorer, mångmiljardären Leonard Blavatnik, också stödjer USA:s president Donald Trump. Rothstein fick information om detta för drygt en månad sedan via en kolumn i tidningen Dallas News, där det framkom uppgifter att donationen skett genom Blavatniks bolag Access Industries.

Bo Rothstein berättar att han sedan dess övervägt sitt ställningstagande.

– Det känns å ena sidan naturligtvis mycket tråkigt, det var väldigt kul att vara i Oxford. Å andra sidan finns det inget annat val i den här situationen. Jag kan inför studenter och kollegor inte försvara att jag ger legitimitet eller trovärdighet åt en person som ger stora donationer till en regering som står för raka motsatsen till det jag arbetar för, säger Bo Rothstein till DN.

Har du haft anledning att misstro de här uppgifterna?

– Nej, personen som skrivit är välrenommerad och när jag frågat ledningen för skolan i Oxford har jag fått svaret att Blavatnik ”ger till båda sidor”. Dessutom uppges i artikeln att uppgifterna kommer från offentlig källa, om de varit oriktiga skulle någon som sköter Blavatniks donationer med all sannolikhet protesterat.

Rothstein är världsledande inom forskning kring kvalitativ statsstyrning, politiska styrsystem och korruption. Han har också varit med och grundat institutet QOG, Quality of Government, vid Göteborgs universitet. Tjänsten i Oxford innebar att Rothstein skulle få arbeta vidare med sina hjärtefrågor samtidigt som lärosätets vision är att främja den kvalitativa politiska styrningen världen över.

– Trumpadministrationen står för raka motsatsen till vad som enligt min forskning är ett gott demokratiskt styrelseskick. Det förefaller märkligt att ge Oxford en sådan donation och därefter ge pengar till något som är raka motsatsen och inte helt okontroversiellt.



Bo Rothstein betonar att beslutet inte handlar om att Trumpadministrationen ”vill sänka skatter eller montera ned ’Obamacare’”.

– Nej, det handlar om avsaknaden om respekt för rättsstaten, att Trump står för nepotism och personligt maktvälde, att han angriper den fria pressen, hotar sina politiska motståndare med att sätta dem i fängelse, och att han uttalar att han inte självklart skulle acceptera ett valnederlag. Listan kan göras lång. Det handlar också om att han uttalat stöd för främlingsfientliga, rasistiska och nu även nazistiska grupperingar.

Hur viktigt är det att akademin tar ställning i de här frågorna?

– Det är en svår fråga. Jag har en del kollegor i USA och Oxford som säger att vi måste försöka lyssna på båda sidor, att vi ska hålla oss neutrala om vi har donatorer som stödjer Trump och i stället se till att bjuda in hans motståndare. Men jag är inte förtjust i det balanstänkandet. Om jag vet att något är rätt och något annat alldeles fel, då är det inte korrekt att lägga sig mittemellan.

Bo Rothstein har under flera år argumenterat för att öka inslaget av etik i högre utbildning samtidigt som han pekat på vikten av personlig integritet hos dem som innehar offentliga tjänster.

– Jag kan inte med ansiktet i behåll och med trovärdighet och integritet ge glans åt en person som stödjer en administration som står för raka motsatsen.

Leonard Blavatnik donerade nära en miljard kronor till universitet i Oxford 2010. Både den nybyggda School of Government och professuren som Bo Rothstein innehavt bär Blavatniks namn. Under den amerikanska valrörelsen gav Blavatniks ekonomiskt stöd till flera republikaner som konkurrerade med Donald Trump om posten som presidentkandidat, skriver GP:

– Jag ser fram emot att återvända till statsvetenskapliga institutionen i Göteborg. Den håller väldigt hög internationell klass. Jag betalar inget särskilt högt pris för det här men jag hade sett fram emot att avsluta karriären i Oxford, säger Bo Rothstein.
