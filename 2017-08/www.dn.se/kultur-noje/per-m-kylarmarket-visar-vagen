Per M: Kylarmärket visar vägen
Per Mortensen

Hustrun fruktade, antagligen med rätta, att en gammal brittisk bil skulle innebära problem om den fallerade här i södra Frankrike.

Så, jag sålde Jaguaren, och vi köpte istället en stor Citroën.if(DN&&DN.Ads){DN.Ads.initAd('00bbd2c3-art1');}

En vacker dag började den hoppa på vägen hem, som en testosteronstinn ponny på en rodeo. Det gashydrauliska fjädringssystemet läckte.

Allt nog och däremellan, néanmoins, det var inte långt till verkstaden, så hustrun fick på sätt och vis rätt. En vecka och fjortonhundra förlorade euro senare gick det att hämta den lagade bilen.

Det fick mig att fundera på vilka fordon som är mest uthålliga – de som har djur som kylarmärke och de som saknar sådana.

Cadillac hade en gång en häger som prydnad.

Och Emile Peugeot lät 1858 registrera det heraldiska lejon som fortfarande är märkets signum. Logotypen kommer från Belforts stadssymbol, och skapades av Frederic-Auguste Bartholdi (som också formgav Frihetsgudinnan).

Det finns något stolt och uthålligt över bilar som pryds av djur. Saab fick tyvärr sin grip från Scania för sent.

Ferraris stegrande hingst? Den är symbol för det kavalleriregemente som det italienska flygaresset greve Francesco Baracca tillhörde. Konkurrenten Lamborghinis tjur uttrycker grundaren Ferruccio Lamborghinis fascination för tjurfäktning. Både hästen och tjuren, liksom bilarna, signalerar temperament och potens.

Detsamma kanske man inte ska säga om geckoödlan som sitter på nyligen konkursade Wiesmanns kylare. Tillverkaren av denna retroläckra roadster hävdade i alla fall att en liten ödla som aldrig förlorar fotfästet var talande för fordonets vägegenskaper.

Nu kommer vi till mitt problem. Hustrun vill att vi skaffar oss en så pass liten bil att den går att köra genom de små franska byarnas trängsta gränder.

Jag anser att även ett stort – formidabelt – fordon kan framföras överallt. Kylarmärket visar vägen.

Formgivaren Frederick Gordon Crosbys ”The Leaping Cat” har prytt Jaguars kylare från 1938 till 2001, och representerar underbara egenskaper som fart, kraft och smidighet. Numera tillåter dock inte EU sådana trafikfarliga dekorationer. Detta fick häromsistens en äldre engelsman på ett diskussionsforum på nätet att häva ur sig att ”tiden är alltså förbi då man kunde spetsa franska fotgängare”.

Detta fick mig att lämna The Jaguar Enthusiasts’ Club. Frankrike är förvisso britternas arvfiende, men min frankofili vann över min anglofili.

Men när det gäller nästa bilval?

Jag kräver en bil med ett djur som kylarmärke. Lejon, häst, tjur?

Jag nöjer mig med en stor katt.
