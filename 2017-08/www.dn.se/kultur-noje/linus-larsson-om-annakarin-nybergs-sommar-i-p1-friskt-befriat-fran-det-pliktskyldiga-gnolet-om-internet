Publicerad Igår


Linus Larsson om Annakarin Nybergs Sommar i P1: Friskt befriat från det pliktskyldiga gnölet om internet



Linus Larsson


linus.larsson@dn.se


Följ skribent




















Det finns en kategori sommarprat som liksom tar det från början. En kronologisk livsberättelse, byggd av mer eller mindre väl viktade nedslag som åker slalom på väg till det som gjort sommarprataren känd nog för att bli sommarpratare. Nyberg gör lite tvärtom. Det börjar med hennes forskning – om internet i allmänhet och människor på sociala medier i synnerhet – och blir först senare mer personligt.

Slutsatserna är ganska odramatiska. Nätet erbjuder oss nya sätt att mötas, att ha näsa för vad som fungerar i sociala medier är en förmåga att respektera. Men det är friskt befriat från det vanliga, pliktskyldiga gnölet om hur internet isolerar människor, skapar hat och faror. Inte för att allt är frid och fröjd.

Snarare för att undvika en diskussion som fortfarande 20 år efter internets genombrott tuggar på, som om man kunde vara för eller emot.

Det görs också plats för en ren hyllning av sociala medier när de är som bäst. Annakarin Nyberg berättar öppet om sin bröstcancer, om operation och återhämtning. Men det landar i hur översvallande varm responsen blev när hon vågade berätta om det i en statusuppdatering.

En av Nybergs böcker handlar om härskarmetoder i sociala medier. Den är ett försök att anpassa tankarna om sätt människor förminskar och trycker ner varandra till en digital verklighet. När hon närmar sig ämnet blir det mer intressant. Hon vill bredda perspektivet från härskarmetoder som patriarkalt fenomen, kanske menar hon att härskandet på nätet slår i andra dimensioner.

Men det är egentligen berättelserna från möten utanför nätet som fastnar. De handlar om hur människor – ja, män då – med framstående positioner inom forskning och näringsliv kalkylerat och rått trycker ner. En gång vid en middag, en annan på en konferensscen där talaren hon introducerar använder henne som scenrekvisita.

Det enda som skaver är att männen är anonyma. Begriplig om utgivaren drar sig för utpekanden, men det är svårt att inte fundera.

Här kan du lyssna på Annakarin Nybergs Sommar i P1
