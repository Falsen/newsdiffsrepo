Uppdaterad 2017-08-19

Publicerad 2017-08-19


Polanskifallet läggs inte ned



TT


Följ skribent




Det blir ingen nedläggning av det utdragna fallet Roman Polanski och därmed avslås begäran från kvinnan som anklagar Polanski för våldtäkt. I det tio sidor långa domslutet skriver domaren att det är uppenbart att kvinnan har lidit till följd av fallet, men att han inte kan avfärda det "enbart för att det ligger i offrets intresse".

"Opartisk rättvisa ligger i samhällets intresse, och den kan i det här fallet bara uppnås genom att fortsätta åtalet", skriver han och understryker att det är på grund av Polanskis långdragna ovilja att dyka upp i rätten som offret fått lida så länge, snarare än domstolens fel.

Det var i juni i år som kvinnan vädjade till domstolen om att fallet skulle läggas ned. I ett känslosamt tal till domaren beskrev hon hur hon och hennes familj prövats hårt under de 40 år fallet pågått.

"Jag bönfaller dig att överväga åtgärder som äntligen skulle leda till ett avslut, av barmhärtighet om mig och min familj", sade hon.

Den i dag 87-årige Polanski erkände att han hade sex med den då 13-åriga flickan i Los Angeles 1977. Han satt i fängelse i 42 dagar som en del av en förhandling om straffet. 1978 flydde han USA för att han trodde att han skulle dömas till ett långt fängelsestraff och har sedan dess inte återkommit.
