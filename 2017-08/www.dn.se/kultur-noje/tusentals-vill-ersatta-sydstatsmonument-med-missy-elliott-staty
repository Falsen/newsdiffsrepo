Tusentals vill ersätta sydstatsmonument med Missy Elliott-staty
Hugo Lindkvist

Monumentet står på torget i Portsmouth, staden där Missy Elliott är född. Initiativtagaren till kampanjen (som startats på sajten Change.org), Nathan Coflin, kallar rapparen för en ”infödd hjälte” och menar att förändringen skulle bekämpa vitmaktrörelsen och ”flip it and reverse it”, en textreferens till Missy Elliotts hitlåt ”Work it”.

Läs mer: Jonas Thente: "Statyerna av sydstadsgeneraler är inga historiska monument"

– Tyvärr är historien ungefär som en blandad påse mellan dåligt och bra. Jag vill visa att vi kan hedra det positiva som i dag händer i Portsmouth, och jag tror inte att det finns någon som passar bättre för det än Missy Elliott, säger Nathan Coflin, en 27-årig socialarbetare, till Washington Post.

Målet med namninsamlingen, att nå 15 000 underskrifter, nåddes med råge på söndagen. Listan ska därefter överlämnas till stadens vice borgmästare, John L. Rowe, som redan tidigare aviserat en plan på att flytta sydstatsmonumentet till en närliggande kyrkogård.

Läs mer: Sydstatssymboler rensas bort i USA

Debatten om sydstatssymbolerna har intensifierats efter de dödliga våldsamheterna i samband med en vitmaktdemonstration i staden Charlottesville, Virginia. En mer organiserad rörelse för att rensa monumenten, som ofta hyllar ledare från sydstaterna som bland annat krigade för att bibehålla slaveriet, har pågått de senaste åren.

Missy Elliott har själv kommenterat kampanjen på Twitter och skriver att det ”värmer hennes hjärta”.
