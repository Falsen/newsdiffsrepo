Reklamskatten för dagstidningar avskaffas
Hugo Lindkvist

Reklamskatten för periodiska publikationer, vilket innebär dagstidningar och tidskrifter som utkommer med normalt minst fyra nummer per år, avskaffas. Det föreslår regeringen. Förändringen ska träda i kraft den 1 januari nästa år och regeringen räknar med att reformkostnader på 15 miljoner kronor.

– I de tider vi lever nu, med alla rykten på nätet och ”fake-news”, tycker vi det är otroligt viktigt med den dagspress vi har i Sverige. Ett sätt att stödja den är att avskaffa den här skatten, säger Magdalena Andersson (S), finansminister, till DN.

Reklamskatten för tryckta medier har länge varit en hett omdiskuterad fråga. Punktskatten har inneburit att dagspress och tidskrifter behövt betala skatt på sina annonsintäkter, något som enligt flera mediekoncerner och tidningschefer inneburit en snedvriden konkurrens gentemot konkurrenter inom bland annat radio och tv.

Läs mer: Ministrar på DN Debatt: Vi vill sänka digitala momsen snarast

Redan 2002 gav riksdagen regeringen i uppdrag att avskaffa reklamskatten. Ett litet steg togs 2006 men skatten har fortsatt att vara kvar. För två år sedan presenterade regeringen en stegvis sänkning av skatten, för det första med 20 miljoner kronor 2017 och därefter med ytterligare 20 miljoner kronor 2019.

Varför har det tagit så lång tid innan skatten avskaffas?

– Det måste man fråga alliansen om. De sänkte skatten för 130 miljarder utan att prioritera den här skatten. Redan när jag var statssekreterare tog vi flera steg mot att sänka reklamskatten och det har fortsatt sedan vi kom in i regeringen. Nu avskaffar vi den helt, säger Magdalena Andersson.

Förslaget att slopa reklamskatten har tidigare välkomnats av flera tidningsutgivare. Gränsen för när en tidning alls behöver betala reklamskatt har dock höjts, och frågan är vilken reell ekonomisk betydelse den avskaffade skatten får. Åtta publikationer når i dag upp till taket och tvingas därmed betala reklamskatt.

Vilken effekt kommer det här egentligen att få?

– Det är klart att det för de åtta tidningar som betalar skatten kommer att ge större utrymme för djuplodande journalistik.

15 miljoner kronor fördelat på åtta tidningar, är det att betrakta som en stor förändring?

– Det är så mycket man betalar i skatt, och det är så mycket man slipper betala nu. Vårt stora mål är nu att sänka momsen på e-publikationer.

Vid sidan av reklamskatten är den kallade digitalmomsen den stora skattemässiga stötestenen för tidningsutgivare. Momsen ligger i dag på 25 procent jämfört med 6 procent för tryckt material. Regeringen, som aviserat att man har för syfte att sänka digitalmomsen, har dock meddelat att man inväntar en gemensam överenskommelse mellan EU-länderna.

– Vi trycker på i EU och hoppas att det ska lösa sig snart. Jag hade hoppats på ett besked före sommaren men det har tyvärr inte kommit, säger Magdalena Andersson.

När kan besked väntas?

– Det är svårt för mig att veta hur andra länder kommer att agera. Om det bara var upp till mig skulle den vara sänkt för längesedan.

Vad är det som gör att beslut dröjer?

– Det är några länder som inte har kommit på vilken bra idé det är.
