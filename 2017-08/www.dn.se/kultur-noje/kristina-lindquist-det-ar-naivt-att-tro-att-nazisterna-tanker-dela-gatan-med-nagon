Kristina Lindquist:   Det är naivt att tro att nazisterna tänker dela gatan med någon
Kristina Lindquist

”Han flyttade sig inte. Jag fick cykla runt. Jag blev irriterad.”

Det är Peter Mangs som talar. Han dömdes aldrig för just det mordförsöket i november 2006, men i Mattias Gardells bok ”Raskrigaren” berättar han om motivet bakom skotten. Sextonåringen, som skulle på fotbollsträning när han landade i en pöl av blod och vars liv skildras i Manal Masris starka dokumentär ”Brev till en seriemördare”, hade stått i vägen för Mangs på en cykelbana. Det hela var en del i en ”territorialkonflikt”.

Fallet Mangs är exceptionellt, men hans tankegångar om makten över marken känns igen. Som historikern Helene Lööw skrev i DN nyligen har den markerade närvaron i offentligheten alltid varit en central högerextrem taktik. Den syns i dramaserien ”NSU – hatets underjord” som visades på SVT i somras och handlar om den mordvåg som drog över Tyskland i början av 2000-talet.

Läs mer: Varför får nazisterna tillstånd att demonstrera just centralt i svenska städer?

Det första avsnittet utspelar sig i östtyska Jena strax efter Berlinmurens fall, en plats präglad av arbetslöshet och nazistisk radikalisering. På demonstrationer och vit-maktspelningar utropas staden till nationellt befriad zon, det vill säga befriad från invandrare, socialister och bögar. Med propaganda, sabotage, våld och allmän synlighet ska de oönskade skrämmas därifrån. Bland dem som låtit sig inspireras av detta starkt territoriella koncept återfinns Nordiska motståndsrörelsen.

Det saknas inte kunskap om detta. Därför är det så fascinerande att högerextremismen ständigt diskuteras som en abstrakt seminarieövning. Att Johan Hakelius gäspar lite kokett är väl ungefär vad man kan vänta sig (Expressen 8/7), men han inte ensam. I en uppmärksammad artikel menar Lena Andersson att det bästa man kan göra i relation till grupper som NMR är – ingenting. Det finns ingen plikt att ta ställning för eller emot, friheten tjänas nämligen bäst genom att var och en håller på med sitt i demokratins brokiga vardagsliv (DN 19/8).De tänker flytta på den som står i vägen.

Denna liberala nihilism utmärks av en uppfattning om att det är finare att inte ta ställning än att göra det. SvD:s Margit Richert menade tidigare i år att ”apolitism är den verkliga motståndsrörelsen i en tid som vill politisera allt” (22/1) – det bästa man kan göra är att odla sin trädgård. Det är enligt detta paradigm per definition fint att byta åsikt och fint att tycka något annat än majoriteten, oavsett vad majoriteten tycker. När Elsa Westerstad i våras kritiserade motståndet mot högerextrem närvaro på Bokmässan var det för att motståndet gav uttryck för ett likriktat tänkande (SvD 29/4). Att individer som delar en värdering går ihop är tydligen misstänkt i sig.

”I ett tillåtande samhälle finns alltid ambivalens och oenighet om vilka perspektiv som är intressanta och giltiga”, skriver Lena Andersson. Och fortsätter: ”Även en meningsmotståndare kan då och då ge ett korn av insikt och kunskap”. Detta alltså i en text som handlar om nazisterna i NMR och om Nya tider, vars chefredaktör har vägrat erkänna Förintelsen.

”Inga nazister på våra gator” brukar vi ropa, och det är onekligen ganska intolerant. Kanske går det rentav att jämställa med det som "Sverigevännerna" skrek åt ensamkommande ungdomar på Medborgarplatsen häromveckan: ”Inga afghaner på våra gator”. Den som tolererar allt gör väl ingen skillnad på verkliga människors kroppar och en organiserad våldsideologi med territoriella anspråk. Varför inte ropa på utrymme för både nazister och afghanska ungdomar? Ni vet – brokigt vardagsliv, intressanta perspektiv och allt det där.

Men här kommer ett tips: nazisterna tänker inte dela gatorna med någon. De tänker flytta på den som står i vägen.
