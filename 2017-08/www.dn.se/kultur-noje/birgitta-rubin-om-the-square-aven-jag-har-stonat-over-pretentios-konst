Birgitta Rubin:   Birgitta Rubin om ”The Square”: Även jag har stönat över pretentiös konst
Birgitta Rubin

Är man konstskribent är det förstås extra skoj att den utspelar sig i konstmiljö. Huvudpersonen är chefsintendent på museet X-Royal, som ska visa konstprojektet ”The square” på temat tillit och tolerans.

Situationskomiken har hög igenkänningsfaktor för mig. Den coola museichefen Elna spelas av Stockholmsgalleristen Marina Schiptjenko och bland statisterna skymtar konsthandlaren Natalia Goldin Lundh, konstnären Natalia Edenmont och ett gäng från Moderna museets vänförening.



De deltar alla i den flotta vernissagemiddagen, där en performancekonstnär spelar apa, såväl symboliskt som bokstavligt, och skrämmer skiten ur publiken.

Inspirationskällan är som bekant Oleg Kuliks hundperformance på Färgfabriken 1996. Den ryske konstnären hoppade på, fällde och bet vip-personer i benen, vilket ledde till polisingripande.

Jag känner igen fler ”konstskandaler” i manuset. Målande apor som lurar konstkännare med sitt kladd har repriserats sedan 60-talet. När ett marknadsföringsteam i filmen ”tar över” konsten associerar jag till Dan Wolgers Rififikupp, då en reklambyrå utformade en utställning i konstnärens namn.

När filmens pr-killar jagar klick på nätet med ”sprängningen” av ett barn i själva ”The square” anar jag dessutom ett getöga på Bjarne Melgaards video som polisanmäldes för barnövergrepp och den virala spridningen av Makode Lindes tårtperformance.

Men när en lokalvårdare städar bort delar av ett verk slutar jag skratta. Än en gång storyn om dyr konst som misstagits för skräp... I botten ligger ett urgammalt konstförakt: ”Detta kunde jag – eller en apa – lika väl ha gjort.”

I filmen är det minimalisten och jordkonstpionjären Robert Smithson som får klä skott för ett fikonspråk och en löjligt överskattad konst. Men just Smithson ifrågasatte tidigt den kommersiella konstmarknaden och det ”döda” museet. Han ”sprängde” den vita kuben med utomhusverk som ”Spiral Jetty” och tog omvänt in naturen på museer.

Därmed inte sagt att inte jag också har stönat över ”skräpiga” installationer, pretentiösa konsttexter eller galna priser.

Jag tror inte heller att Östlund medvetet reproducerar ett populistiskt konstförakt. Han har bara letat efter en tacksam scen till en större berättelse om samhällets växande klyftor och moraliska moras (se Söndagskrönikan, DN 27/8).

Dessutom finns ”The square” på riktigt. Filmproducenten Kalle Boman och Ruben Östlund kunde förverkliga ”Rutan” som ett offentligt verk i Värnamo våren 2015, en satellit till deras installation på Vandalorum – där museichefen för övrigt heter Elna (Svenle).

”Rutan” är en förstudie till filmen, några utställningsvyer är filmade på Vandalorum och Värnamos skickliga stenläggare fick även anlägga filmens verk.

I Värnamo har denna frizon på 3 x 3 meter blivit en populär plats för manifestationer mot våld och orättvisor, men även en punkt där unga stämmer träff och friar (!). ”Rutan” finns nu också i Göteborg, i norska Grimstad och Vestfossen, snart även i Johannesburg.

Östlund speglar också på djupaste allvar många museers akuta predikament – finansiering. De enda som spelar sig själva i filmen är makarna Anna-Stina Malmborg och Gunnar Höglund, Moderna museets främsta välgörare och donatorer av 52 miljoner kronor.

Premiärhelgen för ”The square” publicerar Modernas chefsduo som av en händelse en appell för projektet ”En större värld” (DN Debatt 26/8). Ska museets samling bli mer relevant globalt krävs en kulturpolitisk satsning. Så sant även i filmvärlden.
