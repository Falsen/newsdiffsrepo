Svårt för medier att vinna på e-sporten
Hugo Lindkvist

Fler än tio tusen spelälskare tar sig nästa vecka till Malmö arena för Dreamhack masters, en e-sportturnering i spelet ”Counter strike: Global offensive”. Evenemanget handlar i sin essens om sport: Lagmedlemmarna sitter uppradade framför var sin dator inne i en glasbur, samtidigt som åskådarna följer matcherna på en gigantisk storbildskärm. Spelmotståndarna ska elimineras och varje skott som träffar inne i spelet utlöser en våg av jubel i arenan.

Men e-sport handlar inte bara om tävlande utan också om en smått fanatisk supporterkultur och en hisnande digital närvaro: Nära 30 miljoner strömningar på nätet startades under förra årets turnering i Malmö. Förflyttningen, från deltagardriven kultursyssla till sportslig åskådarmagnet har gjort att e-sportens kommersiella status stadigt växt. I och med det ökar också intresset från stora mediekoncerner som vill dra nytta av spelandets popularitet.if(DN&&DN.Ads){DN.Ads.initAd('74170ac4-art1');}

– I dagens informationssamhälle är e-sporten en av de absolut starkaste rörelserna, säger Tomas Lyckedal, vice vd på Dreamhack AB.

Mediekoncernen MTG är det företag som ivrigast letat vägar på e-sportmarknaden: För två år sedan köpte man Dreamhack, bara veckor efter att man också blivit majoritetsägare av turneringsarrangören ESL. Senare tog man över tyska spelstudion Innogames för miljardbelopp. Att etablera sig på denna digitala, unga och globala marknad är ett måste, menar Arnd Benninghoff, vd på affärsområdet MTGx – inte minst för pengarna som finns att hämta.

Publiken jublar under förra årets final i Dreamhack Masters i Malmö Arena. Arrangemanget lockade över tio tusen entusiastiska besökare. Foto: Björn Lindgren/TT

– Vi vill skapa ekosystemet kring e-sporten. Det är ett globalt fenomen som ska finnas på alla medieplattformar och vara tillgängligt för alla, inte bara för de aktiva själva, säger Arnd Benninghoff.

Men hinner de traditionella mediebolagen med i utvecklingen? Digitalt spelande har de senaste decennierna formats på nätet och det är också där som de allra flesta tittarna finns, i första hand på strömningstjänsten Twitch, som har över två miljoner aktiva sändare av material. Här är tittarna vana vid att sändningarna är personliga, att de själva kan vara med och påverka och att de alltid kan interagera med dem som spelar, menar Madeleine Leander, spelare och e-sportkommentator på SVT.

– Många ser den stora potentialen e-sport har för att locka till sig tittare och vill ha en del av kakan. Då är det lätt att försöka ta genvägar, vilket jag tror straffar sig. Att direkt försöka slå sig in på den globala marknaden är svårt om man inte har en stabil grund att stå på. Jag tror många skulle tjäna på att börja i mindre skala, satsa mer lokalt och först bygga upp en gemenskap som skapar engagemang, säger Madeleine Leander.E-sport går inte att behandla som en annan sport. Den här generationen vill ha materialet gratis och de vill ha det direkt.

SVT, Expressen och Aftonbladet är några av de som försökt med specialsatsningar på e-sport, genom sändningar, undersajter eller turneringar. Kvällstidningarna har, åtminstone tillfälligt, skalat ned på sina satsningar medan SVT fortfarande sänder flera evenemang och producerar eget innehåll. Ola Gerhardsson, projektledare på SVT, beskriver marknaden som nervös när många aktörer vill hitta sin plats i en genomkommersiell miljö där turneringar, lag och spelare bär upp stora sponsorpengar.

– Det kostar otroliga summor att göra den produktion som användarna kräver. Vi skulle aldrig ha råd att göra det själva. Vår grej är i stället att försöka bredda intresset, att rikta oss till den del av publiken som inte är insatt. I åldrarna 16 till 24 år har vi ingen jättepublik, de befinner sig redan på Twitch, säger Ola Gerhardsson.

Trots e-sportens enorma ekonomi – enligt Newsoo väntas den globala omsättningen på området i år nå 5,6 miljarder kronor – har det varit svårt att skapa lönsamhet för e-sportsändningar, delvis eftersom publiken är van vid att inte behöva betala. För mediebolagen som vill nå fram återstår ett par alternativ, å ena sida att söka en ännu inte frälst publik, eller etablera sig på de digitala plattformar där tittarna redan i dag befinner sig. DI Digital berättade nyligen om svenska strömningstjänsten Znipe, som vill höja kvaliteten och börja ta betalt av användarna. Redan i dag visar också sociala medier-giganterna Facebook, Twitter och Youtube direktsändningar av e-sport.

Ninjas in Pyjamas under förra årets final i Dreamhack masters mot det ukrainska laget Natis Vincere i Malmö arena. Foto: Björn Lindgren/TT

– E-sport går inte att behandla som en annan sport. Den här generationen vill ha materialet gratis och de vill ha det direkt. Tittarna kommer aldrig att slå på en tv-apparat. Det är supertydligt att medierna måste vara där tittarna redan i dag finns, säger Angelica Norgren, programledare för Sveriges Radios ”P3 Spel”.

Få fält markerar övergången till en ny tittarkultur lika tydligt som e-sporten. Här kan sändningarna pågå halva dygn; tablåer, tidszoner och nationsgränser har knappt, om en ens någon, betydelse. Tittarna kollar i mobilen eller datorn, följer och interagerar med sina förebilder även när de träningsspelar. Fansen själva har i vissa fall också varit med och finansierat tävlingspotten (genom köp inne i spelet), något som bland annat bidragit till att storturneringen The International i Seattle skrapade ihop en prispott på nära 24 miljoner dollar.if(DN&&DN.Ads){DN.Ads.initAd('74170ac4-art2');}

– Jag önskar att fler svenska mediehus såg kraften och pushade mot e-sport. Det gäller att ha kontinuitet om idéerna ska flyga, att man hela tiden är med när och där det händer. Många har inte varit beredda att löpa linan ut, säger Emil ”HeatoN” Christensen, svensk ”Counter strike”-legendar.

Han, som under hösten också är bokaktuell med självbiografin ”HeatonN: livet på spel”, arbetar just nu med en e-sportsatsning tillsammans med tidningen Metro. Samtidigt mottar han propåer från ett flertal produktionsbolag med idéer om nya e-sportsatsningar.

– En del idéer har varit hemska medan andra har varit bra. Det är härligt att se engagemanget för e-sporten men det är många som inte riktigt vet vad de ska göra. Alla måste utarbeta en egen nisch, det går inte att sköta sina sändningar som traditionell sport, säger Emil Christensen.

MTG är dock övertygad om e-sportens affärsmässiga potential. Mediekoncernens vision är att inom en tioårsperiod göra det som från början var en digital gräsrotsrörelse till en av världens tre viktigaste idrotter. Nästa veckas Dreamhack Masters i Malmö är bara ett steg på vägen. Frågan är dock om det finns en risk att kommersialiseringen gnager på den digitala gemenskap som format spelkulturen? Vad händer om marknadsföringen för ett spel blir viktigare än spelet själv? Tomas Lyckedal på Dreamhack tror inte e-sporten står inför en backlash.

– Det är en utmaning att inte göra ekosystemet till ett enda stort jippo, men till skillnad från exempelvis pokerbubblan så är inte den primära drivkraften pengar, utan prestige. Gaming är en av de största kulturformerna i världen, definitivt i nivå med film och musik. Det finns en otrolig bas att stå på, säger Tomas Lyckedal samtidigt som han pekar på e-sportvärldens samhällsfunktion:

– Vi är de som förstått den här generationen först, samtidigt som politiken, samhället och medierna sackar lite efter. Föräldrar har ofta problem att interagera med sina ungdomar om spelandet, medan de lägger jättemycket tid på att stödja traditionell idrott. Vi når de här människorna och deras verklighet.
