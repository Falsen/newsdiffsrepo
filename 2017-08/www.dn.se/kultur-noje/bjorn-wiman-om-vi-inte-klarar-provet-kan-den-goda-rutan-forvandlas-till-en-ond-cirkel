Björn Wiman:   Om vi inte klarar provet kan den goda rutan förvandlas till en ond cirkel
Björn Wiman

På väg för att se Ruben Östlunds kritikerhyllade nya film ”The square” passerar jag Medborgarplatsen i Stockholm, en av de dagar då de utvisningshotade afghanska ungdomarna sittstrejkar på trappan upp mot Medborgarhuset. Det är en brutalt grå morgon, det kommande dagsregnet ligger som ett lock över himlen. En kille i signalgul väst går runt och delar ut frukostmackor ur en plastback, andra sitter på huk vid gallren över gatubrunnarna och borstar tänderna med vatten ur pet-flaskor, några släntrar runt med morgongrus i ögonen och frisyrerna på ända. Över trappan hänger presenningar, paraplyer och regnskydd, liggunderlag och sovsäckar från natten har staplats prydligt i högar.

När jag efter filmvisningen återigen passerar demonstrationen har det börjat spöregna – och de kvardröjande bilderna från filmen har gjort denna verklighet mitt i Stockholm ännu overkligare. Dessa ungdomar har slagit läger här för att be för sina egna liv – och för att ställa en fråga till oss andra, om vilka vi är. Appellerna på deras handtextade skyltar går rakt in i både hjärnan och hjärtat: ”Skicka inte oss till döden!”

Dagen efter väcks åter frågorna om moral och personligt ansvar på Medborgarplatsen. Ett hundratal aggressiva aktivister från Facebooksidan ”Stå upp för Sverige” har samlats på torget för att vifta med svenska flaggor och utslunga rasistiska slagord mot de afghanska ungdomarna och mot de som samlats för att stötta dem. DN:s reporter Emma Bouvin stod mitt i den rasistiska demonstrationen – och man önskar att det hon såg och hörde inte var hämtat ur dagens svenska verklighet. ”De ska ut ur landet, jävla parasiter”, skriker en kvinna. ”Det här är inte ditt land. Hoppas ni blir våldtagna som djur!”, ropar en annan till stöddemonstranterna. ”Ut med packet!”, fräser en tredje. Jubel och applåder.

Läs mer: Johan Hilton: Jag vet att jag har sett de rasistiska demonstranternas ansikten förr

Ja, efter att ha sett en film av Ruben Östlund är det lätt att hela världen förvandlas till… en film av Ruben Östlund. ”The square” är – som bland annat DN:s Helena Lindblad påpekade i sin recension – en briljant och obönhörlig drift med de kreativa klassernas löjligaste preciöser, men den är också mycket mer än så. Det är en film som träffar vår tid som ett slag med öppen hand i ansiktet.

Det centrala motivet i filmen är konstprojektet ”Rutan”, ett symbolladdad kvadrat som ska påminna oss om vår roll som ansvarstagande medmänniskor. I sitt Sommarprogram i P1 berättade Ruben Östlund om hur filmen föddes i hans och producenten Kalle Bohmans idé om en fredad zon, där man skulle upprätthålla en särskild respekt för de mänskliga rättigheterna. Tanken är långt ifrån orimlig – samhället bygger på en rad mer eller mindre uttalade överenskommelser om hur vi ska bete oss i det offentliga rummet. På ett övergångsställe, exempelvis, har vi med några målade streck på marken lyckats skapa en överenskommelse om att bilister ska visa omsorg om fotgängare. Östlund kallade ”Rutan” för en ”humanistisk trafikskylt”, ett påbudsmärke som ska påminna oss om vår roll som ansvarstagande och tillitsfulla medmänniskor. Projektet har sedan förverkligats på en rad platser, bland annat i småländska Värnamo, där ”Rutan” har fått stor betydelse som samlingsplats för manifestationer mot våld.

Men kanske är det verkligt originella med Ruben Östlunds idé i själva verket något annat. Det som ”Rutan” med skrämmande tydlighet visar är ju hur allt fler sektorer i vårt samhälle i dag fungerar precis tvärtom – som svarta negationer av de just de värden som Östlund ville förstärka.

I ”The square” presenteras projektet som ”en frizon där omsorg och tillit råder, där alla har samma rättigheter och skyldigheter utan åtskillnad”. Den ”ruta” som upprättades på Medborgarplatsen förra helgen var ju raka motsatsen till detta: en frizon där hat och misstro råder, där ingen har samma rättigheter och skyldigheter och där människor behandlas med största möjliga åtskillnad.

Denna ”anti-ruta” omfattar inte bara rasisterna på Medborgarplatsen eller nätets ökända hatforum, utan är på väg att växa sig allt större. I en tid då alla spärrar släpper och alla tabun försvinner riskerar den snart att omfatta hela det offentliga rummet. Skylten utanför vår tids nya ”anti-ruta” påbjuder en total avsaknad av anständighet och polityr – när man träder in i den slipper man vara ”god”; man kan tillåta sig allt som tidigare var förbjudet, ja till och med stoltsera med det. Utan att skämmas kan man, som den moderata riksdagsledamoten Hanif Bali, skriva att man bör låta människor ”strejka ihjäl sig” eller, som USA:s president Donald Trump, gå till aggressivt angrepp mot journalister samtidigt som man försvarar nazister.

Men man kan också – som en övervägande majoritet av alla människor – välja att upprätthålla anständighetens gränser och stå kvar utanför. Historikern Timothy Snyder citerade i veckans DN den polska Nobelpristagaren Wislawa Szymborska: ”Vi vet vilka vi är först när vi har blivit prövade.”

Det gäller att tillräckligt många klarar det provet. Om inte kan Ruben Östlunds godhetsalstrande kvadrat snabbt förbytas i sin motsats – en ond cirkel.
