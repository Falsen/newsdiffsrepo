Skafföttes – ett ord som skaver?
Patrik HadeniusChefredaktör för Språktidningenpatrik.hadenius@spraktidningen.se

Jag fick frågan på Blåhammarens fjällstation. Det är en av anhalterna på den populära Jämtlandstriangeln. Stationen ligger 1.086 meter över havet och utsikten är hänförande. Vi hade vandrat upp från Storulvån i perfekt sensommarväder: kortbyxor, t-tröja och lätt packning. Fjällstationen erbjuder både lakan och en omtalad trerätters middag.

Där sitter vi förväntansfulla vid ett stort bord med andra lika glada fjällvandrare. Och vad talar man med främlingar om på fjället? Språk, förstås. Näst efter vädret är språket vårt vanligaste samtalsämne. På en fjällstation möjligen i stark konkurrens med vandringsstrapatser och vackra ledbeskrivningar.

Så hur stavas nu ordet för företeelsen där man ligger i samma säng med fötterna vid varandras huvuden?

Enligt Svensk ordbok har ordet använts sedan 1635 och första delen av ordet är bildat till det svenska dialektala ordet skack, som betyder ’sned’. Skack har blivit ska(f), och därmed ska ordet skrivas skafföttes eller skaföttes.

Men de flesta som ska skriva ordet känner inte till dess historia. För att göra ordet begripligt tänker man kanske att vi ”ligger och skaver”, och att det därför bör skrivas skavfötters.

Det händer att någon skriver handburgare och mumsbit. Inledningen på orden, som i den korrekta stavningen kan verka obegriplig, blir mer meningsfull med den felaktiga stavningen: hand i stället för ham och mums i stället för muns.

Ljudlikheten gör att nyskapelsen inte märks när man talar; den existerar på språkets skuggsida, i det omedvetna och osynliga. Språkvetaren Per Ledin kallar dessa nyskapelser nattuttryck. Grammatiskt förklarar Per Ledin det som sker utifrån hur vi urskiljer orddelar, så kallad morfologisk segmentering. I många fall har vi att göra med en betydelselös orddel, ett restmorfem, som ham- i hamburgare eller skaf- i skafföttes.

En del missuppfattningar av den här typen blir så vanliga att de till slut accepteras som korrekta. Redaktionen för Svenska akademiens ordlista (SAOL) har sett att skavfötters är så vanligt att de från 1998 års utgåva också tar upp det som möjlig stavning.

På fjällstationen serverades varken ham- eller handburgare. Inte heller behövde vi ligga skafföttes. Men roliga språkdiskussioner fick vi.

Läs fler frågor om språket här
