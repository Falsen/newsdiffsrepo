Matilda Gustavsson:   Kirurgen har behandlat sina patienter som ett stycke kött
Matilda Gustavsson

Han opererar fortfarande näsor på en klinik utanför Stockholm: plastikkirurgen som av över fyrtio patienter anmälts för svåra skador, för frakturer och förlamningar i ansiktet; för näsborrar som blivit små som riskorn, som över huvud taget inte går att andas genom och som skapar en konstant känsla av att kvävas. Hur kan övergreppen som SVT Nyheter avslöjat under sommaren – som nyss tog ännu en vändning – inte ha fått större uppmärksamhet?

I början av 00-talet arbetade den svenska kirurgen i Storbritannien och anmäldes även där – 46 gånger. En kvinna skadades så allvarligt under en fettsugning att hon efter flera års lidande föll i koma och dog. Han tvingades betala miljoner i skadestånd och anmäldes till brittiska Socialstyrelsen – något han beklagade i Aftonbladet: ”Men man lär sig – och det gäller att gå vidare.” Vilket han gjorde: innan de brittiska myndigheterna hann komma till någon slutsats drog han tillbaka sin engelska läkarlegitimation. Han flyttade via Spanien till Stockholm där han har fortsatt anmälas, om och om igen. Men utan resultat.

Han för mina tankar till Macchiarini. Historien innehåller samma element av pengar och av att jetsetmässigt röra sig över världen, röra sig undan rättvisan: samma påminnelse om utsattheten i en operationssal, om kirurgens enorma ansvar som bygger på makten och möjligheten att i varje ögonblick börja behandla en människa som ett stycke kött.

Och den kopplingen gjorde mig ännu mer illamående av förra veckans avslöjande, om hur just Macchiarinis tidigare arbetsplats – Karolinska universitetssjukhuset – valt att behandla plastikkirurgens offer. Ett policybeslut har tagits om att inte hjälpa de skönhetsopererade patienterna: det är en fråga om resurser, sa professor Pär Stjärne och bekräftade att de behandlar andra som har andningssvårigheter, de som inte medvetet ”utsatt sig för den här risken”.

SVT:s granskning handlar på ett större plan om den sortens straff som delas ut till en människa om hon lyder och om hon vägrar. Om en kultur som älskar kvinnor om de är vackra, som skyr motsatsen och samtidigt bär på en nästan mytisk moralism i berättelsen om hon som ”förstörde” sig själv med operationer, som inför att mista sin ungdom blev girig och sträckte sig efter för mycket.

Skönhetsindustrin kapitaliserar på omöjligheten och expanderar för varje år. Ändå har den försummats av politiken och är enligt flera experter ett närmast laglöst land utan tillräckliga regler. Utan skydd för individen. Vem som lever farligast är en klassfråga och därför gör det ont att till och med offentliga feminister börjat instämma i mainstream-hyllandet av avancerade ingrepp (utöver att det format mina egna känslor kring att förändra utseendet för jag är inte rejälare än så): det är nämligen sällan de som går till de dyra innerstadsklinikerna eller har sponsrade beautybloggar som riskerar sin hälsa. Som får sina ansikten uthängda som varnande efter-bilder i medier. Som nekas vård av Karolinska universitetssjukhuset på grund av val de gjort i sina liv – en värdering som aldrig gjorts av extremsportare/fotbollssupportrar/kriminella, av människor som till skillnad från den utpekade gruppen oftare är män.

SVT:s granskning, och tystnaden runt den, visar en verklighet som dikteras av vem och vad i världen som har status men framför allt – och det är just nu viktigast – en specifik kirurg som fortfarande arbetar. Som lägger ut videor av sina operationer på klinikens Facebooksida. Vid ett tillfälle kommenterar han ”kritiken” och skriver att det är svårt och tar lång tid att lära sig göra fina näsor. Så du kan omöjligt bli nöjd ”om du är perfektionist”.
