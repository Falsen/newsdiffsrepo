Niklas Wahllöf:   Johaugs tårar varslar om att de gamla onda tiderna kommit tillbaka
Niklas Wahllöf

Och där var hon, Therese Johaug. På tisdagseftermiddagen förekom hon samtidigt på samtliga stora mediers förstasidor. Högst upp. Vem? En norsk skidlöpare som har slarvat, kanske fuskat, med otillåtna medel och nu mottog straffet för detta. Att en norsk skidlöpares öde av svenska medier anses vara viktigast i världen under en dag kan man ha åsikter om. Men Johaug-historien har inte bara att göra med att en skandinav stängts av för sådant som ryssar, finnar, kineser, amerikaner (enklast kanske är att säga: alla som inte är skandinaver) normalt anses pyssla med, att dopa sig. Utan med något annat. Med bilderna av henne.

Läs mer: Kalla: ”Jag lider med Johaug”if(DN&&DN.Ads){DN.Ads.initAd('ad4c3eb3-art1');}

Hon gråter. Jesus Kristus, som hon gråter. Det är möjligt att just Therese Johaug skulle vinna guldmedalj i otröstlighets-VM, men hon saknar inte precis konkurrenter. Tvärtom, det gråts överallt och hela tiden i alla former av medier i dag. Att gråta är att hamna i topp. Någon gråter för att ha vunnit, någon annan för att ha förlorat, på grund av ett hån, svek eller miss (eller annan boulevardpressglosa). När man förlovar sig, skiljer sig, får barn, byter jobb, eller kanske för att man så gärna vill göra det bästa bakverket som en tv-publik har sett. Man gråter. Eller så hänvisar man till gråten, vi som skriver berättar gärna att vi gråtit för att solnedgången var fin, eller över ondskan i världen eller för att något konstverk har rört oss så pass att vi grinar, som det heter då.Bilderna på Therese Johaugs gråtande var inte överdrivna.

Varför gråter alla plötsligt överallt? Som cyniker frestas man flera gånger dagligen att be folk skärpa sig. Att samtiden är löjligt känslosam. Fjompig.

Men den offentliga gråten är inte ny. Tvärtom är den bara ännu ett tecken på hur den nya tiden är den gamla vanliga tiden. Vi råkade bara ha en torrögd parentes däremellan.

I essän ”Om gråtens historia” beskrev Peter Englund i samlingen ”Förflutenhetens landskap” hur man under senmedeltiden såg på den som inte kunde gråta som direkt vrickad. Att något vitalt saknades en torrögd. Under häxprocesserna var bristen på tårar ett bevis för häxeri.

Att gråta var en gång alltså att bevisa sig vara människa.

Till och med i det svenska politiska livet på 1500- och 1600-talen ska det ha forsat tårar till upprörda utrop och jämranden meningsmotståndare emellan. Över huvud taget verkar andra millenniets mitt ha varit känslosamheternas århundraden. Tider där trösklarna mellan det privata och offentliga var låga. Den enskildes sjukdomar, sorger, kriser, inre stormar, var allas angelägenhet. Först under 1800-talet privatiseras (och feminiseras) gråten, berättade Englund, och tårarna försvann från det offentliga livet. Till nu då.

Kanske är det just vad vi ser i dagens medier. Att dåtiden är här. För det är inte bara den offentliga gråten som har gjort storstilad comeback i våra dagar. Människors idéer om våld, uppfattningar om brott och straff och hämnd, tycks för närvarande i allt högre grad inspireras av gamla onda tider. Och där inte verklighetens nyheter räcker till så vimlar det av nya sagor där drakar flyger, huvuden huggs av och skyar brinner.

Läs mer: Johaug stängs av i 18 månader – missar OS

Vår, inte vetenskapens, bild av ”medeltiden” brukar vara som Marcellus i ”Pulp fiction” som när han fritagits från våldtäktskällaren säger till sin förövare: ”I'ma get medieval on your ass, hillbilly boy”. Medeltiden som sinnebild för obegränsat bestialiskt våld, fantasifull och långsam tortyr. Terror och vedergällning i obruten cirkel.

Så, bilderna på Therese Johaugs gråtande var inte överdrivna. Såväl förtvivlan som våld är modernt. Vilket är ledsamt.
