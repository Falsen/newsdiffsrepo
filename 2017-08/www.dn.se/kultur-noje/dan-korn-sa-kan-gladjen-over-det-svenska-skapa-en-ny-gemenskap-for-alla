Dan Korn: Så kan glädjen över det svenska skapa en ny gemenskap för alla
Dan Kornkulturhistoriker och författare, senast till boken ”Kalle Anka på kräftskiva. Berättelser från landet utan kultur”.

När delstaten Virginias guvernör Terry McAuliffe uttalade sig efter vit makt-demonstrationen i Charlottesville var det tydlighet och inget relativiserande:

”Åk hem! När är inte välkomna i detta fina samhälle. Skäms! Ni låtsas vara patrioter, men ni är allt annat än patrioter.”

De som inte vill vårt samhälles väl tillåts alltför ofta att anamma ord som patriotism, hembygd, svensk kultur och svenska värderingar. När de kramat orden en stund verkar de besudlade. Eftersom vi inte gärna vill hamna i samma båt som rasister blir orden tabubelagda. Men när vi avhänder oss dessa ord och låter dem tas över av extremister gör vi oss av med viktiga redskap som också kan användas för integrering, öppenhet och sammanhållning.

Den franske filosofen Ernest Renan spelade på sin tid stor roll för exempelvis Strindberg, Heidenstam och Hjalmar Söderberg. 1882 höll han ett tal på Sorbonneuniversitetet, som samma år översattes till svenska, ”Hvad är en nation?” Där vände han sig mot 1800-talets gängse bild av nationen som bestämd av ras, etnicitet och urgamla språkliga rötter. Efter romarrikets fall hade en mängd nationer uppstått i Europa, nästan alltid styrda av en invandrad kungasläkt. De styrande gifte sig med lokalbefolkningen, antog snabbt landets religion och började tala dess språk. Gamla imperier, som Habsburgska imperiet och Osmanska riket, var inga nationer. Deras invånare identifierade sig inte med staten, utan efter vilken folkgrupp de tillhörde. Där kunde man tala om gemenskaper utifrån ras, etnicitet och språk. Det utmärkande för nationalstaterna var däremot att nationen som identitet kommit i stället för raser och folk.

Det där hade inte varit någon lätt process. Förtryck och ändlösa grymheter hade präglat nationernas utveckling. Men resultatet hade blivit en sammansmältning av befolkningen, där ingen kunde påstå sig ha oblandade rötter, där en gemenskap uppstått tack vare blandningen och framför allt därför att folk glömt grymheterna och orättvisorna som låg bakom.

Den syn på nationen som Renan hade har ofta kallats patriotism, i motsats till nationalism. I en berömd essä, ”Notes on nationalism”, skriven i maj 1945, beskriver George Orwell nationalism som ”vanan att utgå från att mänskliga varelser kan klassificeras som insekter och att hela block av miljoner eller tiotals miljoner människor självsäkert kan etiketteras ’goda’ eller ’dåliga’.” Orwell fortsätter:

”Nationalism bör inte blandas samman med patriotism. Båda orden är normalt så vagt använda att varje definition riskerar att ifrågasättas, men de måste särskiljas eftersom två olika, till och med motsatta idéer är inblandade. Med ’patriotism’ menar jag hängivenhet till en viss plats och en viss livsstil, som man tycker är den bästa i världen, men som man inte önskar tvinga på andra människor. Patriotismen är till sin natur defensiv, såväl militärt som kulturellt. Nationalism, däremot, går inte skilja från begär efter makt. Det bestående målet för varje nationalist är att säkra mer makt och mer anseende, inte för honom själv, men för nationen eller någon annan enhet han valt att begrava sin egen individualitet i.”

Patrioten kan vara beredd att till och med dö för sitt land om det blir angripet, men det är nationalisten enbart som ser det som ett hjältemod att anfalla och underkuva andra länder.

Den kände nationalismforskaren Benedict Anderson förlade nationalismens startpunkt till den amerikanska självständighetsförklaringen 1776, då ordet nationalism ännu inte var uppfunnet. Då talades det enbart om patriotism. Den amerikanska republikens grundläggande var också början till demokrati. Enbart vita män hade rösträtt, men för den tiden var det ett enormt framsteg. Självständighetsförklaringen innehåller dessa berömda ord:

”Vi håller dessa sanningar för självklara, att alla människor är skapade jämlika, att de genom deras skapare skänkts vissa okränkbara rättigheter, bland vilka finns liv, frihet och strävan mot lycka.”

Orden hade formulerats av Thomas Jefferson, tydligt inspirerade av den engelske 1600-talsfilosofen John Locke. Jefferson var slavägare, enligt samtida vittnesmål en stor mansgris som verkade för indianers fördrivande. Han levde alltså inte som han lärde, men ur hans omfattande författarskap kan man se att han var medveten om sin dubbelmoral och insåg att hans ord med tiden skulle leda till att mänskliga rättigheter skulle komma att omfatta alla människor, oavsett genus eller hudfärg.

Patriotism, mänskliga rättigheter och demokrati är alltså samma andas barn. När Martin Luther King jr höll sitt berömda tal ”I have a dream” 1963 refererade han till Jeffersons ord när han beskrev sin dröm. Att orden ännu nära 200 år efter deklarationen var en dröm kan ses både som ett misslyckande och en framgång. Ett misslyckande därför att drömmen ännu inte har gått i uppfyllelse för alla. Framgång därför att det visar ordens starka betydelse.

Ordet nationalism uppfanns i slutet av 1700-talet av den tyske filosofen Johann Gottfried Herder. Numera hyllas han dels av nationalister på högerkanten, dels av mångkulturalister på vänsterkanten. Herder hade inte gillat vare sig det ena eller det andra. Han var en uttalad motståndare till nationellt skrävel och krigiskhet, men ansåg att hembygdskärlek, kärlek till det egna språket och kulturen var viktigt för varje människa. Samtidigt kunde man beundra andra folks kulturer och lära sig deras språk. Det ledde till inlevelse och empati, men varje människa borde sätta sin egen kultur främst. De som tror att man måste förneka den egna kulturens existens för att hylla mångkultur kan alltså kritiseras lika hårt utifrån Herders idéer som chauvinistiska nationalister.

Med Orwells definition kan man alltså säga att det var nationalism som drev de tyska nazisterna, medan det var patriotism som fick motståndsrörelser och de allierade att strida mot Tyskland. Nationalismen var enligt detta synsätt exkluderande. Nationen var för tyskar och de som inte passade in mördades eller förslavades. Patriotismen, däremot, var inkluderande. Det kända brittiska komikerparet Flanagan och Allen visade det i en sång från krigsåren: Who’s building the ships?/Who’s flying the planes?/Who’s manning the thanks and the guns?/It’s the Smiths and the Jones/And the Kellys and Cohns./They’re on democracys side.

Den brittiska nationen ses alltså som demokratins försvarare och det är en kamp som alla invånare deltar i, inte bara de som har de typiskt engelska namnen Smith och Jones, utan också de som har det typiskt irländska namnet Kelly och de som har det judiska namnet Cohn. Patriotismen är alltså öppen, där föreställningen om en brittisk gemenskap bygger på gemensamma värderingar – demokratin – oavsett varifrån blodet kommer.

Den tidiga nationalismen gick alltså hand i hand med demokrati och mänskliga rättigheter. Men under 1800-talet föds en chauvinistisk nationalism som i kombination med rasism får väl kända förfärliga resultat. Det var den läran Ernest Renan varnade för. Samtidigt hyllade han den goda sidan av nationalismen, det vi – trots att det finns invändningar mot definitionen – för enkelhets skull kallar patriotism.

Det är vanligt att man försöker undertrycka patriotism därför att man tror att patriotismen är exkluderande och delar in människor i ”vi” och ”dom”. Men patriotism kan lika gärna vara inkluderande. Efter massakern på Charlie Hebdos redaktion i Paris i januari 2015 presenterade den franska utbildningsministern Najat Vallaud-Belkacem ett program för att skolundervisningen skulle innehålla kunskap om riter kring flaggan, Marseljäsen och andra nationella symboler, som ett sätt att inkludera barn i utanförskapsområden. På statliga läger för före detta IS-soldater och islamister som skall avideologiseras infördes också flaggor och sjungande av nationalsången. Man har alltså i Frankrike en tro på att nationella symboler kan fungera identitetsskapande, en metod att få franskfödda ungdomar att också känna sig franska.

I en artikel i The Boston Globe 8/2 2015 konstaterar professor Robert Zaretsky att ur amerikanskt perspektiv känns detta igen, men verkar ändå så konstigt. I USA är det konservativa som slår vakt om flagghissningar på skolornas morgonsamlingar, medan det i Frankrike var den dåvarande socialistiska regeringen som ville införa liknande saker. Kanske just detta visar att patriotism inte har med en viss politisk färg att göra.

I Sverige finns en utbredd tro på att svensk självförnekelse är den bästa metoden för att skapa ett öppet och inkluderande samhälle, kanske tydligast illustrerat av orden som stod uppförstorade på väggen under inledningsanförandet på den nationella samlingen ”Sverige tillsammans” hösten 2015: ”Det finns ingen inhemsk svensk kultur.” Inget land har en helt inhemsk kultur, så det gäller självfallet också Sverige. Uttalanden av detta slag skapar ett förakt för just det som i stället borde utnyttjas för att skapa en starkare gemenskap i Sverige.

Kultur skapas i mötet med andra människor. Ju fler människor från andra kulturer vi möter, desto starkare blir den egna identiteten. Så hur man än kampanjar kommer den svenska identiteten att bli allt starkare med ökad invandring. Men hur identiteten ser ut går det däremot att påverka. Skall den innebära en glädje över det bästa av svenskheten, där också de invandrare som vill delta är välkomna att göra det? Eller skall kulturen förnekas av en del, medan andra söker efter identitet i extrema grupper med hat och våld på programmet?
