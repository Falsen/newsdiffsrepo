Frågor om språket: Löp och quiz
DN

Hårfint mellan olika typer av löpSka man använda löp- eller löpar- som förled i sammansättningar som löp(ar)coach, löp(ar)glädje och löp(ar)guide?Åsa

Svar: Man kan skriva på båda sätten, men generellt rekommenderar vi det kortare löp-. De flesta ord på löpområdet har löp- som förled: löpband, löpgren, löprunda, löpträning och så vidare. Det kan tyckas onödigt att gå över ordet löpare, som är bildat av verbet löpa, för att bilda en sammansättning som handlar om löpning.if(DN&&DN.Ads){DN.Ads.initAd('1d52e71f-art1');}

Men ibland kanske man vill poängtera att det har att göra med just löpare snarare än löpning. Då kan man tänka sig att välja begrepp efter vad man vill säga, även om skillnaden är hårfin. En löpcoach kan då vara en som ger råd om hur man löper, medan en löparcoach tränar löpare; löpglädje kan handla om att det är härligt att springa, medan löparglädje är den glädje löparen känner när hen springer.

Det finns också några ord som bara anges med förleden löpar- i Svenska Akademiens ordlista, såsom löparknä och löparstjärna.

Men om du vill välja en form rekommenderar vi alltså löp-.

Ingrid Olsson

Fritt fram för frågesportHur kommer det sig att vissa har börjat använda ordet quiz på svenska? Är det något fel på frågesport?Christina

Svar: Nej, det är inget fel på ordet frågesport. Det används fortfarande en hel del i många sammanhang, även om det på senare år har fått viss konkurrens av engelskans kortare quiz, som lånats in från amerikansk engelska.

I ordböcker anges att ursprunget är osäkert, men vissa menar att det kommer av question, ’fråga’, och inquisitive, ’frågvis, vetgirig’.

Exakt varför vi lånat in ett visst ord är svårt att svara på, men det är i slutändan språkbrukarna som bestämmer vilka ord som får fäste och många verkar tycka att ordet quiz fyller en funktion i svenskan. Vill man försvenska ordet förekommer stavningen kviss.

Sunna Nygård

Veckans språkfrågor publiceras i samarbete med Språktidningen och Språkrådet.
