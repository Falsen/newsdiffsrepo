Leif GW Persson arg på arbetsgivaren SVT: ”Lite väl nordkoreanska för min smak”
Greta Thurfjell

Kriminologen och tv-personligheten Leif GW Persson delar sin arbetstid mellan SVT, där han gör ”Veckans brott”, och TV4, där första säsongen av ”GW:s mord” sändes i våras.

Läs mer: Leif GW Persson om dådet på Drottninggatan

På TV4:s höstpresentation under tisdagen uttryckte han dock klart varmare känslor inför sin nya arbetsgivare än för konkurrenterna på SVT.

– Jag tycker att folk på TV4 är betydligt vänligare. På SVT, visst finns där folk som gör program, men de jobbar inte på SVT. För på SVT är det byråkrater och de är av den där vanliga nordkoreanska modellen, sade han under presskonferensen.

Till Aftonbladet upprepade Leif GW Persson senare kritiken mot sin arbetsgivare.

– Jag har sagt det till SVT att det är inte så att jag ligger och gråter mig till sömns om ni inte ringer mig på min 70-årsdag och säger grattis. Men jag skulle ha uppskattat om någon hade gjort det. Men de enda gångerna de hör av sig är om de har någonting att skälla på, menar GW i Aftonbladet.

– Nu går det bra ändå för att jag jobbar med en jädrigt bra redaktion och programledare, så jag får den feedbacken där. Då försöker jag skita i byråkraterna helt enkelt. Men ibland är de lite väl nordkoreanska för min smak.

Läs mer: Leif GW Persson om ”GW:s mord”

Leif GW Persson säger dock i intervjun i Aftonbladet att ”nu har vi ju faktiskt ett kontrakt för i höst och i vår och det krånglar man sig inte ur”, och att han framfört samma synpunkter direkt till SVT.

– Det här är något som de ska jobba med, för annars kommer de få stora problem med fler än mig.

Tom Alandh: ”Ransonera Leif GW Persson-portionerna snarast”

Andra säsongen av ”GW:s mord” sänds för närvarande i TV4.
