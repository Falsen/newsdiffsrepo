Sanna: För och emot en hundvalp
Sanna Torén Björling

Det finns alltid ett argument, får jag höra ibland när jag har gått på lite för hårt.

Jag blir oftast arg då. Ibland stämmer det ju.

Men en hund kommer inte på fråga, dessutom har inte ”alla andra” en hund. I flera år har det googlats på ”cute puppies” och ”adorable dogs” och när granngrabbarna fick golden retrievervalpen Oshie, döpt efter en ishockeystjärna, gick det inte att undgå de menande blickarna. Om de kan, kan väl vi?

Oshie blev snabbt stor. Hon äter strumpor och skor.

Jag hänvisar då till andra dubbeljobbande föräldrar. Varpå det mest fullbokade, utstressade och långpendlande par jag vet – vi pratar inte bara mellan DC och New York, utan snabbt påkomna flerdagarsresor till Tanzania – skaffade en hund till sin tioåriga dotter.

Valpen VAR verkligen söt. Som en boll. Svart. Lurvig. ”Osa” betyder björnhona på spanska. Som liten kissade hon på golvet. Men Osa, en new foundland, växer alltmer in i sitt namn. Hon är snäll och glad, hur glad familjens stor-matte är vet jag inte. När stor-husse var i Afrika var det hon som fick kasta sig hem för att rasta hunden på lunchen. De anställde kvickt en dagmatte, det är inte gratis.

Dessutom, rabblar jag inför barnen, i Sverige nu, här är inte som i DC, här blir iskallt och vem ska gå ut med den i vinterottan? Du?

Jag spänner ögonen i den mesta hundälskaren, tillika den mest morgontrötta, nästan medvetslös är hon, ett bylte under täcket som vrålar TYST! när man säger att det är morgon nu.

Jag säger ”det GÅR inte”. Sedan säger jag ”jag VILL inte”, fast det ju är ett helt annat argument.

Byltet kniper ihop.

Men barn är flexibla, de kan tänka sig smådjur också. Men när Tårtan, en kanin vi känner, följer med till landet så smiter hon. Det skulle jag också ha gjort om jag var kanin och upptäckte en glipa under hönsnätet. Samma sak hände med innekatten Siri i fjol, hon höll sig undan i över en vecka. Jag har sympati för det. Jag vill inte ha ett burdjur.

– Åh, MAMMA!

Min tur att knipa ihop.

Vi får se. I så fall en katt. Som kan gå ut själv.
