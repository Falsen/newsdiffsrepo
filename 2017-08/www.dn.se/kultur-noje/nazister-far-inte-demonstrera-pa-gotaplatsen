Nazister får inte demonstrera på Götaplatsen
Sverker Lenas

Enligt polismästare Emelie Kullmyr, biträdande chef för Storgöteborg, är Götaplatsen redan upptagen den 30 september och därför inte aktuell. Demonstrationen kommer att få tillstånd men var den ska äga rum är ännu oklart.

– Det är inte beslutat ännu. Vi har haft en löpande dialog med dem men det har inte landat i något beslut än, säger Emelie Kullmyr till GP.

Läs mer: Nazister vill samlas utanför Bokmässan

DN har tidigare begärt ut NMR:s ansökan om demonstrationstillstånd. Enligt ansökan vill de starta demonstrationen med samling utanför Svenska mässan, via Nya allén och Avenyn upp till Götaplatsen, där demonstrationen skulle avslutas med tal, debatt och musik. Ordningen i demonstrationen ska enligt ansökan upprätthållas av NMR:s egna ”dialogpatrioter”.

Läs mer: Varför får nazisterna tillstånd att demonstrera just centralt i svenska städer?

Normalt sett tar behandlingen av en ansökan om demonstrationstillstånd en vecka. I dag har det gått två veckor sedan polisen mottog ansökan från NMR. I måndags sa Emelie Kullmyr till DN att beslut om demonstrationstillstånd skulle fattas mot slutet av denna vecka, men beslutet har försenats ytterligare. Tillståndsenheten Väst uppger nu för DN att något beslut inte kommer att fattas den här veckan.

Läs mer: Expert: svårt att stoppa nazistdemonstrationen
