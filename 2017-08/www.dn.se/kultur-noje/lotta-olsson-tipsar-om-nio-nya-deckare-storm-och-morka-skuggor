Lotta Olsson tipsar om nio nya deckare: Storm och mörka skuggor
Lotta Olsson

Ofta inbillar vi oss att våldet blir värre och allt mer utstuderat med åren, men så enkelt är det inte. På nittiotalet, fram till millennieskiftet, var deckarna till exempel ovanligt slabbiga. Det kryllade av pigga seriemördare vars huvudsakliga uppgift tycktes vara att leverera komplicerade ledtrådar till de arma poliserna, som till slut lyckades inse att mördaren iscensatte något oerhört djupt, gärna från den klassiska kulturen eller psykologin.

Patricia Cornwell debuterade 1990 med ”Post mortem”, första boken om den överintelligenta rättsläkaren Kay Scarpetta, och hon har genom åren jagat seriemördare i parti och minut. Men fiffiga seriemördare som leker katt och råtta med polisen är till nittionio procent en skrivbordskonstruktion, ett sätt att försöka modernisera den gamla pusseldeckaren. Läsaren ska kunna lägga ihop ledtrådarna och räkna ut vem mördaren är innan författaren avslöjar det (men inte för långt innan, för då blir boken ointressant).if(DN&&DN.Ads){DN.Ads.initAd('fa5d6e52-art1');}

Efter millennieskiftet har det lugnat sig betydligt på seriemördarfronten, även om de fortfarande är ett frekvent inslag. Det är visserligen inte det minsta verklighetsförankrat med en mördare som lägger ner så mycket energi på att kunna bli avslöjad, men trovärdighet har deckaren sällan handlat om. Däremot har den alltid haft ett djupt intresse för mänskliga känslor. Den är en underhållningsform som ger möjlighet att diskutera moral och rätt i stort och smått, i allt från familjestrukturer till miljöfrågor, från världspolitik till personliga svek.

Som tur är har dagens deckare i många fall övergivit de värsta blodigheterna. I stället plockar man upp åtskilligt från de gamla förebilderna: stämning, klaustrofobiska familjedramer och, värst av allt, våra egna farhågor. Ibland är det ju otäckt nog att antyda vad som skulle kunna hända.

Här följer Lotta Olsson nio tips på nya deckare som man bör läsa:

En huvudperson som har tappat minnet? Det är lite för fånigt. Men Peter May gör ”Coffin Road” till en modern thriller med klassiska förtecken.



Peter May

”Coffin Road”

Övers. Charlotte Hjukström

Modernista

En man kliver upp ur havet på Isle of Harris, skotska Yttre Hebriderna. Han minns inte vem han är och hur han har hamnat där, men skakar av köld.

Det är en rätt olycksbådande början, för minnesförlust brukar vara den tafflige författarens sista utväg. Men Peter May lyckas ändå göra ”Coffin Road” till en rafflande modern thriller med klassiska ingredienser. Här finns en halsbrytande intrig med mörka hemligheter, skuggor som smyger i natten och ett Hebriderna som är vackrare än någonsin.

Mannen utan minne tycks ha varit författare, eller har åtminstone utgett sig för att vara det, med avsikten att skriva en bok om det gamla (verkliga) mysteriet på Eilean Mòr, en liten pytteö väster om Isle of Lewis. Där försvann tre fyrvaktare spårlöst år 1900, ett mysterium som aldrig har fått någon förklaring.

Mannen utan minne visar sig bo i en stuga på Isle of Harris, tillsammans med en ytterst sympatisk labrador. Han umgås med de närmaste grannarna, men de har inte känt honom särskilt länge. Försiktigt försöker han trassla fram vem han har varit, utan att trampa i alltför många klavér. Men någon försöker döda honom en natt, och på håll iakttar en mystisk man honom med kikare.

Peter May bygger upp en komplex intrig med åtskilliga vändningar och flera huvudpersoner: en arg tonårsflicka som förlorat sin far, och en äldre polis som försöker utreda ett obegripligt mord på det otillgängliga Eilean Mòr. Det blir lite gammal hederlig Alastair Maclean-stil, för mannen utan minne visar sig ha varit en man med många hemligheter och mäktiga fiender.

Och givetvis: till slut måste de ge sig ut till Eilean Mòr, just när det blåser upp. Vad är farligast? Mördaren med sitt vapen, eller stormvågorna som rivs upp?
