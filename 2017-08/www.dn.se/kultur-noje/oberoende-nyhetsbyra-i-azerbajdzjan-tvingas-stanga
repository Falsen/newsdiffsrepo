Oberoende nyhetsbyrå i Azerbajdzjan tvingas stänga
Torbjörn Ivarsson

Azerbajdzjans enda oberoende nyhetsbyrå, Turan agency, stänger sin verksamhet från den 1 september. Tidigare i veckan greps chefen för nyhetsbyrån, Mehman Alijev, anklagad för ”olaglig affärsverksamhet”, skriver Reportrar utan gränser i ett pressmeddelande. Nyhetsbyråchefen riskerar ett fängelsestraff på upp till sju år.

Enligt nyhetsbyråns hemsida har en domstol beslutat att Alijev ska frihetsberövas till i början av november, skriver TT.

Nyligen frystes byråns bankkonton och den anklagades för att ha skatteskulder på motsvarande 180.000 kronor.

Såväl Human rights watch som Reportrar utan gränser menar att det finns politiska skäl bakom myndigheternas agerande och kräver att Alijev släpps för att inte det sista oberoende mediet i landet ska försvinna.

Azerbajdzjan rankas av Reportrar utan gränser som 162 bland de 180 länder i världen när det gäller pressfriheten.
