Susanne Ljung:   Pärlhalsbandet är en symbol för tryggare tider mitt i Donald Trumps kaos
Susanne Ljung

”Det idealiska halsbandet, det mest smickrande smycke som någonsin skapats, och därmed en oumbärlig accessoar i varje kvinnas garderob, är ett pärlhalsband”. Det kunde man läsa i ”Elegans, en fashionabel guide till stil och grace”. En populär bok skriven av Genevieve Antoine Dariaux, en kvinna som tidigare varit chef på modehuset Nina Ricci i Paris.

Den utkom 1964 och man skulle kunna påstå att det var då som pärlhalsbandets popularitet peakade. Kort därefter började pärlor rulla allt längre ner på listorna över vad som ansågs vara nödvändigt för en kvinna att bära.if(DN&&DN.Ads){DN.Ads.initAd('88451272-art1');}

Prydliga pärlor kring halsen började alltmer förknippas med ett förlegat kvinnoideal från förr, trots att de prytt filmstjärnor som Doris Day och Grace Kelly och amerikanska presidentfruar som Jackie Kennedy och Pat Nixon. Eller kanske just därför. Bättre blev det inte då de favoriserades av den brittiska premiärministern Margaret Thatcher.

Men 1980-talets yuppieera gav pärlhalsbandet en nytändning, om än kortlivad. Pärlorna blev i likhet med tidens ambitioner och axelvaddar större. ”Big girls pearls” kallade Vogue dem för – innan de blev alltför förknippade med den vitlockiga amerikanska presidenthustrun Barbara Bush, vars make George satt vid makten 1989–1993.

Barbara Bush, som ofta liknades vid en mormorsfigur, syntes alltid med ett treradigt pärlhalsband kring sin hals. I en intervju inför sin 90-årsdag 2015 fick hon frågan om varför hon alltid bar pärlor. Hon svarade, skämtsamt: ”För att dölja rynkorna”.

Det är knappast anledningen till varför Vita husets nya pressekreterare, Sarah Huckabee Sanders, gjort pärlhalsband till sitt signum. Hon är bara 34 år, och därmed en av de yngsta någonsin på posten.

Innan hon tilldelades jobbet som pressekreterare i somras, efter att Sean Spicer sade tack och adjö då Anthony Scaramucci fick (och kort därefter förlorade) jobbet som Vita husets kommunikationschef, hade hon inte gjort mycket väsen av sig.

Sarah Huckabee Sanders hade snarare jobbat hårt i det tysta, van som hon är att diskret, men effektivt, assistera maktens män. Hon är dotter till den republikanske senatorn och baptistpastorn Mike Huckabee, som ställde upp som partiets kandidat i presidentvalet 2008 men förlorade mot John McCain. Som i sin tur förlorade mot Barack Obama.

Sedan unga år har hon jobbat politiskt. Inte bara för sin pappa, utan också för andra senatorer i sin hemstat Arkansas, och för George W Bush, innan hon hoppade på Trumptåget förra året.

Till skillnad från många andra i administrationen har hon hittills inte visat några tecken på vilja vara nära makten för att driva igenom egna idéer, eller sola sig i dess glans.

Hon har snarare lagt sig vinn om att framställa sig som en alldeles vanlig småbarnsmorsa, bokstavligen. Hon har flera gånger refererat till sin familj med tre små barn och välkomnat reportrar som frågat om kaos råder i Vita huset till sitt hem om de vill uppleva vad verklig oreda innebär.

Även i sitt sätt att tala till pressen påminner hon om en mamma som tålmodigt försöker förklara hur saker och ting ligger till genom att börja meningar med att säga ”look”, det vill säga ungefär ”lyssna nu på vad jag ska säga”.

I likhet med sin föregångare Sean Spicer har förstås även hennes arbetskläder och stil nagelfarits. Hittills har inga större invändningar gjorts mot hennes enfärgade knälånga klänningar med rundad halslinning som understryker hennes klassiska pärlhalsband, snarare tvärtom. I en tid av tumult är det en stil som påminner om – kan man i alla fall inbilla sig – tryggare tider.
