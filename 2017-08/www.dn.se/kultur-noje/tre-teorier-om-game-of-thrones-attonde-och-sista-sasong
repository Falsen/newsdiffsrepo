Tre teorier om ”Game of thrones” åttonde och sista säsong
Greta Thurfjell

1. Daenerys kan få barn (med Jon), trots allt

Så hände det till slut, det som från första början stått skrivet i stjärnorna – is och eld förenades. Eller, om man ska vara petig – is/eld och eld. Att Jon Snow i själva verket är brorson åt sin nya flickvän Daenerys Targaryen, som äktfödd son till Rhaegar Targaryen och Lyanna Stark, förändrar onekligen utgångsläget för de nykära två.

Om det är som Jon Snow (förlåt, Aegon Targaryen) misstänker, att Daenerys i själva verket visst kan bli med barn, och deras första gång resulterar i en graviditet innan paret fått reda på att de är släkt – ja, då kan vi med stor säkerhet förvänta oss en nordisk kung mer lik den vi kände i de inledande säsongerna. Tyst och ångestfylld, det vill säga. För kan Jon verkligen utsätta sitt eget barn för det han själv fick utstå som liten och utstött? När barn födda genom incest tidigare förekommit i serien har ju deras egentliga föräldrar hållits hemliga på grund av det uppenbara tabut. Och apropå dem...

Quiz: Vad kan du om ”Game of thrones”?

2. Cerseis lilla dynasti, däremot, går under

Att Jaime Lannister till slut skulle lämna sin syster Cersei i sticket kom kanske inte som någon större chock – han har tvivlat länge men av olika skäl hållits kvar, nu senast av det faktum att hon var gravid. Till slut var inte ens löftet om ett till barn, efter de tre som syskonparet förlorat, nog. Kanske var samma graviditet anledningen till att Cersei lät Jaime gå? Med en tronarvinge till synes säkrad behöver Cersei inte längre sin bror för att hålla Lannisterdynastin vid liv.

Eller? En välbekant och olycksbådande profetia som Cersei mottog i säsong fems allra första scen tyder på något annat. Enligt sierskan Maggi skulle ju Cersei under sin livstid bara få tre barn, alla ihop med sin bror – och alla skulle dö före henne. Drottningen av Westeros må vara galen så det räcker och blir över redan nu, men ett missfall skulle mycket väl kunna krossa hennes allra sista hopp.

Läs mer: ”Game of thrones”-skaparnas nya serie om slaveriet oroar

3. Nattkungens slutgiltiga fall

En ondska som tronar högt ovanför de andra är den (något platta karaktären) nattkungen och hans följe på hundratusentals (än plattare) zombies. De må vara bland de minst intressanta beståndsdelarna i en tv-serie som byggt sin popularitet på mångbottnade rollfigurer med en förmåga att glida sömlöst mellan ondska och godhet, men nu är de den big bad serien har att erbjuda.

Med tanke på hur få som faktiskt dött under den sjunde säsongens gång – bland dem Littlefinger (äntligen!), lady Olenna och Thoros – lär väl karaktärerna, om serien vill upprätthålla någon trovärdighet, falla som käglor i den sista säsongens stridigheter. Vem, om någon, kommer att överleva och göra slut på kriget mot dödsväldet? Som säsong sju så passande berättat för oss verkar det räcka att nattens konung, som skapat både de övriga vita vandrarna och armén av döda, dör för att kriget ska vara vunnet (åtminstone om man ska tro den scen i vilken ett helt zombieförband rasar sönder i benknotor och damm för att den som ”skapat” dem drabbades av drakglas).

Ska Jon, förlåt, Aegon, bli den som slutligen sticker sitt svärd i den än nordligare kungen? Kan Brans talang för att ta sig in i huvudet på djur komma väl till pass i samband med en viss zombiedrake? Eller kan vi komma på någon annan i Jons närhet – säg, någon han alltid sett som sin närmaste syster – som på senare tid gjort sig känd för sina kunskaper i lönnmord?

Läs mer: ”Game of thrones”-stjärnan talar ut om Hollywoodsexismen

Enligt envetna rykten kan den avslutande säsongen av ”Game of thrones” dröja ända till 2019. Alla säsonger av fantasyserien finns, för den nyfikna eller redan abstinensbesvärade, på HBO Nordic.
