Breitbartchefer lurade av falska Steve Bannon-mejl
Hugo Lindkvist

Den anonyme kuppmakaren, som gjort sig känd under sitt Twitteralias @SINON_REBORN, utgav sig i mejl till flera redaktörer på Breitbart för att vara Steve Bannon. Fram till i fredags var Bannon chefsstrateg i Vita huset men efter att han sparkats från posten har han återvänt till Breitbart News som arbetande styrelseordförande.

Sajtens chefredaktör, Alex Marlow, lurades av kuppmakaren och svarade på flera av mejlen, som CNN har tagit del av. Marlow skriver bland annat om planerna på att angripa ”globalisterna” i Trumpadministrationen och positionera Steve Bannon som den räddande kraften.if(DN&&DN.Ads){DN.Ads.initAd('d7f3934d-art1');}

Läs mer: Historien om Vita husets mörka eminens

”Gjorde fem artiklar om globalisternas övertagande [sic] positionerade dig som enda hoppet för att stoppa det”, skrev Marlow i ett mejl och menade att ”… surrogaterna skulle göra hans smutsiga jobb”. Han pekade senare också ut Ivanka Trump och presidentens svärson Jared Kushner som involverade i en "konspiration" och lovade att försöka få dem sparkade före nyår.

Mejlkonversationen har lyfts fram som ytterligare ett bevis på den infekterade konflikt som rått mellan Steve Bannon och några av presidentens närmaste familjemedlemmar och rådgivare. Alex Marlow säger dock i en kommentar till CNN att det inte finns något nyhetsvärde i konversationen.

Läs mer: Trump sparkar Steve Bannon – som återvänder till Breitbart

– Upptagenheten med Breitbart News är helt enkelt ett resultat av vår effektivitet. Den här gången var det en vilseledande bedragare som kom över och delgav CNN ironiska mejl som avslöjade att vi upplever att globalister utgör ett existentiellt hot mot den agenda som fick president Trump vald, säger Marlow till CNN.

Steve Bannon var, innan han började arbeta för Trumpadministrationen, chef för Breitbart News, som han kallat en plattform för de så kallade alt-rightrörelserna.
