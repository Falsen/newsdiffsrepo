Anne Holt: ”Politiken går bara ut på att skapa skräckbilder”
Hugo Lindkvist

På tisdagen kom Fremskrittspartiets Sylvi Listhaug, norsk invandrings- och integrationsminister, till Stockholm. Besöket signalerade starten på hennes valkampanj. Den högerpopulistiska politikern menade att det handlade om ett ”önskemål att lära, att vi i Norge inte ska göra samma fel som i Sverige”.

Migrationsminister Heléne Fritzon (S) hade accepterat att träffa Listhaug men med kort varsel ställdes mötet in. Fritzon förklarade sig med att ”Listhaug verkar mer intresserad av att sprida en missvisande bild av Sverige”.

Läs mer: Siv Jensen utmanar synen på mänskliga rättigheter

Den svenska invandrings- och integrationspolitiken har i grannlandet Norge beskrivits som kaosartad; i synnerhet har platser som Rinkeby och Rosengård pekats ut som våldsamma och farliga. Författaren Anne Holt, som tidigare varit aktiv inom Arbeiderpartiet, skrev tidigare i år i DN om etableringen av begreppet ”det svenska tillståndet”. Holt beskrev begreppet som ett ”skällsord” som ”generaliserar utifrån en selektiv och uteslutande negativ kunskap”.

– Och nu får ni se att jag inte överdriver, säger Anne Holt när DN talar med henne över telefon på onsdagen.

– Listhaugs besök är helt i linje med den strategi som hon och hennes krets av rådgivare ritat upp. Den skrämmande bilden av Sverige när det gäller invandring och integration har odlats fram av högersidan men allteftersom spridit sig över det politiska spektret. I dag används denna retorik till och med av enskilda inom Arbeiderpartiet. Det upprör mig starkt och därför skrev jag texten, säger Anne Holt.

Hon påpekar att nära medarbetare till Sylvi Listhaugs uppenbart gett uttryck för att ministern inte var i Rinkeby för att lära utan i själva verket för att göra politiska poänger, tänkta att återanvändas under valkampanjen.

– Listhaug vill säga: ”Jag har varit där, jag har sett det med egna ögon”. Vad som nu händer är att alla politiska motståndare brusar upp och säger lite försiktigt att besöket inte var så klokt. Men det spelar ingen roll vad de säger, det här är Listhaugs strategi. Hennes politik går bara ut på att skapa skräckbilder. Dessvärre drar det väljare men det återstår att se hur många väljare, säger Anne Holt.

Läs mer: Norska kommentatorer: Listhaug blandar ihop sina roller

Hon upprepar en metafor hon använde i sin text i DN: ”Man håller upp en bild tagen med förstoringsglas och hävdar att det handlar om ett flygfoto. Och blir trodd”. Anne Holt säger att det förvisso finns integrationspolitiska utmaningar men att Sverige samtidigt måste betraktas som ett av världens bästa länder att bo i.

– Det stora politiska problemet är att man nu kritiserar Sylvi Listhaugs retorik men i realiteten är man eniga om en restriktiv invandringspolitik i Norge. Jag tror att många norrmän önskar sig en annan politik, högre invandring och en mer aktiv integrationspolitik men ingen i det politiska rummet vågar ta upp det. Och då vinner Sylvi Listhaug.

Anne Holt har varit aktiv politiker inom socialdemokratiska Arbeiderpartiet, bland annat en period som justitieminister. Hon berättar nu att hon överväger att inte rösta på partiet i nästa val.

– Jag är socialdemokrat, men det finns två stora politiska utmaningar i vår tid. Det ena är klimatet, det andra är invandrings- och flyktingpolitiken. Människor sitter fast i Turkiet, Italien och Grekland, och vi har byggt en mur för att de inte ska komma fram.

Hon tystnar en sekund.

– På ett eller annat sätt spräcks den muren snart. Vi måste ha en proaktiv politik och då räcker det inte att diskutera retorik med människor som Sylvi Listhaug. Då måste man börja diskutera politik.
