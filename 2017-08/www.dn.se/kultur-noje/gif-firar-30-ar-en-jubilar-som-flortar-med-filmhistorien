Gif firar 30 år – En jubilar som flörtar med filmhistorien
Jacob Lundström

Knappt ett sekel efter att bröderna Lumière premiärkört ”Ett tåg anländer till järnvägsstationen”, i vad som brukar kallas historiens första offentliga filmvisning, presenterade Steve Wilhite världens första gif.

I stället för ett inbromsande lokomotiv föreställer den ett flygplan bland molnen. Året var 1987, animationen är tidstroget pixlig och innehåller bara fem bildrutor men den gör jobbet: det rör på sig.

I somras fyllde gif, eller graphics interchange format, 30 år. Wilhite var en av programmerarna bakom bildkomprimeringen som var skräddarsydd efter samtidens begränsade diskutrymmen och haltande bandbredd. Men det var möjligheten att skapa rörliga bildsekvenser som skulle göra formatet till hela internets favoritfiltyp.

Den första generationens gif-animationer hade, precis som de tidigaste filmexperimenten, fascinationen för rörelsen i centrum. Äldre giffar kan betraktas som ett slags digitala varianter av protofilmiska 1800-talsuppfinningar som zoetropen, men de för också tankarna till hemmasnickrade animationer i kollegieblockets hörn.

Det mänskliga ögat dras till rörelse och en enkel piruett mot transparent bakgrund räcker mer än väl för att fånga vår uppmärksamhet.

Men trots att formatet skapades redan före world wide webs födelse är det kanske först nu som det upplever sin storhetstid. Utvecklingen har gått från attraktion till kommunikation – och sammanfaller med smartmobilernas utbredning.

Sedan 2013 har till exempel gif-formatet förärats ett eget Youtube. Sajten Giphy började som en sökmotor men blev snabbt en integrerad del av Facebook och Twitter. För den som inte tycker att orden räcker till finns numera även gif-tangentbord på mobilen. 200 miljoner människor använder funktionen dagligen.

I våras öppnade ”The gif elevator” på Museum of the moving image i New York, med nyskapade gif-konstverk som smyckar väggar och tak i museets hissar. Utställningen presenteras i samarbete med Giphy. Den pixliga 30-åringen har kommit upp sig.

Det var gif som gjorde att den rörliga bilden hittade ut på nätet, men den senaste gif-generationen präglas inte av självgående animationer lika mycket som iögonfallande urklipp från tv-serier, musikvideor och såklart – filmer. Det handlar ofta om kärnfulla känslouttryck optimerade för sociala mediers reaktiva manér. Och om du är pirrig och glad, vilken fras kan egentligen uttrycka känslan lika pregnant som en gif på en dansande Jean-Claude Van Damme i ”Kickboxer”?

En av Giphys konkurrenter, Tenor, har förklarat att deras vision är att skapa ett visuellt språklexikon. Och nu när Facebook ger videoinlägg förtur i flödet medan Instagram späckas av videodagböcker, kanske den rörliga bilden verkligen håller på att bli internets lingua franca. Det är i alla fall farhågan i en artikel i tidskriften Newsweek (29/3 2016) som varnar för mobilanpassningen av mänsklig kommunikation.Från ett cineast­perspektiv missar artikeln i Newsweek hela poängen – den framväxande vågen av gif-animationer handlar ju lika mycket om filmhistorisk upptäckarglädje.

Skribenten menar att det skulle få förödande konsekvenser för det offentliga samtalet om gif-animationer skulle tillåtas dominera över det skrivna ordet på nätet. Hur ska en gif kunna lösa politiska kriser i Mellanöstern?

Alarmismen kring den rörliga bilden är knappast förvånande, den har varit konstant sedan filmens födelse, men det är värt att påminna om att det historiskt har funnits storartade förhoppningar på filmen som ett universalspråk.

Under stumfilmsepoken fanns inga språkbarriärer och filmskapare skisserade på metoder för att förmedla intryck och väcka idéer med hjälp av bara rörliga bilder. På motsvarande sätt fick skådespelare förlita sig på ansiktsuttryck och andra gester för att uttrycka rollfigurernas känsloliv.

Ett utmärkande drag med gif-animationer, jämfört med dagens övriga rörliga bildformat, är också att de saknar ljud. Tystnaden kompenseras inte sällan med text, särskilt om animationen i fråga är ett filmcitat med en slagfärdig replik, men avsaknaden av ljud gör samtidigt att just stumfilmer fungerar fascinerande bra för formatet. På Twitterkontot ”Silent movie gifs” finns tusentals exempel.

Och från ett cineastperspektiv missar artikeln i Newsweek hela poängen – den framväxande vågen av gif-animationer handlar ju lika mycket om filmhistorisk upptäckarglädje.

Stumfilmen som kanske inte alltid har lätt att vinna nya åskådare, eftersom det är en radikalt främmande upplevelse jämfört med såväl Michael Bay-produktioner som Ruben Östlund-provokationer, har inga problem med att hävda sig som gif. Charlie Chaplins och Buster Keatons komiska uttryck och spexiga konster tycks inte ha åldrats för dagens internetanvändare på samma sätt som själva filmerna.

Det är inte bara humoristiska herrar som lyfts ur stumfilmen – på Giphy finns det också gott om exempel på en storögd Lilian Gish. Men min favorit är en helbild från D W Griffiths ”Genom stormen” från 1920, tintad i lila för att antyda skymning, där Gish sitter i profil på marken och med en suck sänker ansiktet i sina händer. Det är bara 17 bildrutor, men ändå mer uttrycksfullt än de flesta långfilmsmelodramer på repertoaren.

Tack vare filmhistorien i dess helhet, ett drygt hundraårigt arkiv av känslouttryck, borde gif-animationer kunna förmedla alla sorters sensationer och borde inte minst lämpa sig för svärmisk kommunikation. Om du är förälskad – skicka en sekvens ur Jean Vigos ”L’Atalante” där den manliga huvudpersonen dyker ner i Seine för att få se sin älskade Juliette uppenbara sig i vattnet. (Tips: sedan 2016 är Giphy även en del av dejtingappen Tinder.)

Framför allt är det ett slags folklig filmhistorieskrivning som antyder att det är gester och upplevelser snarare än berättelser som talar till oss genom tidsrymderna och överlever den digitala övergången. Det kan onekligen betraktas som en snuttifiering, men lika gärna som att gif-formatet förmår fånga filmhistoriens essens, och att det möjliggör det filmiska ögonblickets frigörelse från påtvingade berättarstrukturer.

Trots att gif-animationer förknippas med korta loopar saknar formatet egentligen tidsbegränsning. För att uppmärksamma 30-årsjubileet har två finska konstnärer skapat världens längsta gif, med 48 140 288 bildrutor som uppdateras var tionde minut – loopen börjar om igen år 3017. Förmodligen kommer gif snarare att gå till historien som en digital upprättelse för filmens enkla ursprung: fascinationen för levande bilder.
