Martin Jönsson:   Avskaffandet av reklamskatten är en icke-åtgärd
Martin Jönsson

Om arrangörerna tvingar en Vasaloppsåkare att åka med en stav i 89 kilometer och 500 meter, för att sedan tillåta två stavar på upplopet - är det då en konstruktiv, stödjande åtgärd? Eller är det ett tramsigt spel för galleriet, på gränsen till hån?

De flesta tidnings- och tidskriftsföretag som väntat i 15 år, sedan riksdagsbeslutet om avskaffandet av punktskatten på reklam i tryckta medier togs, lär luta åt den senare tolkningen, när finansministern nu låter beslutet verkställas.

Under många år, långt innan riksdagen övertalades att ta beslutet om att skatten borde avskaffas, har tidningar och tidskrifter påtalat det orättvisa att just journalistik på papper beskattas, medan till exempel direktreklam inte gör det. Men det skedde i en tid då reklamintäkterna på papper var väldigt stora. Sedan dess har som bekant en del hänt.

I dag är intäkterna från annonsering i papperstidningar så låga att den brytpunkt då reklamskatten slår till inte längre är relevant för de flesta företag. Regeringen avskaffar alltså en skatt som närapå avskaffat sig själv. Det är i dagsläget bara åtta företag som ens har en omsättning där skatten blir aktuell.

Bara sedan 2011 har exempelvis morgon- och kvällstidningarnas pappersintäkter på annonsområdet minskat med 45 %, eller 3,6 miljarder kronor. 600 miljoner om året. Detta på en marknad som totalt sett växer, eftersom den digitala annonseringen ökar så kraftigt.Det är i dagsläget bara åtta företag som ens har en omsättning där skatten blir aktuell.

Problemet är att de digitala annonsintäkterna i första hand går till Google och Facebook och andra utomnordiska aktörer, som under motsvarande period ökat sina annonsintäkter med nära 9 miljarder. Google och Facebook är i praktiken dessutom helt skattebefriade i Sverige, till skillnad från de svenska företagen.

Att avskaffandet av reklamskatten är en icke-åtgärd framgår också av hur mycket reformutrymmet beräknas till: enbart 15 miljoner. Det är ju kaffepengar, jämfört med summorna ovan.

Ett betydligt viktigare beslut hade varit att driva på sänkandet av digitalmomsen, där konsumenterna i dag får betala 25 % för digitala produkter jämfört med 6 % för tryckta produkter. Det är en växande marknad, där en åtgärd kan få mer långsiktig effekt.Den åtgärden fortsätter regeringen dra i långbänk. Man tar bort en daterad straffskatt på tryckta annonser men fortsätter att straffbeskatta digital konsumtion. Under tiden skrattar Google och Facebook hela vägen till banken för att sätta in sina skattefria annonsintäkter.

Det är inte ens att ge tillbaka en stulen stav på upploppet. Det är att låta några aktörer få både glid- och fästvalla, medan de andra kör i grusat spår.
