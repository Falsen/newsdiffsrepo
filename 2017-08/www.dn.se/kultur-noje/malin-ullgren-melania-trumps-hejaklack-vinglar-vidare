Malin Ullgren:   Melania Trumps hejaklack vinglar vidare
Malin Ullgren

Melania Trumps "hurricane stilettos" i samband med besöket i översvämningsdrabbade Texas blev omgående omdebatterade. Väl motiverad kritik, även om hon i och för sig bytte om till kritvita sneakers senare. De spetsiga, skyhöga skorna i ormskinn, bomberjackan och pilotsolglasögonen signalerade "i dag gör jag combat chic!" snarare än "jag känner med er i ovädret".

Läs mer: Melania Trump hånas – för sina klackar

Dålig stil. Ingen fingerspitz alls. Men. I egenskap av en människa som avskyr plagg i funktionsmaterial, kan jag relatera till Melanias klackar. Det finns en särskild form av moralism och diskret snobbism kring praktiska kläder, som faktiskt är svåruthärdlig. Oavsett ordinarie smak, förväntas man plötsligt underkasta sig en estetisk regim som ska visa att man inte är det minsta kokett, utan extremt redo att sitta i en båt/gå i en skog/promenera i blåst/titta på en fågel. Goretexokratin regerar vidare.
