Kändisar donerar pengar till katastrofdrabbade Houston
Greta Thurfjell

Området kring den amerikanska delstaten Texas kust, och i synnerhet i storstaden Houston, lider svåra kval på grund av stormen Harvey och de översvämningar stormen orsakat. Dödssiffran stiger och uppskattas nu ligga på ett trettiotal människor, och ett område femton gånger så stort som Manhattan ligger enlig Reuters under vatten.

En uppsjö av amerikanska kändisar har därför donerat pengar till hjälporganisationer som verkar i delstaten.

Läs mer: Kristofer Ahlström: Så påverkade klimatkrisen stormen Harvey

Komikern och skådespelaren Kevin Hart startade häromdagen en crowdfundingkampanj till förmån för Houston vid namn ”Hurricane Harvey Relief Challenge”, som redan kommit upp i nästan en miljon insamlade dollar, och skänkte själv 50 000 dollar till Röda korset.

Reality-tv-familjen Kardashian inspirerades av Hart och skänkte själva, vilket mamman Kris Jenner berättade på Instagram, 500 000 dollar till Röda korset och Frälsningsarmén.

Även Beyoncé, vars hemstad är just Houston, sade till Houston Chronicle: ”Jag arbetar nära mitt team och min pastor med att göra upp en plan för att kunna hjälpa så många som möjligt.”

Läs mer: Melania Trump hånas – för sina klackar

Skådespelaren Sandra Bullock har också skänkt en miljon dollar – nästan åtta miljoner kronor – till katastrofhjälp i området. I ett uttalande till E News säger hon: ”Jag är bara tacksam över att kunna göra det, vi måste ta hand om varandra.”

Bland andra amerikanska kändisar som donerat pengar till Houston med omnejd finns rapparna Nicki Minaj och Drake, artisterna Cher och Jennifer Lopez, skådespelarna Ruby Rose och Dwayne ”The rock” Johnson, och musikproducenten DJ Khaled.
