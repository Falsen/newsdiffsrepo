Humorlegendaren Jerry Lewis död
Kalle Holmberg

Den amerikanska legendaren, känd från filmer som ”Doktor Jäkel och mister Hyde”, ”Alla tiders gågosse” och ”King of comedy”, slog 1946 igenom tillsammans med sångaren Dean Martin som humorduon Martin and Lewis. Paret var USA:s populäraste i komikergenren 1949, då de uppträdde på scener landet runt, på tv och i radio samt på nattklubbar.

Lewis och Martin interagerade på ett sätt som var klart ovanligt då det begav sig. Dean Martin var den förhållandevis jordnära figuren medan Jerry Lewis fick fritt spelrum för sin galna sida.

I sina shower litade de två till sin förmåga att hitta varandra i stunden, inte minst på ett klart fysiskt sätt, snarare än att framföra inövade sketcher.

1956 gick de skilda vägar, högst kapabla att båda på egen hand hålla igång sina karriärer. Men splittringen ska ha berott på att Martin tröttnade på att Lewis var den som främst tog hem publikens applåder.

Om Jerry Lewis var framgångsrik i USA, så var han nästan ännu större i Europa. Och främst då i Frankrike, där han sent i karriären – 1984 – förärades den förnäma utmärkelsen Hederslegionen.

Lewis stjärna dalade i hemlandet under senare delen av 60-talet. Att han samtidigt alltjämt hade det franska folkets öra blev i USA något av en hånfull gliring som förföljde komikern under lång tid.

Under sin livstid förärades Jerry Lewis två stjärnor på ”filmstjärnetrottoaren” Hollywood Walk of Fame i Los Angeles.

1977 nominerades han till Nobels fredspris, för sina insatser i kampen mot muskeldystrofi, en sjukdom där den drabbades muskler förtvinar. Vid en årligen återkommande dygnslång insamling, tv-sänd med Lewis som värd, fick han amerikanerna att bidra med stora summor till forskningen. Sammanlagt ska det ha blivit nästan 2,5 miljarder dollar under 56 år, enligt tidningen Hollywood Reporter.

1944, som 18-åring, mötte Jerry Lewis sångerskan Patti Palmer. Efter tio dagar tillsammans gifte de sig – och förblev så fram till 1982. Paret fick fem söner och adopterade ytterligare ett barn.

1983 gifte sig Lewis med SanDee Pitnick. De adopterade en flicka, Danielle.

Enligt John Katsilometes, reporter på lokaltidningen Las Vegas Review-Journal, avled Jerry Lewis fridfullt i sitt hem i Las Vegas på söndagen. Han blev 91 år.My favorite shot, after his last show. October @southpointlv. Rest In Peace, my brother. #JerryLewis pic.twitter.com/WlRAnPZnxs— John Katsilometes (@johnnykats) 20 augusti 2017
