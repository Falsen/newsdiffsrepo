Präst bröt mot lagen i SVT:s ”Antikrundan”
TT

– Jag blev chockad när jag läste om hur de gjort. De bryter nämligen mot kulturmiljölagens 4:e kapitel, 9:e paragraf, säger Veronica Trygg, kyrkoantikvarie på länsstyrelsen i Kronobergs län, skriver Smålandsposten.

Det var i helgen som prästen bland annat tog med sig Göteryd kyrkas dopfunt och silver när "Antikrundan" gjorde nedslag i småländska Huseby. Både programledaren Ann Lundberg och programmets experter engagerade sig i föremålen. Men föremål som tillhör kyrkan får inte flyttas hur som helst.

– Kyrkoherden borde ha kontaktat oss först innan han flyttade föremålen. Det är nämligen vi som ger dem tillstånd att göra något sådant här, säger Veronica Trygg.

Prästen riskerar inget straff, men Trygg "hoppas att han gör rätt nästa gång". SVT säger sig inte känna till att tillstånd saknades.
