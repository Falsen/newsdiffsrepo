Så gör ni skilsmässan smidigast för barnen – psykologen ger råd
Sofie Österström

En separation är ofta påfrestande för alla inblandade, även om den sker utan större konflikter. Men när beslutet är fattat ställs föräldrar dessutom inför uppgiften att berätta om det svåra för barnen. Hur gör man det på bästa sätt?

– Ett första råd är att ha praktiska saker klara för sig. Det är viktigt att man först har funderat igenom hur man ska bo, så att man kan ge en tydlig bild av hur livet kommer att bli, säger Martin Forster, psykolog och forskare vid Institutionen för klinisk neurovetenskap vid Karolinska institutet, och en av Insidans experter på relationsfrågor.

Han anser också att det är viktigt att förklara för barnen att separationen handlar om relationen föräldrarna emellan.

– Hur man formulerar det har lite med barnens ålder att göra, men att säga att man skiljer sig för att man bråkar mycket och att relationen därför inte fungerar är inte farligt. Det hjälper snarare barnen att förstå, säger han.Om föräldrarna har konflikter ökar risken för att barnen mår dåligt.

Om separationen beror på att man inte älskar varandra längre är det bra att vara ärlig om det gentemot barnen. Däremot behöver man inte fördjupa sig och gå in för mycket i detalj, till exempel om separationen grundar sig i att någon av parterna varit otrogen, anser Martin Forster.

– Ofta grundar sig ju separationen i att man är för olika, har konflikter eller helt enkelt att kärleken mellan föräldrarna har tagit slut. Det räcker med att förklara det på det sättet – om det inte är så att till exempel en otrohet är uppenbar för alla, då måste man såklart beröra det och förklara att mamma eller pappa har träffat en ny person.

Något som också kan vara svårt under och efter en separation är konflikter. Enligt Martin Forster är det värt väldigt mycket att så långt det går försöka undvika bråk.

– Man har sett att just att undvika konflikter mellan föräldrarna är viktigare för barnens välmående än till exempel boendeformen. Om föräldrarna har konflikter ökar risken för att barnen mår dåligt, och om barnen ser konflikterna ökar risken ännu mer, säger Martin Forster.

Läs mer: Bästa boendet för barnen efter skilsmässan

Många föräldrar tror att man kan sköta konflikterna diskret, men barnen påverkas ofta indirekt, menar han. Det kan till exempel handla om hur man förhåller sig till varandra när man väl ses, något som barnen lätt lägger märke till.

– Barnen känner ofta av en spänd stämning. Men det kan också handla om att man aldrig ens pratar om den andra föräldern efter separationen, vilket också kan uppfattas som jobbigt för barnet. Det är värt otroligt mycket att bjuda till och försöka samarbeta, även om man inte tycker om varandra.

Hur undviker man som separerade föräldrar att hamna i konflikter?– Det generella svaret är att ju tydligare överenskommelse man har om till exempel när barnen ska bo var, desto mindre blir risken för konflikter, säger Martin Forster.

– Om man tänker att man ska lösa boendefrågan eller andra praktiska frågor efter hand, leder det också ofta till ökad risk för konflikter.

Därför rekommenderar han att vara något fyrkantig i sin planering och hålla sig till de överenskommelser som man slutit.När man har separerat råder ofta ett sårbart läge.

Men det händer också att föräldrar som separerat inte kan komma överens. Alla kommuner har skyldighet att erbjuda så kallade samarbetssamtal, som leds av sakkunniga, vid separationer mellan föräldrar. Där fokuserar man på hur man ska lösa frågor som vårdnad, umgänge och boende.

– Jag rekommenderar det starkt om föräldrarna inte kan komma överens på egen hand, säger Martin Forster.

Hur gör man då när en av föräldrarna träffar en ny partner? Martin Forster menar att det generellt kan vara bra att ta det lugnt när man introducerar den nya kärleken.

– När man har separerat råder ofta ett sårbart läge. Barnet kan undra över vad som hände och hur den nya tillvaron kommer att bli. Om det för snabbt kommer in en ny person kan det skapa mer osäkerhet, och barnen kan också hamna i lojalitetskonflikter mellan föräldrarna, säger Martin Forster.

Han menar att alla har att vinna på att en ny relation introduceras gradvis, även den nya partnern som förhoppningsvis vill ha en bra relation med barnen och familjen.

Finns det något man absolut ska undvika efter en separation?– Att vara otydlig i huruvida man separerat eller inte. Om man först separerar och berättar för barnet och sedan plötsligt beter sig som om man vore ihop, leder det till osäkerhet hos barnet. Det kan också väcka förhoppningar som inte infrias, vilket barn kan ha svårt att hantera.

– Det är heller inte bra att bråka inför barnen. Det bör man absolut undvika.

Något som däremot kan vara bra är att tydligt visa att man accepterar att olika regler gäller hos vardera föräldern, om så är fallet.

– Man kanske gör olika saker under vardagarna eller har olika regler i hemmet efter att man separerat. Visa för barnen att det är okej, men håll er till de överenskommelser ni har mellan varandra som föräldrar.
