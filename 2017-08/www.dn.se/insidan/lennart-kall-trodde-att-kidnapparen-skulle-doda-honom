Lennart Käll trodde att kidnapparen skulle döda honom
Thomas Lerner

På nätterna är hans villa upplyst av starka lampor och runt om den finns en sofistikerad larmutrustning. Det är ett första skalskydd. Sedan är själva huset larmat och alla fönsterrutor behandlade så att ingen ska kunna krossas av en sten eller ett hårt föremål.

Men säkerhetsåtgärderna är bara ett synligt tecken på att något förändrats i Lennart Källs tillvaro. Det misslyckade pistolrånet och kidnappningsförsöket han utsattes för har påverkat hans och familjens vardagsliv mycket mer än så.if(DN&&DN.Ads){DN.Ads.initAd('6db0063c-art1');}

– Jag har fått en förståelse för hur det är att vara brottsoffer i Sverige i dag. Bestulna, misshandlade, rånade och våldtagna ... många mår dåligt långt efter själva brottet. De känner sig ofta utlämnade under rättsprocessen och har svårt att få ut skadeståndet de har rätt till, säger Lennart Käll.

Jag träffar honom i villan på Ekerö där han bor med sin hustru sedan många år. Det var inte långt härifrån som han blev hotad med pistol, bunden med silvertejp och inkastad i baksätet på sin bil. Före intervjun har han googlat fram en bild på mig för att han utan risk ska kunna släppa in mig i huset.

Vi ska tala om den bok Lennart Käll skrivit. I ”Bakbunden” (Sterners förlag) berättar han om det brutala överfallet och om sin egen bakgrund. Men han ger också en inblick i den nya brottslighet vi ser inom matchfixning, han skriver om spelberoendets negativa sidor och den ökade kriminalitet som nu drabbar företag, dess ledare och anställda.

Lennart Käll är vd och högsta chef för Svenska Spel som verkar på den svenska spelmarknaden. Det statliga bolaget tillhandahåller spel inom sport, nummerspel och poker både på nätet, i mobilen och i butik eller på något av deras fyra kasinon.

När Lennart vaknade den 13 april 2016 såg han fram emot en ganska normal arbetsdag. En träff med Svenska fotbollförbundets ordförande och generalsekreterare stod på agendan. Så skulle han syssla med lite förberedelser inför ett seminarium om spelfrågor och möta sin egen styrelseordförande.

Lennart Käll hade strikta rutiner. Varje morgon vid nästan exakt samma tid brukade han sätta sig i bilen för att åka in till kontoret i centrala Stockholm. Då undvek han köerna in till stan.

Det såg ut att arta sig till en riktigt vacker vårdag när Lennart hoppade in i bilen och satte på radion. Han placerade mobilen och plånboken bredvid sig i framsätet. Han backade nedför utfarten och körde ut till vänster.

Redan efter ett hundratal meter var han tvungen att stanna. En annan bil blockerade vägen och ingen kunde passera förbi. Lennart blev snart otålig, tutade försiktigt i den tidiga morgonen för att inte väcka grannarna och viftade med armarna att han ville komma förbi.

Mot honom kom då en man i brandgula byggkläder, en brandgul bygghjälm och brandgula hörselskydd. Så blockerade ytterligare en bil vägen bakom honom. Den orangeklädda mannen hade något som liknade en pistol i ena handen.

Polisens tekniker vid platsen där Lennart Källs kidnappare stannat bilen.

I den andra bar han en hammare med vilken han krossade rutan på förarsidan i Lennarts bil. Mannen skrek att hans pappa förlorat stora pengar på automatspel och att det hade förstört hans och familjens liv. Nu skulle Lennart, hans fru och hans barn få betala.

Snart låg Lennart bunden med silvertejp i baksätet och mannen började köra i väg, han satt på glassplittret från den krossade rutan.Jag mår bra, men går fortfarande till en psykolog för att bearbeta det som hände. Boken jag skrivit är en del i min rehabilitering.

Lennart trodde att han snart skulle vara död eftersom mannen inte var maskerad. Men plötsligt stannade bilen och kidnapparen avbröt allt, än i dag vet ingen varför han gjorde det. Redan samma eftermiddag greps han och kort därefter även medhjälparen. De dömdes senare till långa fängelsestraff.

Berättelsen kunde ha slutat där. Lennart var ju välbehållen och relativt oskadd, och förövaren och hans medbrottsling sitter i dag bakom lås och bom. Fast den dramatiska händelsen påverkar ännu Lennart starkt.

– Jag mår bra, men går fortfarande till en psykolog för att bearbeta det som hände. Boken jag skrivit är en del i min rehabilitering, genom att sätta ord på det jag upplevde känns det lättare att gå vidare. Men jag vill också belysa brottsoffrens situation och om lagarna verkligen följt med samhällsutvecklingen.



Lennart säger att överfallet påverkat honom både som ledare för ett stort bolag och som människa. Han har alltid varit en tävlingsinriktad person där prestationen stått i centrum, både när det gäller honom själv och personer i hans närhet.if(DN&&DN.Ads){DN.Ads.initAd('6db0063c-art2');}

– Jag är en sådan där person som direkt ska ”upp på hästen igen” när det händer något oväntat. Det gäller att så snabbt som möjligt ta sig tillbaka till vardagen, få allt att flyta normalt igen.

När Lennart märkte att mannen som bundit honom lämnat bilen larmade han direkt polisen. Medan han väntade på att den första patrullen skulle anlända spärrade han sina bankkort som stulits, bokade in tid för att byta ut den krossade glasrutan, kallade in sin ledningsgrupp till ett möte dagen därpå och ordnade med en rad andra praktiska detaljer. På kvällen satte han sig framför tv:n för att titta på en kvartsfinalmatch i hockeyslutspelet – med polis och vakter på tomten utanför huset.

– I stället skulle jag ha suttit där i soffan och hållit om min hustru och haft ett längre samtal med min 85-åriga mamma. Men jag blev liksom radarstyrd och allt skulle vara som vanligt, berättar Lennart Käll.

Han säger att han var fruktansvärt rädd när rutan på hans bil krossats, och det är svårt att sätta ord på den känslan. Men när han var fri igen blev han mer förbannad och arg. Den där orangeklädda mannen skulle inte bestämma över honom och hans liv.

– Min fru och mina barn mådde jättedåligt och hela familjen gick till en psykolog för att prata om det som hänt. Det var nyttigt för oss alla. Människor reagerar olika efter traumatiska händelser, berättade psykologen. Det finns därför inget rätt eller fel. Utifrån den jag var då så handlade jag rätt men ...

– Med facit i hand borde jag ha varit sjukskriven en tid, varit mer med min familj och min mamma. Men jag gick direkt till jobbet. Det är så lätt att vara efterklok och säga vad man borde ha gjort.

Lennart Käll berättar att det var hans hustru som uppmanade honom att direkt skriva ned vad som hänt, med alla tankar och känslor. Han hade stor nytta av sina anteckningar under polisförhören, men också under sin traumabearbetning.

– Det är så lätt att fantasin i efterhand förvanskar ens minnesbilder och att historieskrivningen förändras. Eftersom jag direkt började skriva blev det jag som ”ägde” historien.Min fru säger att jag ofta har mardrömmar och jag vaknar ibland kallsvettig, det hände aldrig tidigare.

I dag tycker Lennart att han blivit bättre på att ta in känslor. Nu uppskattar han en lördagsförmiddag utan en massa aktiviteter inplanerade, att bara få vara och ta in det som kommer emot honom.

– Som ”vad är det egentligen för fågel som kommer flygande där ute på Mälaren?” Jag försöker göra saker som jag verkligen mår bra av. Jag försöker lyssna in både andra och mig själv på ett annat sätt. När jag ringer mamma pratar jag ofta lite längre än förr.

Att vara vd i ett större bolag innebär ofta att leva med ett större stresspåslag än kanske de flesta gör, säger Lennart. Överfallet och rånet han utsattes för adderar ytterligare en stressnivå. Han har hela tiden ett larm med sig, och under åtta månader blev han hämtad och lämnad med en säkerhetsbil varje arbetsdag. Hans hustru sover inte gärna ensam i huset när han är på resa.

– Intellektuellt kan jag hantera det som hände. Men när det är mörkt och i sömnen finns oron där. Min fru säger att jag ofta har mardrömmar och jag vaknar ibland kallsvettig, det hände aldrig tidigare. Jag ser inte heller längre gärna på någon kriminalfilm, det väcker negativa minnen.

– Och jag känner ett starkt obehag inför allt som är orange. Jag skulle parkera i ett garage vid Friends arena och när jag var på väg in i garaget stod en man med orangefärgade byggkläder där. Jag tvärvände och körde ut ur garaget. Nu har jag köpt ett par brandgula badbyxor för att utsätta mig för det obehagliga, kanske en sorts privatterapi.

Lennart Käll ser sig inte som ett traditionellt brottsoffer. Han har en kärleksfull familj runt sig, hans arbetsgivare har ställt upp på ett fantastiskt sätt för att underlätta hans återhämtning och trygga hans säkerhet. Han har en god ekonomi.

– Jag har sluppit att oroa mig för det praktiska. I dag kramar jag mina barn tio sekunder längre än tidigare, inte bara som en hälsning utan för att visa vad de betyder för mig. Jag omfamnar även min hustru oftare än tidigare. Jag värdesätter andra saker.

– Om jag tidigare levde med en ”göra-lista” har jag nu en ”känna-lista”. Det har skapat en bättre balans i livet.

Till sist, hur tänker du om mannen som överföll och rånade dig?

– Jag hoppas att han läser min bok, och ser hur det han gjorde påverkade mig och min familj. Så undrar jag om han ännu tänker på mig, och så vill jag att han tänker på hur alla brottsoffer i landet mår, och att han hittar tillbaka till ett bra liv.

Foton i text: Jonas Lindkvist och Lennart KällLäs mer:

Svenska Spels vd överfallen och hotad

”Ett mycket målmedvetet sommarprat”
