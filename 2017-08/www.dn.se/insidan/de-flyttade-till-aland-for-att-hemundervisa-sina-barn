De flyttade till Åland för att hemundervisa sina barn
Evelyn Jones

Lukas Lantz sitter i köket på gården i Saltvik på Åland med ett tjockt häfte framför sig, och mössa på huvudet. Han är 16 år och studerar på distans från en high school i USA, så att han kan få ett diplom och ha möjlighet att välja att studera vidare på universitet. Inte för att han vet om han vill studera vidare, just nu är det framför allt musik som han vill hålla på med.

– Jag vet inte vad jag vill göra, men jag tänker att det är bra att ha flera möjligheter, säger han.

Lukas Lantz har alltid hemundervisats av sina föräldrar Niclas och Jenny Lantz, och nu hemundervisas även hans två yngre bröder Beppe, 13 år, och Frode, 9 år.

– Jag har trivts med det, men jag har ju inte så mycket att jämföra med, säger Lukas Lantz.Läs mer: Därför är hemundervisning inte tillåtet i Sverige

Hans föräldrar valde tidigt att Lukas skulle undervisas av dem i hemmet. De tillämpar ”unschooling” – en pedagogik utan fasta lektioner, där man i stället tar fasta på det barnet är intresserat av och låter lärandet komma naturligt.



– Det är väldigt ostrukturerat. Mamma och pappa är inga lärare, jag lär mig själv och de hjälper till. Jag läser böcker, kollar på dokumentärer och pluggar på nätet, säger Lukas Lantz.

Även om Lukas Lantz tycker att hemundervisningen har fungerat bra var det inte självklart för honom att gymnasiet skulle läsas på samma sätt.

– Jag var lite sugen på att få ett socialt sammanhang, så jag tänkte att jag kanske skulle läsa gymnasiet på vanligt sätt för att träffa mer folk. Men så kom jag på att jag kan träffa kompisar ändå och hitta en grupp att vara med. Och jag trivs med att plugga själv, säger Lukas Lantz.

Det är början av juni när DN träffar Lukas och om några dagar går de flesta åländska barn på sommarlov. Men för Lukas blir det inte riktigt något sommarlov, han ska fortsätta plugga.

– Jag pluggar väl mindre på sommaren. Jag gillar fritid och så, men får jag för mycket fritid så sitter jag ändå bara och läser, säger han.

Däremot kanske det kan bli lite mer tid för hans nystartade punkband, där Lukas Lantz sjunger och spelar gitarr och hans lillebror Beppe Lantz är trummis. Häromdagen hade de sin första spelning vid en skolavslutning på ön.Många frågar om jag vet vad 1+1 är. Det är ju jättekul.

Familjen Lantz flyttade till Åland för sex år sedan, efter att man i Sverige 2011 med den nya skollagen beslutade att i stort sett ta bort möjligheten för föräldrar att hemundervisa sina barn, om det inte finns synnerliga skäl för att barnet inte ska gå i skolan.

– Eftersom den svenska skolan ska vara öppen för alla, och vara anpassad till de behov en elev har och vilken ideologisk, religiös eller filosofisk uppfattning föräldern har kan ett synnerligt skäl inte vara en viss religiös eller pedagogisk uppfattning hos föräldrarna. Skolan ska passa för alla och vara till för alla, vilket är en förutsättning för att det ska fungera och alla ska få en likvärdig utbildning, säger Jonas Nordström, chefsjurist på Skolverket.

I Sverige handlar skolplikten om att varje elev har rätt att få en likvärdig utbildning.

– Eleven har rätt att få sin utbildning i skolan av utbildade lärare, vilket handlar om alla barns rätt till en likvärdig utbildning. Det är en grundbult i det svenska utbildningssystemet, säger Jonas Nordström.

Sverige är ett av få länder i Europa som inte tillåter hemundervisning. I Finland råder läroplikt snarare än skolplikt, vilket innebär att alla barn måste lära sig vissa saker under tio års tid – men det finns ingen lagstiftning om att detta måste ske i skolan.

De senaste åren har flera svenska familjer sökt sig till Åland för att kunna stanna hemma och undervisa sina barn. Jenny Lantz berättar att det nu finns ett trettiotal barn som hemundervisas på öarna, många av dem svenskar. Lukas Lantz berättar att det finns en del fördomar mot hemundervisare och att han ofta får frågor.

– Många frågar om jag vet vad 1+1 är. Det är ju jättekul, säger han med ett ironiskt leende.

Annars handlar de flesta frågorna som barnen får om hur mycket de får sitta framför datorn, och när de går upp på morgnarna, berättar de.

– Och många tror att vi har lektioner tillsammans med andra hemundervisade barn, men det har vi inte. Förra månaden var vi ute i bergen och hade friluftsdag, och vi har pysselverkstad ibland. Så vi umgås med andra familjer, säger Lukas Lantz.

Hur mycket får ni sitta vid datorn då?

– Hur mycket vi vill, svarar Lukas Lantz.Vi utgår hela tiden från barnen och deras intressen och vår vardag, så de lär sig saker hela tiden.

När jag frågar om lektioner och på vilket sätt deras undervisning ser annorlunda ut än för dem som går i skolan, ser nioåriga Frode lite förvirrad ut och säger att de läser mycket böcker och ibland skriver om böckerna de läst. Hans mamma Jenny Lantz flikar in:

– Vi utgår hela tiden från barnen och deras intressen och vår vardag, så de lär sig saker hela tiden. Vi utgår från att de kommer lära sig saker hela livet och vår uppgift är att lära dem hur man hittar kunskap, och att läsa, skriva och räkna så de klarar sin ekonomi. Så kollar vi av med läroplanen så vi inte har missat något. För Frode är det här ju bara vardag, och han har ingen skola att jämföra med, säger hon.



Några mil från familjen i Saltvik bor Sofie Gunninge, hennes man Rikard och de fyra barnen Spike, 11 år, Bonnie, 9, Meya, 8 och Odd, 2 år, i ett vitt envåningshus, med en studsmatta i trädgården. Klockan är nio och barnen har precis ätit frukost. Spike visar runt i sitt rum där den ena väggen är målad som en stjärnhimmel, stjärnkikaren står på golvet redo att byggas upp och ett stort antal medaljer efter tävlingar i friidrott hänger på väggen. Förutom friidrotten gillar han att läsa fantasyböcker.

– Jag har läst alla de här böckerna, säger han och pekar i bokhyllan på böcker av olika fantasyförfattare.

Sofie Gunninge hemundervisar de tre av hennes barn som är i skolåldern. Inte heller här har man några fasta lektionstider. I stället försöker Sofie Gunninge väcka barnens inspiration genom besök på museer, överlevnadsläger och historiska platser.

– Människan har en stark drivkraft att lära sig saker, så de blir intresserade av nästan allt de kommer i kontakt med. Jag kan bli lite stressad när det kommer lugna perioder, för ibland jobbar de så intensivt när de hittat någonting de intresserar sig för. Jag tror skoltänket sitter i mig eftersom jag själv har gått i skolan.

Några rutiner finns dock kvar hos familjen, som bott på Åland i sju år. Den här kvällen ska de fira att sommarlovet börjar, med att äta tårta tillsammans med några andra hemundervisande familjer. Inte för att sommarlovet betyder någon större skillnad i deras vardag – förutom att fritidsaktiviteterna tar paus.

– Fiol, pysselskola, friidrott. Jag tror många tror att våra barn inte träffar så många andra, men så är det inte. I stället är de kanske piggare på eftermiddagarna så de orkar mer, säger Sofie Gunninge, som jobbar som barnskötare på förskola när hon inte undervisar barnen.

Familjen flyttade till Åland för att ha möjligheten att kunna välja skolform för sina barn. Men det har inte varit hugget i sten att barnen ska undervisas hemma. De tittade också på Waldorfskolor på Åland innan flytten, och en del av beslutet grundade sig i att det finns många mindre skolor på Åland, och att Finland är känt för att ha en bra skola.



I höst ska dottern Bonnie Gunninge prova på att gå i skolan, under en vecka till att börja med.

– Hon är det enda av barnen som uttryckt en önskan om det. De andra barnen har inte alls varit intresserade, säger Sofie Gunninge.

Bonnie Gunninge själv säger att hon är nyfiken.

– Jag vet ju inte alls hur det är, så jag vill testa, säger hon.Det är en helt annan sak att undervisa sina egna barn än att vara lärare. Jag fungerar mer som en mentor och medforskare.

Sofie Gunninge tror att en anledning till att hemundervisning inte är tillåtet i Sverige är okunskap om vad det innebär.

– Vissa menar att vi inte har samma kompetens som en lärare och att det skulle vara ett problem. Men jag ska inte stå inför en klass och få 20 barn att intressera sig för samma sak vid samma tid. Det är en helt annan sak att undervisa sina egna barn än att vara lärare. Jag fungerar mer som en mentor och medforskare, säger hon.

I familjen Gunninges hem använder man internet mycket för att hitta information om de intressen barnen har. De samarbetar också med andra hemundervisande föräldrar, om någon förälder har ett särskilt kunskapsområde. Rikard får ta hand om det mesta som handlar om datorkunskap.

– Är det någonting som jag inte kan någonting om eller inte alls är intresserad av så tar jag hjälp av någon annan som kan det området, säger Sofie Gunninge.

Hon har själv följt debatten om hemundervisning i Sverige. På DN.åsikt har under våren en lång debatt för och emot möjligheten till hemskolning pågått. Vissa argumenterar där för att barn som hemskolas inte får del av värdegrundsfrågor som demokrati, som är en viktig del av den svenska skolplanen.

– Jag tror nog snarare att värdegrunden får stå tillbaka i skolan, för att det är så mycket med att lära ut de faktiska ämnena. Jag ser inget problem med att lära sig värdegrunden ute i det vanliga samhället. Jag tycker det är ett konstigt påstående helt enkelt, säger Sofie Gunninge.



Hon menar att ett annat vanligt argument är frågan om vem som ska ta ansvar för de barn som misslyckas efter att ha hemskolats.

– Men det finns ju en massa barn som misslyckas även i den vanliga skolan. Vem tar ansvar för dem? Det måste finnas utrymme även för hemskolade barn att få ”misslyckas”. Och det finns ju sätt att få kunskapen som man inte tillgodosett sig senare genom folkhögskolor, komvux och högskoleprov, säger Sofie Gunninge.

I stället finns det andra svårigheter som hemundervisning kan innebära. Till exempel det faktum att familjer ofta går miste om en lön eftersom en av föräldrarna är med barnen.

– Vi äter också alla mål mat hemma, och bekostar det själva. I skolan får man ju gratis lunch och även mellanmål. Läroböcker kostar också, så det blir extra kostnader och mindre lön. Men det är ändå värt det, jag gillar att ta ansvar för mina barns lärande, säger hon.

För familjen Gunninge har det svåraste med att flytta från Sverige varit att de nu är långt borta från familjen.

– När vi flyttade kändes det inte så jobbigt, men när min lillebror fick barn i Småland så skulle jag vilja vara en del av deras vardag, och det går ju inte. Så det är familjen jag saknar mest.

Skulle ni vilja bo i Sverige?

– Det är inte säkert att resten av min familj skulle vilja flytta till Sverige, men om möjligheten fanns skulle det kännas jätteskönt, säger Sofie Gunninge.

Foton i text: Anna-Lena Wejderman
