Uppdaterad 2017-08-18

Publicerad 2017-08-18


”Omgivningen tycker jag är för känslig för att bli sjuksköterska”

Liria Ortiz


Ställ frågor till Insidans experter – mejla till fragainsidan@dn.se

Läs fler frågor här.

Fråga:

Jag är en överkänslig person, särskilt för stress. Jag har haft depressioner och hjälp av terapi från och till under många år. Min största dröm är att bli sjuksköterska. Jag är ju en bra lyssnare och empatisk. Men jag är grymt känslig och rädd att jag ska bli utmattad. Min samtalsterapeut som själv är psykiatrisjuksköterska rådde mig att inte läsa till sjuksköterska eftersom jag är sårbar. Själv vill jag ju det men människor runt omkring tror inte på mig, och knappt jag själv heller längre efter det att terapeuten sa så. Klart att det finns annat att läsa till men inget jag vill göra på riktigt, faktiskt. Har jobbat som undersköterska i många år men vill ju utvecklas och lära mig hantera det här med högkänsligheten. Är det hopplöst för mig? Jag vet att det är mycket stress inom yrket men vilket yrke är det inte det i då? Mycket tacksam för svar!

Svar:

Hej! Jag tror att du är på väg att göra en viktig och för dig angelägen förändring av ditt liv. Ibland känner och tänker vi att det är färdigt med det gamla, att det är dags för en förändring. Och visst är det väl här du hamnat? Jag blir glad när jag läser ditt brev. Visst, förändringar kostar på, och kräver en hel del mod, så det är normalt att du tvekar. Men det är också en situation som rymmer så många möjligheter, så mycket kontakt med livet.

När det gäller att du är överkänslig för stress. Personligen tror jag inte på att detta i sig kan vara ett hinder. Det varierar från person till person. Du arbetar som undersköterska som är ett utsatt yrke, med högt tempo, höga krav, och med möten där du konfronteras med hjälplöshet och lidande. Så en enkel undran bara, är det inte just de här erfarenheterna, och den förmåga som du visat att du haft under alla dessa år i yrket, som kan göra dig mycket lämplig som sjuksköterska?

Men jag upprepar att var och en måste göra en egen bedömning utifrån det som hindrar och det som möjliggör. Det finns mycket skrivet om det som hindrar vid högkänslighet så jag kommer att koncentrera mig på det som kan vara till hjälp.

Om vi börjar med att tänka på hur vi förändrar oss. Det som motiverar oss till att börja överväga en förändring, och byta riktning i vårt liv, är att vi allt oftare upplever att det finns en skillnad mellan hur det är och hur det borde vara. Inom psykologin kallas denna känsla, som också kan vara tankar, för en kognitiv dissonans.

Dissonans är ursprungligen en term inom musiken för ett ackord som upplevs som missljudande. Inom psykologin används det i överförd mening för att beskriva något börjat ”skava” inom oss, och blivit något som vi allt mer vill komma ifrån. Då börjar vi tänka på förändring. Det finns något som vi vill uppleva, eller något som vi vill undvika att uppleva i den nuvarande situationen.

Inom samtalsmetoden motiverande samtal betraktar man upplevd dissonans - ”så här vill jag inte fortsätta ta ha det, jag vill ha det så här istället” – som det första steget i det som efter ett tag blir till en förändring. Vad säger du, låter det här som något du kan känna igen dig i?

Ytterligare ett sätt att se på vad som motiverar oss är att vi ibland kommer i kontakt med vad man kan kalla för existentiell stress. Tiden går, de basala behoven som mat och tak över huvud är tillfredsställda, då börjar frågor infinna sig. Vad vill vi att våra liv ska handla om i fortsättningen? Vilka är de viktiga sakerna som verkligen spelar roll i våra liv?

Man kan beskriva det som om vi börjar ana att livet kan innehålla mer än bara det vardagliga, konsumtion, väntan på semester för att känna oss levande… Vi kanske börjar få behov av att uppleva meningsfullhet och känna oss levande också i vardagen eller att uppleva något annat som vi längtar efter. Du känner kanske igen dig i detta också? Inte sällan uppstår dessa existentiella frågor i de övergångsfaser som vi alla har i livet: när studierna är avslutade, vid olika ”årskriser” eller när barnen flyttar ut, för att nämna några exempel. Hur är det för dig själv?

Jag erbjuder dig nu att gå vidare till en övning om detta, som handlar om att göra dina mål och dina livsvärden ännu tydligare för dig. Jag hoppas att den ska hjälpa dig att fylla på med ännu mer förändringsenergi än den du redan har!

Gör så här: I en tabell med två kolumner skriver du i första kolumnen dina mål i livet om arbete och utbildning. Du skriver förmodligen ”Bli sjuksköterska”, men du har kanske fler mål än så. Hitta dina mål både på kort och på lång sikt.

Ta sedan ett steg vidare, och skriv i den högra kolumnen dina livsvärden i relation till dina mål. Livsvärden skiljer sig från mål på olika sätt. Mål är konkreta, och något man emellanåt kan konstatera att man lyckats med. Livsvärden är däremot att i ord beskriva de värderingar som finns bakom målen, och som vi ofta kanske inte är så tydliga med inför oss själva. Men när vi blir uppmärksamma på dem så fungerar de som en kompassnål för vårt liv, och ger både riktning och styrfart mitt i vardagen. Här är ett exempel: Bakom ditt mål ”att bli sjuksköterska” kunde du kanske skriva som livsvärderingar ”att utvecklas, lära mig nya saker, utmana mig själv, vara modig”.

Jag har hämtat den här övningen från boken ”Tid att leva, ett tioveckors program för stresshantering med ACT och medveten närvaro” av psykologerna Fredrik Livheim, Daniel Ek och Björn Hedensjö. Jag rekommenderar dig boken, och att använda den som en kurs på egen hand för att lära dig att bli bättre på att hantera stress. Så är boken bland annat tänkt att användas. För det är så att motivation till att ändra sig inte bara handlar om att vi har hitta våra skäl till det, utan vi måste också ibland skaffa oss färdigheter, som vi ännu inte har, för att lyckas med det vill uppnå. För dig som är ”överkänslig för stress” tror jag att det behandlingsprogram som finns i boken kan vara till stor hjälp för att lära dig färdigheter för att bli bättre på att hantera stress.

Hur kan man hantera alla negativa känslor och tankar som är kopplade till högkänslighet? Självklart finns det många olika sätt men här kommer en strategi. Först några ord om några ord om metoden som boken i första hand bygger på. ACT, eller Acceptance and Commitment Therapy, är en vidareutveckling av kognitiv beteendeterapi, KBT, och det finns i dag ett stort antal studier som visar att ACT är effektivt för att minska stress och förebygga utmattningssyndrom. Även som självhjälpsmetod. Inom ACT finns en metafor som berättar om den lilla tjattrande apan som sitter på vår axel, och ständigt påminner oss om alla de sätt som vi inte räcker till på; ”Du fixar inte det här, du är för skör”. ”Lyssna nu på alla som säger att du inte passar för det här”. ACT säger att bästa vägen framåt är att inte försöka göra oss av med den tjattrande apan. För det är oftast mycket svårt, och vanligen det vi försökt med i alla år utan framgång, vilket tagit oerhört mycket energi från oss. Nej, ACT vill lära oss att vi kan förhålla oss till apan, och till andra saker som upplevs som besvärliga, på nya sätt. Så att de inte hindrar oss att kunna handla i riktning mot det vi vill, mot våra mål och våra livsvärderingar.

Här är några exempel tagna från den ovan nämnda boken:

Planera in återhämtning. Problemet med stress är sällan stressen i sig utan bristen på återhämtning. Det första som man behöver lära sig för att vara i bättre balans är att faktiskt planera in återhämtning, att prioritera den högre än tidigare.

Gå från ”måsten” (lågt upplevd kontroll) till ”varför jag väljer detta” (självupplevd kontroll). Ett exempel är att gå från att säga till sig själv ”jag måste studera” till att tänka ”jag väljer att plugga vidare för att det ger mig stimulans, och ökar chanserna till ett intressant jobb.”

Navigera klokt genom stormar i livet med hjälp av medveten närvaro. Att bli mer närvarande i livet är en metod för att inte dra igång kroppens stressrespons i onödan, och att komma i kontakt med det som livet faktiskt ger oss här och nu.
