Särbegåvade Emma har känt sig utanför hela sitt liv
Peter Letmark

Emma Hulsin fick höra att hon är särbegåvad när hon var 18 år och gick i tvåan på gymnasiet. Det var en speciallärare på Mediegymnasiet i Nacka som tyckte att hon uppvisade typiska tecken.

– Först blev jag litet sur, eftersom jag trodde att det var en diagnos. Det brukar alltid vara något dåligt, säger hon.

Vi träffas under scenen i Kungsträdgården, Stockholm. Här jobbar hon som parkarbetare, parallellt med fyra andra jobb som hon har haft sedan hon gick ut gymnasiet i höstas.

När hon läste på och tog till sig den information som finns om särbegåvning, började saker och ting falla på plats.

– Plötsligt förstod jag varför jag hade varit så uttråkad på lektionerna, och varför lärare inte förstått vad jag hade för problem.

Emma Hulsin berättar att hon blev mobbad i förskolan, både av andra barn och av lärare.

– De gav mig aldrig kredd för något som jag gjorde, säger hon.

Hennes mamma stöttade henne mycket under hela uppväxten, bland annat genom att skaffa fram mer avancerade skolböcker som hon kunde arbeta med på egen hand hemma.Jag sågs ofta som en besserwisser.

En gång förklarade hennes mamma vad tjäle i marken var. När Emma hade rast och var ute på skolgården såg hon några gubbar som gick omkring i skogen med metalldetektorer. Hon sprang fram och frågade om de undersökte om det var tjäle i marken.

De blev alldeles paffa, och sa något om att ”du är så ung och vet vad tjäle är”. ”Ja”, svarade Emma på sitt kaxiga sätt.

Hon tar fram papper som hon har sparat från när hon var åtta år. På några har hon skrivit utförliga instruktioner för hur man spelar kalaha. Hon har räknat ut olika drag som motståndaren kan göra – och vad man i så fall ska kontra med för att vinna.

Det är avancerade saker för en åttaåring?

– Ja, jag sågs ofta som en besserwisser, säger Emma och berättar att hon gjorde en egen mattebok när hon gick i trean på lågstadiet.

Vid sidan av skolan gick Emma Hulsin också på fritids där hon hade mycket idéer och hela tiden var uppe i varv. Hon berättar om en händelse som fick henne att förstå att hon hade en särskild kraft som hon kunde utnyttja.



Det var när hon gick i trean som hon tog på sig att arrangera en talangjakt. Det skulle visa sig att hela aulan fylldes av alla som kom för att titta. Det blev en braksuccé.

– Det var första gången jag förstod att jag kunde göra storverk, säger Emma, men tillägger att hon i andras ögon snarare har framstått som egocentrerad.

Vad menar du?

– Jag har alltid tagits för någon som bara tänker på mig själv och mina framgångar. Det gör att jag redan som barn har försökt att dämpa mig. Annars kommer inte andra att tycka om mig.

Från högstadiet och uppåt fick hon tillåtelse att tenta av ämnen mer eller mindre på egen hand.

– Jag var så uttråkad att jag bara klarade av att vara på de lektioner som jag tyckte var roliga och gav något.

– Det är först nu, och sista året på gymnasiet, som jag har kunnat säga ”men vad fan, jag har gjort massor av bra, och jag kommer att göra mer”. Det tänker jag inte trycka undan.

– Lärarna har aldrig trott på mig eller tillåtit mig att bredda mig. De har varit småsinta, tyckt att man bara ska sitta där och göra som de säger tills man ska gå hem. Därför har jag inte varit i skolan.

Men de har gett dig bra betyg?

– Ja, de har alltid sagt att ”jag vet att du kan” när de har delat ut uppgifter. Men när de inte har sålt in ämnet så har jag struntat i att göra det.Jag har ryckt upp mig och gjort uppgifterna i sista stund.

Det har gjort att Emma ofta har fått skäll. Hon har också fått många lappar i brevlådan med varningar om att hon kommer att få icke godkänt om hon inte skärper sig.

– Då har jag ryckt upp mig och gjort uppgifterna i sista stund, för att få högsta betyg, berättar hon.

Så du har en bra studieteknik?

– Ja, eftersom jag gillar att plugga och lära mig saker, om jag får något som liknar en utmaning. Annars ser jag ingen mening.

Varför tror du lärare har hållit tillbaka dig?

– Jag tror att många lärare är taggade när de är unga och nya. Men så möts de av en massa byråkrati med stela kursplaner och ramar som gör att de tappar inspirationen och blir trångsynta. Särskilt när de möts av oengagerade ungdomar.Läs mer: Tonårstiden särskilt utmanande

Emma berättar om några lärare som har lyckats väcka hennes glöd. Gemensamt är att de har haft ett flexibelt förhållningssätt till inlärning. De har låtit henne lära sig på sitt sätt.

När Emma hade fyllt arton år gjorde hon en utredning som visade att hon har adhd. Det är information hon tycker är både bra och dålig.

– Det finns alltid arbetsgivare som vill anställa någon som är sprallig och har det drivet som adhd kan ge. Men det finns också de som inte vill ha någon med adhd.

Det gör att hon vid vissa jobbintervjuer håller fram det, medan hon i andra ligger lågt med informationen.

Hur tror du att din särbegåvning hade yttrat sig om du inte hade haft adhd?

– Då hade jag kunnat hantera att inte bli utmanad i skolan på ett annat sätt. Adhd har nog bidragit till att jag har varit så uttråkad, och gjort att tankarna har skenat i väg så fort jag har tyckt att något har varit för enkelt.

Förra hösten gick Emma ut Mediegymnasiet i Nacka. Sedan dess har hon arbetat och hade under våren fem jobb samtidigt: Som scen- och parkarbetare i Kungsträdgården, som frilansande kameraman och redigerare på Hänt tv. Hon frilansar även för Video force och arbetar på två Coopbutiker.Det är ingen som märker att något egentligen varit nytt för mig.

Om Emma får frågan om hon behärskar något, så svarar hon ibland ja även om hon inte vet hur man gör.  – Då går jag hem och lär mig hur man gör och så tror andra att jag kunnat det hela tiden. Det går så fort för mig att lära mig, så det är ingen som märker att något egentligen varit nytt för mig.



Den ensamhet som hon alltid har känt, förstärks i situationer som när det är mösspåtagning och fullt med studenter på gatorna.

– Jag blir ledsen när jag ser det. Jag har haft mössa och varit student, men aldrig känt att jag är en del av en klass, eftersom jag har haft det här utanförskapet.

– Det är därför jag är så driven när det gäller särbegåvning nu. Jag ser hur det kan göra att barn går ned sig, utan att ha en aning om varför.

Vad tycker du att man ska göra?

– När klasserna är så stora som de är i dag blir alla orättvist behandlade. Bara en liten del utvecklas – de som passar in i det sättet att arbeta. Anpassa grupperna på andra sätt. Det är ovärderligt att låta eleverna vara med och påverka lärandet.

Vad skulle du ge för tips till dig själv, om du fick träffa dig själv när du var tio år?

– Hitta några nyckelpersoner som förstår dig och ser vad du behöver.

Det kan vara en kurator, studie- och yrkesvägledare, skolsyster, föräldrar eller kompisars föräldrar.

– Ge inte upp ditt sökande efter dessa människor för de är ovärderliga. I högstadiet var det min spansklärare och biträdande rektorn som såg min begåvning och lyfte fram den.

Läs mer: Så känner du igen ett särbegåvat barn
