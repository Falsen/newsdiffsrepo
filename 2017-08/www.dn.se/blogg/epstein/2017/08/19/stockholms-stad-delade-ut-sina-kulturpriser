Publicerad 2017-08-19


Stockholms stad delade ut sina kulturpriser
Lars Epstein



Stockholms kulturpristagare hyllades stora på scenen på Gustav Adolfs torg på fredagskvällen. Närmast till höger står Susanne Osten kulturpristagare i kategorin ”Kulturarbete för barn och unga. Till vänster går konferenciern Ametist.



Vid en ceremoni tidigare på fredagen delades diplomen till pristagarna ut av kulturborgarrådet Roger Mogert (till höger). Här tillsammans med pristagaren Danjel Andersson (scenkonst) …



… och här Beth Laurin (konst) …



… Kristina Sandberg (litteratur) …

… Erik Lundin (musik) …



… Förenade Förorter (Bellmanpriset) …



… och här arbetsmarknadsborgarrådet Emilia Bjuggren som delade ut Nelson Mandelapriset till Stockholm Newcomers RFSL Stockholm …



… och slutligen då jag själv (Lennart af Petersenspriset) och Roger Mogert. Foto: Malin Nordgren

Stockholms kulturpriser delades ut på fredagen. Jag råkade själv vara med på ett hörn och fick överraskande nog ta emot Lennart af Petersenspriset som delas ut vartannat år och befinner mig nu alltså i samma celebra sällskap som mästarna Gunnar Smoliansky och Micke Berg till exempel.

Extra hedrad känner jag mig förstås eftersom priset är uppkallat efter Stadsmuseets eminente fotograf Lennart af Petersens (1913-2004) som med poetisk skärpa och stark inlevelse skildrat det Stockholm som i dag bara finns kvar i hans bilder.

Klassiska är t ex hans böcker Klara (1957) och Östermalm (1962) båda med text av Per Wästberg, den förra utgiven i utvidgad nyutgåva 1985 under titeln Från Klara till City med text av Fredric Bedoire.

Prisceremonin ägde rum i det vackra Prinsens galleri i Stadshuset med sina fantastiska väggmålningar av Prins Eugen med södermotiv i fonden och Gamla stan i förgrunden. Pristagarna samt ett stort antal stipendiater fick ta emot diplom av kulturborgarrådet under en smaklig måltid och på kvällen presenterades de nervösa pristagarna på stora scenen på Gustav Adolfs torg.

I sanning en minnesvärd dag!

Övriga pristagare utom den ovannämnde var: Beth Laurin (konst), Kristina Sandberg (litteratur), Erik Lundin (musik), Danjel Andersson (scenkonst), Susanne Osten (kulturarbete för barn och unga), Förenade Förorter (Bellmanpriset) och Stockholm Newcomers RFSL Stockholm (Nelson Mandelapriset).
