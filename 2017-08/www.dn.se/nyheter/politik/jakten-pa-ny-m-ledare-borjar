Jakten på ny M-ledare börjar
Amanda Lindholm

Det är på extrastämman som moderaternas partistyrelse valt att kalla till, som Anna Kinberg Batras efterträdare ska väljas. Datumet för den är inte satt, men statsvetaren Jenny Madestam tror att man kommer försöka göra processen så okomplicerad som möjligt.

– Min gissning är att man kommer att ta antingen Elisabeth Svantesson eller Ulf Kristersson. Det mest väsentliga nu är att det inte väljs någon som stora grupper är väldigt missnöjda med, säger hon.

Läs mer: Han blir ny partiledare – om partikollegorna får välja

Arbetsmarknadspolitiska talespersonen Elisabeth Svantesson och ekonomiskpolitiska talespersonen Ulf Kristersson var också favoriterna i den enkät DN tidigare gjort, där både moderata kommunalråd och riksdagsledamöter fick svara på vem de helst skulle vilja se som nästa partiledare. Sammantaget fick Ulf Kristersson störst stöd och han var också mest populär bland riksdagsledamöterna, medan majoriteten av kommunalråden helst skulle vilja se Elisabeth Svantesson.

– Det är väldigt symptomatiskt att Svantesson är mer förankrad ute i landet och att Kristersson, i och med att han också varit minister, är han mer känd och uppskattad bland dem som finns i huvudstaben, säger Jenny Madestam.Historiskt har kommunalråden haft en väldigt inflytelserik position i moderaterna. Man kan inte kringgå vad kommunalråden tycker och tänker.

Moderaterna är vanligtvis ett parti där den valda ledaren har ett stort handlingsutrymme att agera självständigt, vilket skiljer Moderaterna från bland andra Socialdemokraterna, säger Jenny Madestam.

– Men det har Anna Kinberg Batra inte haft. Det tror jag hänger ihop med att i situationen hon tog över i så var det många stora frågor som behövde besvaras. Det går inte att lösa av en enskild person.

Jenny Madestam är statsvetare och verksam som universitetslektor vid Stockholms universitet. Arkivbild. Foto: Orasis foto/Stockholms universitet.

Det som hänt är enligt Jenny Madestam att de ideologiska spänningarna mellan liberala och konservativa har kommit upp till ytan.

– Den mest uppenbara är inställningen i flyktingfrågan. Och naturligtvis hur man ska förhålla sig till Sverigedemokraterna.

Läs mer: Så gick kuppen mot Anna Kinberg Batra till

Nu måste alltså Moderaterna hitta en partiledare som både kan ena de båda falangerna och samtidigt leda förändringsarbetet i partiet, tror Jenny Madestam. Hon beskriver Svantesson som omtyckt i partiet och att hon uppfattas som bra på att kompromissa, medan Kristersson har lång politisk erfarenhet och har ridit ut många strider, bland annat när han valdes in som Muf-ledare.

– Han har en annan politisk hantverkserfarenhet som gör att han kanske skulle vara den som i det här läget vet det bästa sättet att agera.

Nu måste Moderaterna komma fram till vilka konflikter det är som måste enas, säger Jenny Madestam.

– Är det bland riksdagsledamöterna eller är det ute i landet? Historiskt har kommunalråden haft en väldigt inflytelserik position i moderaterna. Man kan inte kringgå vad kommunalråden tycker och tänker. Det är den balansen man måste hitta.
