Avgångskraven mot Anna Kinberg Batra blir fler
Mats J Larsson

I onsdags krävde M-organisationerna i Dalarna, Västerbotten, Uppsala och Stockholms län att partiledaren lämnar sin post. På torsdagsmorgonen gick även Gotland ut med avgångskrav.

– Efter att ha pratat med min styrelse står det klart att det saknas förtroende för partiledaren. Det behövs en förändring, säger Gotlandsmoderaternas ordförande Jesper Skalberg Karlsson.

Vid lunchtid på torsdagen ska länsförbunden i Örebro och Södermanland ge besked i partiledarfrågan. Under eftermiddagen ska ett besked komma även från Stockholms stad. Enligt uppgift till DN lutar det åt att även dessa distrikt kräver partiledarens avgång.

Länsförbundet i Stockholms stads ordförande Joakim Larsson har ännu inte velat kommentera partiledarfrågan. Stadens ställlningstagande kan bli avgörande för partiledarens framtid, men en av Stockholmsföreningarnas ordförande vill behålla Anna Kinberg Batra.

– Det är dumt att ifrågasätta henne nu när man inte har en efterträdare, anser Ingebrikt Sjövik, ordförande för M-föreningen på Gärdet.

Länsförbundet i Jämtland Härjedalen ska hålla möte på fredag. En av de länets tyngsta M-politiker, Östersundsoppositionsrådet Pär Jönsson, vill byta partiledare.

– Vi har haft goda chanser att vända saker i och med affären i Transportstyrelsen, men det lyfter inte, säger han till P4 Jämtland.

Förbundsordföranden Saila Quicklund vill dock avvakta fredagens möte.

– Vi behöver lyssna in och förankra, säger hon.

Hittills denna vecka har fem länsförbund krävt att en ny partiledare ska väljas i samband med partiets arbetsstämma den 12-15 oktober. För att få upp frågan på bordet på en krävs enligt valberedningens ordförande Lars-Ingvar Ljungman att minst åtta länsförbund gör detta.

Om ytterligare tre länsförbund kräver en extrastämma är det totalt åtta länsförbund av 22 som gjort detta. Enligt stadgarna krävs det att en tredjedel av länsförbunden riktar ett sådant krav. Ett annat alternativ är att Kinberg Batra själv beslutar att ställa sin plats till förfogande.

Moderata ungdomsförbundet (Muf) beslutade i samband med ett telefonmöte i måndags med förbundsstyrelsen och 25 distriktsordföranden att ställa sig bakom avgångskraven.

– Där blev det väldigt tydligt att en överväldigande majoritet tyckte att vi skulle gå ut med ett starkt avgångskrav, sade Benjamin Dousa till DN på onsdagen.

Anna Kinberg Batra meddelade på en presskonferens i onsdags att hon inte tänker avgå från sin post.

– Jag ser fram emot att lägga fram och presentera vår nya politik på stämman. Det är det som vi ska lägga kraft på, inte bråka internt, sade hon.

Läs mer: Flera länsförbund kräver att Kinberg Batra avgår

Samtidigt vill flera större länsförbund som exempelvis Västra Götaland behålla Kinberg Batra.

– Det är en besvärlig situation för partiet för nu ägnar vi oss åt att bråka med varandra i stället för att ladda upp inför valkampanjen, säger förbundsordföranden Johnny Magnusson.

Han riktar hård kritik mot sina partiföreträdare i Stockholms län som han menar försöker avsätta sin partiledare med en”publik kampanj” .

– Att byta partiledare i det skede vi är i nu är förkastligt. Det är fel sätt att jobba, säger Magnusson.

Läs mer: Tänkbara efterträdare om Anna Kinberg Batra lämnar
