”M tyngs av arvet från patriarkerna”
Niklas Ekdal

Det blev bara 959 dagar som partiledare för Anna Kinberg Batra. När inte vd:n levererade svarta siffror fick hon sparken av aktieägarna.

Moderaterna, det gamla högerpartiet, har i modern tid ofta beskrivits som en pr-byrå. Osentimental, flexibel, reptilsnabb, toppstyrd, fixerad vid kommunikation. Det var den kulturen som möjliggjorde en extreme makeover till Nya Moderaterna för snart femton år sedan.

Detta är vårt erbjudande till kunderna. Om ni inte gillar det så har vi ett annat.

En folkrörelse som Socialdemokraterna kan inte agera så, och blir alltså mindre förändringsbenägen. Moderaternas linje, från 70-talet och framåt, har tvärtom ofta varit revolutionär. Den fria marknaden och de öppna gränserna, EU-projektet, skulle förändra folkhemmet i grunden.

På senare år har de optimistiska idéerna gått in i väggen. Flyktingströmmen från Mellanöstern och Afrika, krigen i Syrien och Ukraina, Brexit och demokratins utförsbacke i Östeuropa – allt har konspirerat mot internationalismen. Böcker som Carl Bildts ”Uppdrag Europa” från 2003 eller Ulf Dinkelspiels ”Den motvillige europén” från 2009 blir nästan genanta ekon från en svunnen tid av EU-drömmar.

Anna Kinberg Batra var partiledare i 959 dagar. Arkivbild. Foto: Paul Hansen

Utvecklingen på hemmaplan har också gjort livet surt för det liberalkonservativa partiet. Ett etniskt kodat utanförskap satte integration och identitet i centrum, snarare än den gamla höger-vänster-konflikten om skatter och välfärd.

Anna Kinberg Batras erbjudande till den politiska marknaden blev aldrig tydligt nog. Nationalistiskt sinnade moderatväljare drogs till Sverigedemokraterna, liberalt sinnade till Centerpartiet. Vilken partiledare som helst hade blivit ifrågasatt efter ett opinionsras som Kinberg Batras, men tonen från de partikamrater som tvingade bort henne – innan hon fått chansen i ett val – var ändå överraskande hård.

För att förstå det interna drevet måste man gå till Moderaternas historia. Anna Kinberg Batra vägdes mot Fredrik Reinfeldts opinionssiffror, mot Carl Bildts självklara överklasstil och mot Gösta Bohmans ideologiska kompass. Med sådana patriarker i den andra vågskålen verkade hon lätt.

Det är svårt att tänka bort könet. Kinberg Batras öde har slående likheter med Mona Sahlins. Bägge efterträdare till starka män som kört sitt eget race och vunnit partiets respekt, men som lämnat olösta ideologiska knutar bakom sig. Bägge med förväntningar om en mer lyssnande, kvinnlig ledarstil.

Det håller inte att lyssna för mycket på en organisation med motstridiga impulser. Till sist finns ingen kärna kvar i koncernledningen, även om direktörens cv är top notch.

Per Schlingmann var partisekreterare för Moderaterna mellan 2006 och 2010. Han lämnade partiet 2014. Arkivbild. Foto: Sven-Erik Sjöberg

En förklaring till Moderaternas kris finns i pr-strategen Per Schlingmanns färska deckare ”I maktens öga”:

”Det känns som att vi fajtas mot klockan. Händelseutvecklingen är så bisarrt intensiv med en ryktesspridning som vi aldrig tidigare stött på. Så fort man är något på spåret rubbas läget av en ny flash från någon av nyhetsbyråerna. ’Jag förstår’, säger Lena. ’Spelplanen hinner aldrig formas innan den förändras.’ ’Precis så’, säger Astrid.”

Denna hetsiga logik tjänade Nya Moderaterna väl, när partiet utmanade en tungfotad arbetarrörelse med hundra tusen medlemmar. Till en radikal, marknadsliberal agenda lades en lika radikal metod. Snabbhet och anpassning blev viktigaste dygderna. Raka motsatsen till partiets konservativa arv.

Den gamle högerledaren Arvid Lindman måste ha roterat som ett vindkraftverk i sin grav. Statsministern åren 1906-1911 och 1928-1930 var visserligen en pragmatisk handlingsmänniska som bejakade industrialiseringen, men det konservativa projektet var ju att rädda vad som räddas kunde av den gamla ordningen.

Arvid Lindman var högerpartiets ordförande och statsminister i två omgångar. Arkivbild. Foto: TT

Liksom i dag hade den svenska högern en svettig tid efter det förra sekelskiftet. Statsvetarprofessorn Leif Lewin fångar stämningen i sin biografi om Arvid Lindman:

”Hela Sverige höll på att rödfärgas. Altaret, tronen och svärdet var hotade; den uppstigande vänsterrörelsen bestod av gudsförnekare, republikaner och pacifister, som inte visade någon respekt för de värden på vilka gamla Sverige hade byggts. Samhällsupplösning väntade. Högerpartiet fruktade att utplånas.”

På typiskt svenskt manér fann Arvid Lindman en medelväg som minskade tidens farliga polarisering. Med moderation, samarbete och rösträttsreform, på tvärs mot högerns egen ideologi, dämde han upp den socialistiska vågen. Åtminstone tillfälligt.

En legendarisk vändpunkt var det så kallade kosackvalet 1928. Nedrustningen efter försvarsbeslutet 1925 blev en central fråga – ett tema som känns igen 90 år senare – men det som verkligen höjde temperaturen var hotet från kommunismen.

Medborgartåget mot bolsjevism och klasskamp 1933. Arkivbild. Foto: DN

I en motion till riksdagen skrev socialdemokraten Ernst Wigforss: ”Fattigdomen fördrages med jämnmod, då den delas av alla. Den blir outhärdlig, då den dagligen kan jämföras med andras överflöd.” Borgerligheten tolkade det som en hyllning till armodet. En röst på Arbetarpartiet var en röst för Moskva, hette det till höger. Klass mot klass, hette det till vänster.

Sovjetspöket var så skrämmande att högern fick bilda regering. Det skulle dröja ett halvt sekel till nästa chans.

Med undantag för andra världskrigets samlingsregering var svensk höger utestängd från den verkställande makten ända till den borgerliga valsegern 1976. En lång ökenvandring i skuggan av socialdemokratin, som dock innebar gradvis modernisering.

Högerns ledare Jarl Hjalmarson skakar hand med partikamraten gruvarbetare Karl Gustavsson vid valmöte i Nyköping 1950. Arkivbild. Foto: DN

Under Fritiof Domö på 40-talet accepterades i princip den moderna välfärdsstaten. Under Jarl Hjalmarsson på 50-talet lanserades visionen om ”ägardemokrati”, att också vanligt folk kunde bli kapitalister. Under Gunnar Heckscher på 60-talet föddes idén att gå med i det som skulle bli EU. Under Yngve Holmberg infördes medieträning.

Yngve Holmberg, ledare för höger­partiet, och dåvarande riksdags­ledamoten Gösta Bohman 1967. Arkivbild. Foto: John Kjellström/TT

I moderat historieskrivning är det ändå Gösta Bohmans 70-tal som rockar.

Månlandningens år, 1969, byter Högerpartiet namn till Moderata Samlingspartiet. Efter rekordlåga 11,5 procent i valet 1970 pekar kurvorna uppåt. Det blir borgerlig samling, stridsyxor grävs ner inom oppositionen. Det blir ideologisk offensiv mot en tröttkörd och maktfullkomlig socialdemokrati. Tidens marknadsliberala vindar från USA och Storbritannien hjälper till.

Moderata Samlingspartiets partiledare Gösta Bohman gör segertecknet efter SVT:s valvaka 1979. Arkivbild. Foto: Jan Collsiöö/Scanpix

Samma år som Olof Palme mördas, 1986, när Socialdemokraterna har avreglerat marknaderna och öppnat för yuppie-eran, blir Gösta Bohmans svärson Carl Bildt partiledare. Denne hade presenterat sig för svenska folket tjugo år tidigare, under lärarstrejken 1966. De ofta repriserade svartvita tevebilderna visar en välskräddad sjuttonåring som förklarar hur landet ligger: ”Vi håller oss efter lagen här, och lagen förordar att vi är i skolan.”

Ulf Adelsohn (M), Bengt Westerberg (FP) och Thorbjörn Fälldin (C) vid en presskonferens 1985. Arkivbild. Foto: Börje Thuresson/IBL

Talesmannen för eleverna på Östra Real låter exakt som 90-talets statsman med ”den enda vägens politik”. Carl Bildts statsministerår präglas emellertid mest av ekonomisk kris.

Journalisten Björn Hägers nya biografi om Bildt kretsar kring dessa egenskaper: tvärsäkerheten, teflonet som får varje tabbe att rinna av. Häger citerar vällustigt vad Bildt sade i riksdagen 2013: ”Om alla tänkt och agerat som jag hade det varit bättre för världen.” Beskrivningen av Bildt i ett telegram från amerikanska ambassaden till Hillary Clinton 2009 sitter också fint i stilstudien: ”A medium size dog with a big dog attitude.”

Carl Bildts personlighet är så stor att den skymmer både partiet och politiken. Fler känner nog till att han har över en halv miljon följare på Twitter än vad han eventuellt har åstadkommit som stats- och utrikesminister.

Carl Bildt valdes till partiledare för Moderaterna 1986 och blev även statsminister 1991. Arkivbild. Foto: SVT/TT

Med Fredrik Reinfeldt är det på sätt och vis tvärtom. Biografierna om honom heter typiskt nog ”Ensamvargen” (Anita Kratz) och ”En av oss?” (Mats Wiklund). Människan Reinfeldt gjorde inga djupa avtryck i folkets hjärtan. Formeringen av Nya Moderaterna, arbetslinjen och alliansen, att bli omvald till en andra mandatperiod trots djup finanskris, var däremot unika succéer i den svenska borgerlighetens historia.

När ambitionerna var som häftigast runt 2010 skulle Moderaterna bli störst och statsbärande. Landstingsrådet Filippa Reinfeldt intygade att hon var bekymrad över explosionen av privata sjukvårdsförsäkringar; folkhemmet skulle ju erbjuda välfärd till alla på lika villkor. Arbetsmarknadsministern Sven Otto Littorin skrev i boken ”Uppdrag Arbete” att den svenska modellen levererat ”förutsägbarhet, trygghet, flexibilitet”, och uppmanade fackföreningsrörelsen att bryta med Socialdemokraterna.

Nya Moderaterna skulle helt enkelt bli 2000-talets arbetarparti. Anna Kinberg Batra ärvde detta högt ställda mål – kombinerat med partiets undertryckta aversion mot Reinfeldt-linjen. Det som framför allt väckt ont blod var nedrustningen av försvaret och den slappa flyktingpolitiken på temat ”öppna era hjärtan”.

Fredrik Reinfeldt skapade de nya Moderaterna och blev statsminister 2006. Arkivbild. Foto: Anette Nantell

Så länge den dynamiska duon Fredrik Reinfeldt–Anders Borg levererade valsegrar tuggade partiet i sig avvikelserna från ansvarsfull konservatism. När Anna Kinberg Batras stjärna dalade fanns inget att falla tillbaka på.

Många moderater var missnöjda med Decemberöverenskommelsen 2014, som underlättade för en socialdemokratisk minoritetsregering. Varken överenskommelsen eller Anna Kinberg Batras omdiskuterade svagheter som kommunikatör utlöste dock något alarmerande ras för Moderaterna i opinionen. Det kom först med öppningen mot Sverigedemokraterna.

Trots alla förändringar fanns det en linje från 1920-talets Arvid Lindman via 1970-talets Gösta Bohman till 2010-talets Fredrik Reinfeldt. Linjen var optimismens. Att omfamna det nya hellre än att blicka bakåt mot fornstora dar. Att bejaka kreativ förstörelse, för att använda det ekonomspråk som länge stod högt i kurs inom Moderaterna.

Anna Kinberg Batras 959 dagar fick mera defensiv prägel. Förklaringen finns kanske i den våg av nostalgi och nervositet som sköljer över västvärlden, kanske i den dramatiska förändringen av Sveriges politiska karta med SD:s framgångar.

Anna Kinberg Batra blev Moderaternas första kvinnliga partiledare. Arkivbild. Foto: Lisa Mattisson

Moderaterna har varit största borgerliga parti i alla riksdagsval sedan 1979. I dag hotas den positionen från två håll, av Sverigedemokraterna och Centern. De kraschade förväntningarna på Anna Kinberg Batra antyder att insikten om det nya läget inte har sjunkit in.

Partiet har ju varit i tvåfrontskrig förr. När Arvid Lindmans flygplan störtade på väg från London 1936 hade han just diskuterat de europeiska högerpartiernas sorgliga oförmåga att stå emot nazismen.
