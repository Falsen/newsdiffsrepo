Ewa Stenberg: Allvarligt läge för Kinberg Batra som partiledare
Ewa Stenberg

Varför tror du att revolten kommer just nu, när inrikespolitiken är så dramatisk och en regeringskris skulle kunna bryta ut när som helst?

Upproret äger inte rum på grund av turbulensen i riksdagen utan trots den. Det är ett internt missnöje mot att Anna Kinberg Batra inte lyckats bra varken som partiledare eller oppositionsledare. Det handlar mycket om opinionssiffror.if(DN&&DN.Ads){DN.Ads.initAd('3e486e0b-art1');}

Den här omgången av avgångskrav kom strax efter att DN/Ipsos kvartalsmätning publicerats. Den visade att Moderaterna tappat fler än var tredje väljare i Stockholms län, vilket är ett kraftigare ras än i andra delar av landet. Samtidigt pågår arbetet inför höstens partistämma, som är den starkaste möjligheten att avsätta partiledaren.

Anna Kinberg Batra gjorde ju sig känd på 90-talet genom uttalandet ”Stockholmare är smartare än lantisar”. Hon ångrade det redan då, men har skäl att göra det ännu mer i dag när den nya och starkare upproret mot henne har sitt starkaste fäste i Stockholms län, hennes eget länsförbund. Moderatledarens starkaste bundsförvanter i dag är lantisarna, en ödets ironi.

Hur tar Anna Kinberg Batra det här?

Hon säger att hon kommer att sitta kvar och att det är Stefan Löfven som ska bytas ut. Kinberg Batra försöker visa att hon är stridbar och står rak. Det är hennes bästa chans att stärka sin ställning. Hon intervjuades nyss i Aftonbladet TV och påpekade att vi var väldigt nära en regeringskris i somras och att hösten kan bli dramatisk. Det underliggande budskapet är att oppositionen inte kan byta statsministerkandidat i ett läge när en ny regeringskris när som helst kan bryta ut.

Går inte det?

Nu är det tre kommunalråd som gått ut och sagt att de saknar förtroende för Anna Kinberg Batra. Det talas om nya krismöten i länsförbund. De interna kritikerna bedömer uppenbarligen problemen som så djupa att de bortser riskerna för regeringskris. De ser en stor valförlust framför sig om inget görs och vill försöka hindra den.

Men moderaternas kris beror inte alls bara på partiledaren. Sedan beskedet i januari om att öppna dörren för politiska överläggningar med SD i vissa sakfrågor har förvirringen kring Moderaternas kurs blivit total. Anna Kinberg Batra säger att hon vill fälla regeringen Löfven redan nu i höst, men är oförmögen att svara på hur landet då ska kunna regeras. Krisen handlar om hela partiets politiska kurs, ska det samarbeta med Sverigedemokraterna eller med Socialdemokraterna i ett läge där den borgerliga alliansen är mycket långt från egen majoritet.

De borgerligas eget agerande, med hot om misstroendeförklaringar mot flera ministrar om regeringen föreslår de skattehöjningar som den gått till val på att genomföra, gör tanken på att regera i minoritet allt mer orealistisk. Moderaterna måste välja kurs och det är en större fråga än vem som ska leda partiet.

Men ändå, vem kan ta över som partiledare?

De som är bäst positionerade för att snabbt ta över är den ekonomiska talespersonen Ulf Kristersson och den arbetsmarknadspolitiska talespersonen Elisabeth Svantesson. Men de är å andra sidan medansvariga för den nuvarande kursen som lett fram till krisen.

Andra namn som nämns är EU- parlamentarikerna Christofer Fjellner och Gunnar Hökmark, den tidigare försvarsministern Mikael Odenberg, SvD:s politiska chefredaktör Tove Lifvendahl, advokaten och partistyrelseledamoten Gunnar Strömmer och tidigare utrikesministern Carl Bildt.

”Om man kollar på förtroendemätningar kan man slänga in vem som helst om man ska vara krass”, sade Solnas kommunalråd Pehr Granfalk igår till Sveriges Radio P4 Stockholm. Det verkar inte som den interna oppositionen mot Kinberg Batra hittat en bra motkandidat som vill ställa upp, men de tänker att saken kommer att ge sig när det står klart att partiet måste ha en ny ledare.
