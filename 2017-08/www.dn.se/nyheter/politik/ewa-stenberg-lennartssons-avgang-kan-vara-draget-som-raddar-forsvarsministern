Ewa Stenberg:   Lennartssons avgång kan vara draget som räddar försvarsministern
Ewa Stenberg

Skandalen på Transportstyrelsen är långt ifrån över, Redan hösten 2015 informerade både Säkerhetspolisen och Transportstyrelsen regeringskansliet om att säkerhetslagarna inte följdes under outsourcingen av myndighetens register.

Läs även: Löfvens närmaste medarbetare avgår efter it-skandalen

Det är i det närmaste otänkbart att justitiedepartementet och näringsdepartementet skulle ha väntat en bra bit över ett år med att informera statsministerns kansli om detta. Men det har hittills varit den officiella beskrivningen från regeringen.

Hade det varit sant hade statsministern ett mycket dåligt organiserat regeringskansli, alternativt inkompetenta medarbetare.

Nu tar Stefan Löfvens mest betydelsefulla statsekreterare, Emma Lennartsson, på sig ansvaret och säger att hon visst har blivit informerad, men inte förstått vidden av det som statsministern i juli kallade för ett haveri. Man kan fråga sig hur statsministerns högra hand kunnat missa detta. Men hur det än är med det kommer hennes avgång att kunna rädda två ministrar.

Den förste är förstås hennes chef, Stefan Löfven, som ska granskas av en intern utredning och därefter av riksdagens konstitutionsutskott. Att Emma Lennartsson tar på sig ansvaret är den minst dåliga utgången för Löfven. Han har inte haft information och hans organisation har fungerat, allt som brustit på statsrådsberedningen är nu hennes fel.

Den andre som kan räddas av statssekreterarens avgång är försvarsminister Peter Hultqvist (S). Han hotas av ett misstroendevotum när riksdagen öppnar om ett par veckor. Den borgerliga alliansen har haft en brasklapp om att de kan dra tillbaka hotet om ny information tillkommer. Men hittills har regeringen och ministern inte kunnat presentera något som ansetts viktigt nog.

Försvarsminister Peter Hultqvist. Arkivbild. Foto: TT

Detta kan vara den information som får den borgerliga oppositionen att skona Hultqvist. Varför ska han fällas för att inte ha informerat statsministern när informationen bevisligen har funnits på statsministerns eget kansli?

I lördags kom beskedet att regeringen drar tillbaka två av de tre skattehöjningar som oppositionen krävt ska dras tillbaka. Den tredje modifierades. De borgerliga sade i gengäld att de inte kommer att väcka misstroendeförklaring mot några ministrar med anledning av budgeten.

Beskedet hade föregåtts av hemliga kontakter mellan regeringen och borgerliga politiker. Liberalernas partiledare Jan Björklund hade till exempel kontakt med både statsministern och finansministern innan skatteförslagen drogs tillbaka.

Det är lätt att tänka att också det som händer nu föregåtts av kontakter med oppositionen. Och att de kommer att släppa hotet om misstroende mot försvarsministern under de kommande dagarna.
