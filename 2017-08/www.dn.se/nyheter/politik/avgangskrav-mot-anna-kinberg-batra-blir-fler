Avgångskrav mot Anna Kinberg Batra blir fler
Mats J Larsson

På onsdagen krävde Dalarna, Västerbotten, Uppsala och Stockholm att Moderaternas partiledare lämnar sin post. På torsdagsmorgonen har Gotland också gått ut med avgångskrav. Även Moderaterna i Östersund vill att partiledaren avgår, rapporterar TT.

Även Moderata ungdomsförbundet (Muf) beslutade i samband med ett telefonmöte med förbundsstyrelsen och 25 distriktsordföranden att ställa sig bakom kraven.

– Där blev det väldigt tydligt att en överväldigande majoritet tyckte att vi skulle gå ut med ett starkt avgångskrav, sa Benjamin Dousa till DN på onsdagen.

Anna Kinberg Batra meddelade på onsdagen att hon inte tänker avgå från sin post.

– Jag ser fram emot att lägga fram och presentera vår nya politik på stämman. Det är det som vi ska lägga kraft på, inte bråka internt, sa hon vid en presskonferens på onsdagen.

Läs mer: Flera länsförbund kräver att Kinberg Batra avgår

Samtidigt ett av de större länsförbunden, Västra Götaland, vill behålla Kinberg Batra.

– Det är en besvärlig situation för partiet för nu ägnar vi oss åt att bråka med varandra i stället för att ladda upp inför valkampanjen, sade Johnny Magnusson, M-ordförande i Västra Götaland.

Han riktar hård kritik mot sina partiföreträdare i Stockholms län som han menar försöker avsätta sin partiledare med vad han kallar ”en publik kampanj” .

– Att byta partiledare i det skede vi är i nu är förkastligt. Det är fel sätt att jobba, säger Johnny Magnusson.

Läs mer: Tänkbara efterträdare om Anna Kinberg Batra lämnar
