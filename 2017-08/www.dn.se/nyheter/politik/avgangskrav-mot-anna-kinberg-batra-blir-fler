Avgångskraven mot Anna Kinberg Batra blir fler
Mats J Larsson

I onsdags krävde Dalarna, Västerbotten, Uppsala och Stockholms län att Moderaternas partiledare lämnar sin post. På torsdagsmorgonen gick även Gotland ut med avgångskrav.

- Efter att ha pratat med min styrelse står det klart att det saknas ett förtroende för partiledaren. Det behövs en förändring, säger Gotlandsmoderaternas ordförande Jesper Skalberg Karlsson.

Vid luchntid på onsdagen ska länsförbundet i Södermanland fatta beslut om partiledarfrågan vid ett extrainkallat telefonmöte. Enligt uppgift till DN lutar det åt att distriktet kräver partiledarens avgång.

Länsförbundet i Jämtland Härjedalen ska hålla möte på fredag. En av de länets tyngsta M-politiker, oppositionsrådet i Östersund Pär Jönsson, vill byta partiledare.

– Vi har haft goda chanser att vända saker i och med affären i Transportstyrelsen, men det lyfter inte, säger han till P4 Jämtland.

Hittills har fem länsförbund denna vecka krävt att en ny partiledare ska väljas i samband med partiets arbetsstämma i mitten av oktober. För att få upp frågan på bordet i form av en extrastämma krävs enligt valberedningens ordförande Lars-Ingvar Ljungman att åtta länsförbund kräver detta.

Länsförbundet i Stockholms stads ordförande Joakim Larsson har ännu inte velat kommentera partiledarfrågan. Stadens ställlningstagande kan bli avgörande för partiledarens framtid, men en av Stockholmsföreningarnas ordförande vill behålla Anna Kinberg Batra.

– Det är dumt att ifrågasätta henne nu när man inte har en efterträdare, säger Ingebrikt Sjövik, ordförande för M-föreningen på Gärdet.

Moderata ungdomsförbundet (Muf) beslutade i samband med ett telefonmöte med förbundsstyrelsen och 25 distriktsordföranden att ställa sig bakom avgångskraven.

– Där blev det väldigt tydligt att en överväldigande majoritet tyckte att vi skulle gå ut med ett starkt avgångskrav, sade Benjamin Dousa till DN på onsdagen.

Anna Kinberg Batra meddelade på onsdagen att hon inte tänker avgå från sin post.

– Jag ser fram emot att lägga fram och presentera vår nya politik på stämman. Det är det som vi ska lägga kraft på, inte bråka internt, sa hon vid en presskonferens på onsdagen.

Läs mer: Flera länsförbund kräver att Kinberg Batra avgår

Samtidigt vill flera större länsförbund som Västra Götaland behålla Kinberg Batra.

– Det är en besvärlig situation för partiet för nu ägnar vi oss åt att bråka med varandra i stället för att ladda upp inför valkampanjen, sade Johnny Magnusson, förbundsordförande i Västra Götaland.

Han riktar hård kritik mot sina partiföreträdare i Stockholms län som han menar försöker avsätta sin partiledare med ”en publik kampanj” .

– Att byta partiledare i det skede vi är i nu är förkastligt. Det är fel sätt att jobba, säger Johnny Magnusson.

Läs mer: Tänkbara efterträdare om Anna Kinberg Batra lämnar
