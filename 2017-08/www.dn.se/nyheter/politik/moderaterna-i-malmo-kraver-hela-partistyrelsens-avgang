Moderaterna i Malmö kräver hela partistyrelsens avgång

Hanna Johansson


I ett pressmeddelande undertecknat Torbjörn Tegnhammar, oppositionsråd i Malmö och Carl Johan Sonesson, regionråd i Region Skåne, går Malmömoderaterna ut med kravet på att hela partistyrelsen avgår om Anna Kinberg Batra lämnar partiledarposten.

– Vi stöttar Anna Kinberg Batra i grunden men nu verkar det inte som att hon kommer att överleva som partiledare. Det är den analysen vi gör när det i nuläget är sju eller åtta länsförbund som kräver hennes avgång, och då vill vi gärna flika in i diskussionen att det är viktigt att inte bara partiledaren utan hela partistyrelsen ställer sina platser till förfogande, säger Carl Johan Sonesson.

Han menar att en ny partiledare måste få chansen att forma ett nytt lag och att alla i partistyrelsen därför måste ställa sina platser till förfogande.

– Och i dag är det många i partistyrelsen som varit delaktiga i det så kallade misslyckande som Anna skuldbeläggs för.

Carl Johan Sonesson säger att han för egen del har varit kritisk till partiledaren ända sedan Decemberöverenskommelsen, DÖ, men att det inte är detsamma som att han vill kräva Anna Kinberg Batras avgång.

– Det normala är att en partiledare prövas över ett val, men nu har man redan gått ut och dömt henne och då tycker jag att det är ansvarsfullt att alla runt omkring henne också måste gå.

Denna artikel har publicerats genom DN:s Riksnätverk. Läs mer om nätverket här.
