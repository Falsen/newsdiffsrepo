Moderaterna i Malmö kräver hela partistyrelsens avgång
Hanna Johansson

Om Anna Kinberg Batra avgår måste hela partistyrelsen avgå. Det kravet framför nu Moderaterna i Malmö.

– Jag vill se att en unik moderatlinje framträder i svensk politik och det har den nuvarande partiledningen inte klarat av att åstadkomma – och det beror faktiskt inte bara på en person utan det är ett kollektivt ansvar för hela partistyrelsen, säger Torbjörn Tegnhammar, oppositionsråd i Malmö.if(DN&&DN.Ads){DN.Ads.initAd('f37edd4e-art1');}

Moderaterna i Skåne är ett av de distrikt som fortfarande står bakom partiledare Anna Kinberg Batra. Men frågan splittrar länet. Nyligen gick Kävlinges moderata kommunråd Pia Almström ut och krävde partiledarens avgång och nu har även Moderaterna i Staffanstorp gått ut med att de saknar förtroende för henne.

Carl Johan Sonesson, regionråd i Region Skåne, säger att Malmömoderaterna stöttar Anna Kinberg Batra i grunden.

– Men nu verkar det inte som att hon kommer att överleva. Det är den analysen vi gör när det i nuläget är sju eller åtta länsförbund som kräver hennes avgång, och då vill vi gärna flika in i diskussionen att det är viktigt att inte bara partiledaren utan hela partistyrelsen ställer sina platser till förfogande, säger han.

Han menar att en ny partiledare måste få chansen att forma ett nytt lag.

– Och i dag är det många i partistyrelsen som varit delaktiga i det så kallade misslyckande som Anna skuldbeläggs för.

Carl Johan Sonesson säger att han för egen del har varit kritisk till partiledaren ända sedan Decemberöverenskommelsen, DÖ, men att det inte är detsamma som att han vill kräva Anna Kinberg Batras avgång.

– Det normala är att en partiledare prövas över ett val, men nu har man redan gått ut och dömt henne och då tycker jag att det är ansvarsfullt att alla runt omkring henne också måste gå.

Denna artikel har publicerats genom DN:s Riksnätverk. Läs mer om nätverket här.
