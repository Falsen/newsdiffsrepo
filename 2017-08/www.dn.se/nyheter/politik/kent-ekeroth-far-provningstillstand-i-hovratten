Kent Ekeroth får prövningstillstånd i hovrätten
Mats J Larsson

- Prövningstillstånd kan meddelas till exempel när man inte, utan att göra en mer ingående granskning, kan bedöma om tingsrättens avgörande är riktigt eller inte. Ofta när det finns mycket muntlig bevisning beviljar vi prövningstillstånd, säger hovrättsrådet Sven Jönson till DN.

I slutet av juni dömdes Sverigedemokraternas riksdagsledamot Kent Ekeroth, som har en ordinarie plats i justitieutskottet, för ringa misshandel till 60 dagsböter à 640 kronor, sammanlagt 38.400 kronor. Ekeroth överklagade tingsrättens dom och skrev på Facebook att han inte anser att åklagaren lyckades motbevisa hans påstående om att han agerade i nödvärn.

Svea hovrätt skriver att den kommer att pröva om åtalet är styrkt och om målsäganden ska få skadestånd, en begäran som tingsrätten avslog.

Hovrätten ska nu ta del av den bandning som gjordes av huvudförhandlingen i tingsrätten.

- Vi får se vilken bevisning parterna åberopar. Det vanligaste är att samma förhör och bevisning som tingsrätten åberopas, och då brukar man spela upp förhören. Men det kan ju också komma upp ny bevisning, säger Sven Jönsson.

I tingsrätten var det en ensam domare som dömde. I hovrätten är det antingen tre juristdomare eller tre juristdomare och två nämndemän som fäller avgörandet. Vilket som gäller i Ekeroths fall är ännu inte bestämt.

Handläggningen av målet startar nu. Det är ännu oklart när hovrättens dom kan komma.

Beskedet innebär att Kent Ekeroth kan behålla sin riksdagsplats i väntan på hovrättsdomen. SD-ledaren Jimmie Åkesson har sagt att han inte anser att Ekeroth längre kan företräda SD om domen vinner laga kraft.

Ekeroth har tidigare varit rättspolitisk talesperson och även SD:s internationella sekreterare. Båda dessa poster har han petats från. Han har dock - mot partiledningens vilja - valt att behålla sin ordinarie plats i justitieutskottet.

Under den juridiska processen har han dock inte närvarat i utskottet och under senare delen av våren deltog han heller inte i riksdagens voteringar. Hans ersättare i justitieutskottet är den avhoppade moderaten Patrick Reslow.

Läs mer: Kent Ekeroth hänger ut brottsoffer på Facebook
