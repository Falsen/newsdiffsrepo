Odenberg: Fel att snabba på processen att hitta M-ledare
Mats J Larsson

– Flera undersökningar visar att jag har ett ganska stort stöd bland moderata väljare. Däremot är det väl inte så att partietablissemanget hoppar jämfota över detta svanhopp in i processen av en föredetting, säger Mikael Odenberg.

På vilket sätt skulle det missgynna dig att det går fort, menar du?

– Ju mer utdragen processen blir, desto större utrymme finns det att stödet för mig hos väljarna ställer till det hos partiapparaten.

Odenberg menar att det hade varit bättre att lägga extrastämman så nära den ordinarie arbetsstämman den 12-15 oktober som möjligt.

Men spelar verkligen tio dagar hit eller dit någon roll?

– Varje dag är viktig, svarar han.

Den tidigare försvarsministern meddelade i måndags att han skulle tacka ja till jobbet om han skulle få frågan av valberedningen. Han erbjuder sig nu att åka ut till länsförbunden som har mindre än två veckor på sig att lämna sina förslag till valberedningen. Stoppdatum är 11 september och dagen därpå ska valberedningen ha sitt nästa möte.

Beslut att hålla extrastämman redan den 1 oktober, någonstans i Stockholmsområdet, fattades av partistyrelsens arbetsutskott på tisdagen i samråd med valberedningens ordförande, Lars-Ingvar Ljungman. Det är en vecka tidigare jämfört med valberedningens förslag.

– Det är klart att det är kort om tid. Men jag tror att alla är besjälade av tanken att få plats för en ny partiledare så snabbt som möjligt, säger Lars-Ingvar Ljungman.

Han tycker att det vore bra om kandidaterna så snart som möjligt ger besked om de ställer upp.

– Jag ser gärna att kandidater anmäler sig. Men jag också ha en viss förståelse för om man avvaktar några dagar till, säger Ljungman.

Partiets första vice ordförande Peter Danielsson meddelade i helgen att han inte står till förfogande.

Den ekonomisk-politiske talespersonen Ulf Kristersson, favorit till att ta över ordförandeskapet efter Anna Kinberg Batra, har hittills nominerats av tre länsförbund: Norrbotten, Västerbotten och sitt eget distrikt, Södermanland.

Kristersson har dock själv inte gett något besked om han ställer upp. Detsamma gäller den arbetsmarknadspolitiska talespersonen Elisabeth Svantesson, som också pekats ut som möjlig kandidat.

I slutet av september ska valberedningen komma med sitt förslag till partiledare. Under de drygt två veckorna mellan länsförbundens förslag och valberedningens förslag kan blir ett nytt tillfälle för distrikten att yttra sig, om till exempel två kandidater är jämnstarka.

– Så kan det mycket väl bli, säger Lars-Ingvar Ljungman.

Han är också ordförande i Skåne­distriktet, som väntar in i det sista med att ge valberedningen sitt besked. Av de 19 länsförbund som ännu inte gett något besked väntar tolv med att ge sitt besked in i det sista, visar en rundringning som DN gjort.

Det största länsförbundet på extrastämman är Stockholms län med 33 ombud av totalt 200. Om man räknar in det andra Stockholms­distriktet, Stockholms stad som har ytterligare 20 ombud, så består extra­stämman till mer än en fjärdedel av ombud från det största storstadsområdet.

De två Stockholmsförbunden sätter ner foten först den 11 september. Det är oklart om de ska föreslå en eller flera kandidater, även om Ulf Kristersson enligt uppgift till DN är den person som det just nu talas mest om.

– Det återstår att se hur stödet ser ut – om stödet är solklart för en person eller om man kommer att tala om flera kandidater, säger Oskar Öholm, chefsombudsman i Stockholms stad och län.

Några länsförbund kan komma att lämna förslag redan denna vecka, som det näst största distriktet Västra Götaland som håller förbundsstyrelsemöte på fredag.

M–förbundet i Östergötland, som i likhet med Stockholms län var tidigt ute och krävde Anna Kinberg Batras avgång, kommer inte att peka ut någon enskild kandidat.

– Vi kommer sannolikt att peka ut flera kandidater, säger länsordföranden Christian Gustavsson.
