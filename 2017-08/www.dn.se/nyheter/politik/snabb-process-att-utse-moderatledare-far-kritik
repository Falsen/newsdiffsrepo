Snabb process att utse moderatledare får kritik
Mats J Larsson

"Det är svårt att frigöra sig från intrycket att partietablissemanget blivit lite nervöst av nyligen timade händelser", skriver Mikael Odenberg på Facebook.

Den tidigare försvarsministern meddelade i måndags att han skulle tacka ja till jobbet om han skulle få frågan av valberedningen.

Partistyrelsens beslut att hålla extrastämman i Stockholmsområdet söndagen den 1 oktober innebär en veckas tidigareläggning jämfört med valberedningens förslag. Partiets ordinarie arbetsstämma hålls den 12-15 oktober i Örebro.

Om mindre än två veckor, den 11 september, ska länsförbunden och partiets sidoorganisationer - ungdomsförbundet Muf, Moderatkvinnorna, Moderata seniorer och Öppna moderater - ha inkommit med förslag på ny partiledare. Dagen därpå, den 12 september, håller valberedningen sitt nästa möte.

- Det är klart att det är kort om tid. Men jag tror att alla är besjälade av tanken att få plats för en ny partiledare så snabbt som möjligt, säger valberedningens ordförande Lars-Ingvar Ljungman.

Han tycker att det vore bra om kandidater så snart som möjligt ger besked om de ställer upp.

- Jag ser gärna att kandidater anmäler sig. Men jag också ha en viss förståelse för om man avvaktar några dagar till, säger Ljungman.

Partiets första vice ordförande Peter Danielsson meddelade i helgen att han inte står till förfogande.

Den ekonomisk-politiske talespersonen Ulf Kristersson, som är favorit till att ta över ordförandeskapet efter Anna Kinberg Batra, har hittills nominerats av tre länsförbund: Norrbotten, Västerbotten och hans eget distrikt, Södermanland.

Kristersson har dock själv inte gett något besked om han ställer upp. Detsamma gäller den arbetsmarknadspolitiska talespersonen Elisabeth Svantesson, som också pekats ut som möjlig efterträdare.

Några dagar före stämman den 1 oktober ska valberedningen komma med sitt förslag till ny partiledare. Under de drygt två veckorna mellan stoppdatumet för länsförbundens förslag och valberedningens förslag kan det bli en ny runda med distrikten, om till exempel två kandidater är jämnstarka.

- Det kan det mycket väl bli, säger Lars-Ingvar Ljungman i valberedningen.

Han är också ordförande i Skånedistriktet, som i likhet med en rundringning DN gjort väntar in i det sista med att ge valberedningen sitt besked. Av 22 länsförbund väntar mer än hälften - tolv förbund - med att ge sitt besked till den 9, 10 eller 11 september.

Men vissa kan komma redan denna vecka, som till exempel det näst största länsförbundet Västra Götaland som ska ha förbundsstyrelsemöte på fredag.

Det största länsförbundet på extrastämman är Stockholms län med 33 ombud av totalt 200. Om man räknar in distriktet Stockholms stad - med ytterligare 20 ombud - består extrastämman därmed till mer än en fjärdedel av ombud från Stockholmsområdet.

De två tunga huvudstadsförbunden sätter ner foten först den 11 september, medan de lokala föreningarna har på sig till den 5 september att ge besked. Det är ännu oklart om det blir en eller flera kandidater från Stockholmsdistrikten, även om Ulf Kristersson enligt uppgift till DN är den som det nu talas mest om.

- Det återstår och se hur stödet ser ut - om stödet är solklart eller om man kommer att tala om flera kandidater, säger Oskar Öholm, chefsombudsman i Stockholms stad och län.

Östergötland, som i likhet med Stockholms län var tidigt ute och krävde Anna Kinberg Batras avgång, kommer inte att peka ut någon enskild kandidat.

- Vi kommer sannolikt att peka ut flera, säger länsordföranden Christian Gustavsson.
