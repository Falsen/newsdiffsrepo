Bildt storfavorit att ta över bland moderata väljare – men säger nej
Mats J Larsson

– Carl Bildt har det i särklass starkaste stödet, både bland moderatväljare och bland andra alliansväljare. Förtroendet för Bildt finns även på andra sidan blockgränsen och bland SD-väljare, säger David Ahlin, opinionschef på Ipsos.

Men själv är Bildt inte beredd att ställa upp. Detta trots ett starkt stöd från de moderata väljarna stängde den tidigare statsministern Carl Bildt dörren till att återkomma på posten.

Under onsdagskvällen fick Carl Bildt frågan om han är beredd att ta över som partiledare i en intervju med Expressens Niklas Svensson.– Jag har fått den frågan från valberedningen. Det var 31 år sedan. Då svarade jag ja och var partiledare i 13 år.

– Men jag har i princip varit borta från den inrikespolitiska scenen sedan dess. Så får det förbli. Jag vill hjälpa Sverige och Moderaterna. Men det ska vara ett framtidsnamn, en partiledare med framtidsinriktning som tar över.

Till Dagens Nyheter ger Carl Bildt en längre förklaring till varför han inte vill ta över partiledarposten – och han betonar att det bör vara någon som är yngre än vad han är som tar över, så att nästa partiledare kan leda partiet genom flera val.

– Jag har varit med ett tag och om man tittar på ett tioårsperspektiv så – ja, då är jag för gammal.

När det gäller Ipsos-undersökningen, där Carl Bildt är de moderata väljarnas favorit, svarade Bildt på Expressens fråga:

– Det är väldigt hedrande att många vill se mig som partiledare men å andra sidan får man ha perspektiv på sådana här saker.

Bland moderata sympatisörer vill 45 procent se 68-årige Bildt – som var moderatledare 1986–1999, statsminister 1991–1994 och utrikesminister 2006–2014 – som efterträdare till Anna Kinberg Batra som lämnar sin post på Moderaternas extrastämma den 1 oktober.

Även bland alla väljare är han favorit – han får 26 procent mot 7 procent för den tidigare försvarsministern Mikael Odenberg som i måndags var först ut och meddelade att han vill ha jobbet.

På tredje plats kommer Anders Borg, som var finansminister 2006-2014 och stod den dåvarande statsministern Fredrik Reinfeldt mycket nära. Borg är dock tvåa på M-väljarnas lista, där 12 procent vill se honom som ny partiledare, trots den skandal han var inblandad i nyligen på en fest, som bland annat ledde till att han lämnade sin vice ordförandepost i börsbolaget Kinnevik.

– Han är klar tvåa. Trots skandalen finns det fortfarande ett stort förtroende för Anders Borg, konstaterar David Ahlin.

Först på tredje plats kommer partiets nuvarande ekonomisk-politiske talesperson Ulf Kristersson, som internt ses som favorit av ta över som partiledare. De tre länsförbund som hittills nominerat partiledare – hans eget distrikt Södermanland, Norrbotten och Västerbotten – har också föreslagit honom, trots att han själv ännu inte meddelat om han ställer upp som kandidat.

Läs mer: Bildt har inga svar på partiledarfrågan

Av de moderata sympatisörerna vill 5 procent helst att Kristersson tar över ordförandeklubban. Men skillnaden mot Mikael Odenberg (som får 4 procent) är så liten att det ligger inom felmarginalen.

– Det går inte att veta om det är någon skillnad där. Jag skulle säga att stödet är jämnstarkt mellan de två kandidaterna, säger David Ahlin.

Men när Ipsos ställer frågor om förtroendet ligger Mikael Odenberg klart efter Ulf Kristersson.

Kristersson har stort eller mycket stort förtroende hos 42 procent av M-väljarna mot 28 procent för Mikael Odenberg och 17 procent för Elisabeth Svantesson.

– Det visar att Ulf Kristersson har en starkare ställning som partiledarkandidat om vi tittar på hur stödet ser ut internt. Han är en mer samlande kandidat, säger David Ahlin.

Men Ulf Kristersson kommer ändå inte i närheten av Carl Bildt som har förtroende av mer än dubbelt så många - hela 87 procent.

– Det är en fantastiskt hög siffra, säger David Ahlin.

Läs mer: Odenberg: Fel att snabba på processen att hitta M-ledare

Och när Ipsos frågar hur väl M-väljarna känner till sina politiker är det 99 procent som vet vem Carl Bildt är. Näst mest känd är Mikael Odenberg med 81 procent. Därefter kommer Ulf Kristersson med 76 procent medan var tredje moderatväljare inte vet vem Elisabeth Svantesson är.

– Nära hälften av väljarkåren, 46 procent, vet inte vem Svantesson är. Det är värt att påpeka att många väljare inte följer politiken slaviskt, utan ägnar sig åt annat och inte tittar på nyheter, säger David Ahlin.
