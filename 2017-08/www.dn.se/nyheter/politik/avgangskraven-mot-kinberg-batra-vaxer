Avgångskraven växer - men Kinberg Batra tänker sitta kvar
Mats J Larsson

Kritiken mot M-ledaren började i mars när bland andra gruppledaren i Sollefteå, Kerstin Franzén, krävde sin partiledares avgång.

Läs mer: Krismöte hos Stockholmsmoderaterna – nya krav på Kinberg Batras avgång

Det fortsatte i månadsskiftet maj-juni där distriktsordföranden i Östergötland, Christian Gustavsson, var det tyngsta namnet bakom avgångskraven. Kuppförsöket slutade med att Kinberg Batra möblerade om i partitoppen och bland annat lät partisekreteraren Tomas Tobé gå.

Efter DN/Ipsos mätning i tisdags som visade ett ras för Moderaterna i Stockholms län tilltog avgångskraven på nytt. Först ut var Solnas kommunalråd Pehr Granfalk i en intervju med Sverige Radio. Hans krav följdes av Kävlinges kommunalråd Pia Almström.

På onsdagsmorgonen säger Danderyds kommunalråd Olle Reichenberg till DN:

– Allting tyder på att vi går mot ett dåligt valresultat och då är det klokare att göra det före valet.

Han menar att det inte bara är några fåtal kommunalråd som vill byta ledare.

– Nej, det här är en sammanvägd bedömning. Vi har ju haft en diskussion under en längre tid, säger Olle Reichenberg.

Han menar att ingen blivit bättre sedan moderatledaren i juni lovade att bli bättre på att kommunicera.

– Ingenting biter. Jag möter många väljare som tycker att vi har en bra politik, men att vi måste byta partiledare. Det klickar inte mellan henne och väljarna, säger Olle Reichenberg.

Men M-ledaren tänker stanna kvar.

– Jag tänker inte avgå, sade Anna Kinberg Batra på en presskonferens på onsdagen om partiets försvars- och säkerhetspolitik inför partiets arbetsstämma den 12-15 oktober.

Då partiledarfrågan inte står på den ordinarie dagordningen markerade partiets försvarspolitiske talesperson Hans Wallmark sitt stöd.

– Tack, min partiledare och statsministerkandidat, sade han när han fick ordet.

Läs mer: Moderaterna vill öka försvarsanslagen



På presskonferensen föreslog den moderata partiledningen att Sverige ska ”närma sig” två procent av BNP, alltså den summa som Natoländer ska ligga på.

– Säkerhets- och försvarsfrågan är en av de viktigaste prioriteringarna, säger Anna Kinberg Batra.

Men frågorna från ett stort journalistuppbåd på det moderata partikansliet på Blasieholmen handlade också om partiledarfrågan.

– Jag ser fram emot att lägga fram och presentera vår nya politik på stämraftman. Det är det som vi ska lägga kraft på, inte bråka internt, säger Anna Kinberg Batra.

Hon säger sig känna ett starkt stöd i partistyrelsen efter ett möte förra veckan.

Moderata ungdomsförbundet ska inom kort ta ställning i partiledarfrågan.

”Vi uttalar oss när vi bestämt oss”, skriver Muf-ordföranden Benjamin Dousa till DN.

Kinberg Batra får också starkt internt stöd, precis som före sommaren, från södra och västra Sverige.

Bo Frank, kommunfullmäktiges ordförande i Växjö, skriver på sin blogg att man bör stötta Kinberg Batra i stället för ett ”inbördeskrig om en efterträdare”. Han skriver att Kinberg Batra ”har förvisso svårt att gå hem”, men anser att hon ”gör rätt saker”.

Vid lunchtid ska Moderaterna i det stora partidistriktet Stockholms län diskutera partiledarfrågan.

– Vägen framåt är inte att moderater bråkar med varandra, säger Kinberg Batra.

Men hon är också självkritisk till det sviktande väljarstödet.

– Jag är inte nöjd med det opinionsläge vi har nu, säger hon.

Hon anser sig ha ett starkt stöd i partistyrelsen som möttes senast förra veckan.

– Jag känner ett brett stöd i moderat-Sverige, säger Kinberg Batra.

Det är ju ändå flera kritiska röster, Stockholms länsförbund ska samlas till möte - är det inte så att kritikstormen växer mot dig?

– Jag tror inte att någon moderat är nöjd med läget. Vi är fortfarande i ett väldigt tufft läge. Det var vi före sommaren och det är vi nu när den politiska hösten knappt ens har börjat. Sedan sist har vi lagt fram två tunga jobbförslag tillsammans med alliansen, två ministrar har avgått när säkerhetskrisen avslöjades och nu när den politiska hösten börjar ser jag fram emot att det handlar med om politikens innehåll.

Men det är ju regeringen som tjänat mest på den här regeringskrisen. Borde inte du ha tjänat på den i stället?

– Jag tror inte att det tar en vecka hit eller dit att ändra opinionen, utan det är hårt arbete utifrån politikens innehåll som gäller och fortsatt ansvarsutkrävande. Här har statsministern fortfarande inte tagit sitt ansvar för en säkerhetskris. Han har medvetet flyttat ansvar ifrån sig och den här saken är långt ifrån utagerad.

En DN/Ipsos-mätning visar att stödet för Moderaterna minskar mer i Stockholmsområdet än i övriga landet. Är inte det väldigt illavarslande?

– Jag tycker att det är dåligt och jag vill ändra på det. Det här har pågått under lång tid. Det finns kommuner där vi backade 2010 när vi gick jättebra på riksnivå. Det finns kommuner där vi backade 2014. Själv började 2015 i den här rollen och sedan dag ett har jag haft mitt sikte inställt på att vi moderater ska kunna bli starkare. Det är därför vi har omprövat politiken och det tar tid innan det slår igenom. I dag börjar vi presentera politiken inför stämman i höst.
