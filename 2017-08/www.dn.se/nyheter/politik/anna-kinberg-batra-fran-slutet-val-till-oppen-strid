Anna Kinberg Batra – från slutet val till öppen strid
Karin Eriksson

De skulle göra som de brukade. En sluten process. Ingen debatt. Inga motkandidater på stämman. De ville undvika risken att underblåsa motsättningar, risken för fraktionsbildningar.

Det var vad valberedningens ordförande Lars-Ingvar Ljungman sa, den där hösten 2014, när Moderaterna skulle utse en efterträdare till Fredrik Reinfeldt.if(DN&&DN.Ads){DN.Ads.initAd('9d57d512-art1');}



Foto: Nicklas Thegerström

Det var ett tillvägagångssätt i partiledarfrågan som Anna Kinberg Batra själv kritiserat, när hon var ung och uppstudsig. Men hon hade ändrat sig. Medlemmarna och väljarna fick ingen programförklaring innan de sa ja till partiets första kvinnliga ordförande i januari 2015.

Det var ingen vidare värme i lokalen.

Ett par veckor tidigare hade Anna Kinberg Batra varit med och sagt ja till Decemberöverenskommelsen, som byggde på företrädaren Fredrik Reinfeldts idéer om tydliga regler för minoritetsstyre. Det blev en väg ut ur regeringskrisen, men många i partiet kunde inte begripa varför alliansen skulle rädda kvar Stefan Löfven.

Anna Kinberg Batra höll sitt installationstal med blicken stadigt fäst på manus. Det var uppenbart att hon inte var någon strålande scenpersonlighet. Så varför var det just hon som stod där?

För att hon lovat att lyssna på partiet, löd svaret inifrån.

Tunga moderater utlovade ett bryt med det tidigare ledarskapet. Den som följt Mona Sahlins uppgång och fall kunde höra varningsklockorna ringa, redan då.

Moderaternas kris har många dimensioner, och Anna Kinberg Batra är sannerligen inte den första partiledare som får en hårdhänt behandling. Men kanske har Moderaterna, precis som i Socialdemokraterna några år tidigare, haft orimliga eller omoderna förväntningar på ett mer kvinnligt ledarskap. AKB, som hon ofta kallas, får ta ansvaret för att hon sålde sig för billigt.

Det är svårt att förändra en partikultur. Frihet kan vara ett ideal i partiprogram, men svårt att tillämpa på ett partimöte. Personer som är vana vid toppstyrning kan tappa respekten för den som ger dem stort manöverutrymme. Öppen debatt är svårt.

Hon hade bara varit partiledare i ett halvår när fyra tunga Stockholmsmoderater – bland dem Solnas kommunalråd Pehr Granfalk som också gick i spetsen för det slutgiltiga upproret – klagade på DN Debatt över den nya popcornpolitiken. Det var en intressant, resonerande artikel – men den underminerade en nyvald ledare som redan fått kritik för att hon var så kontrollerad och pressad i sina offentliga framträdanden.

Det är också svårt, hopplöst, att lyssna på ett parti när medlemmarna säger helt olika saker.Skilsmässan mellan konservatismen och liberalismen plågar borgerliga koalitioner i hela västvärlden. Etablerade partier utmanas av populister och extremister. Allt detta river även i de svenska Moderaterna, och Anna Kinberg Batra har inte lyckats överbrygga konflikterna. Hon stod där med efterdyningarna till Fredrik Reinfeldts öppna hjärtan, med arga kommunalråd som upplevde att partiledningen nonchalerat deras rapporter om påfrestningarna i mottagningssystemet. Hon hade ett förflutet som liberalen som omhuldat idéer om fri invandring och öppna gränser.

När frågorna ställdes i direktsändning blev svaren obegripliga. Det som syntes i rutan var en stor stress, det som hördes var försök på försök att glida undan.

Gång på gång lovade hon att bli bättre. ”Även jag ser ju att vi fastnar”, konstaterade hon i en stor intervju i DN försommaren 2015. Då hade vi följt med henne till Wien, där hon bland annat klämde in ett besök på semifinalen av Eurovision. Efter showen omringades hon av fans med blågula flaggor. Kanske kunde hon göra något av den där glada, öppna och på många sätt inkluderande nationalismen? Frågan ställdes, men fick symtomatiskt nog inget bra svar.



Foto: Eva Tedesjö

När Decemberöverenskommelsen sprack i oktober 2015 lättade lite av trycket. Partiet gick till stämma och antog en ny invandringspolitik. Kommunalråden sa att det hade blivit högre i tak. Fredrik Reinfeldt fick sitta i historiehörnan och signera böcker, och den lilla elakheten uppskattades av många. Snällt är det sällan i ett stort parti.

Men stockholmsmoderaterna fortsatte att muttra. Ute i flera starka kommuner hade stödet sviktat under ganska lång tid, före partiledarskiftet. Nu oroade de sig för att den nya partiledningen skulle försvåra för privata företag i välfärden och satsa pengar på höghastighetståg som ledde för långt bort från huvudstan. Många av dem hade också svårt att förstå ledningens fixering vid Sverigedemokraterna, i lokalpolitiken var det partiet inget stort problem.

Det gick bättre ett tag, men då och då kom tecken på att en del i partiet tog sig lite väl stora friheter. När några ledamöter nonchalerat partilinjen i en omröstning i riksdagen i maj förra året valde partiledningen att plocka fram piskan. Niklas Wykman och Hanif Bali omplacerades. Det är inte lätt att bråka med folk som byggt en så stark maktbas bland sina följare på Twitter.if(DN&&DN.Ads){DN.Ads.initAd('9d57d512-art2');}

De politiska motståndarna riktade allt starkare kritik mot Moderaternas tonläge i sociala medier. Det fanns absolut ett mått av hyckleri i kritiken. Men i november blev partiets arbete i sociala medier ett akut problem för partiledningen. Av misstag gick riksdagskansliet ut i direktsändning när det digitala kommunikatören Delmon Haffo kallade socialförsäkringsminister Annika Strandhäll för ”hora”. Han fick sparken omgående, och i den efterföljande debatten om sexismen i Moderaterna var det kanske tur att partiet i alla fall hade en kvinnlig partiledare.

Men Anna Kinberg Batra. Hon hade ju motiverat alla sina allvarstyngda framträdanden med att hon ville förvalta förtroendet från Reinfeldteran. Det var, suckade partifolk, inte stelheten hon skulle kopiera. Snarare seriositeten.

I partiet malde debatten om regeringsfrågan, och när stödet i opinionsmätningarna sviktade åkte partiledningen till Amsterdam och tog ett drastiskt beslut.

Den 19 januari i år meddelade Anna Kinberg Batra att Moderaterna ville lägga en gemensam alliansbudget och att partiet hävde samtalsförbudet med Sverigedemokraterna. Samma parti som hon några månader tidigare dömt ut som dåligt, med dåliga värderingar.Hon hade sneglat en del på Norge och på Erna Solbergs lågmälda koalitionsbygge med Fremskrittspartiet. Men det är skillnad på norska högerpopulister och svenska nationalister. När Moderaterna öppnade dörren på glänt för ett parti med rötter i rasism och nazism valde många liberala storstadsväljare att tacka för sig och gå till Centerpartiet. De väljare som redan gått över till Sverigedemokraterna såg ingen anledning att återvända. Kanske bekräftade Moderaternas agerande helt enkelt att de gjort rätt.

Läs mer: Därför tvärvände Kinberg Batra om SD

Det var ett särskilt problem att Anna Kinberg Batra var så luddig vad hon egentligen ville i regeringsfrågan. Det kom signaler inifrån partitoppen om att partiet förberedde sig på ett djupare samarbete med Jimmie Åkesson. Det fanns till och med de som öppnade för att kasta loss från alliansen. Men inget sades rent ut. Bilden av Anna Kinberg Batra som fladdrig och opålitlig befästes. I det framgångsrika allianssamarbetet uppstod djupa sprickor. Och borgerligheten fastnade i maktdiskussioner, istället för att prata politiskt innehåll och förnyelse.

Popcornen brände fast i grytan. I en djupt ideologisk tid hade Nya moderaterna svårt att nå fram med sina värderingar. Somliga hävdade att visionerna triangulerats bort för länge sedan, under Reinfeldteran. Andra tyckte att det var efterträdaren som misslyckades med att formulera en berättelse för framtiden. Till slut stod hon där, moderatledaren, och kunde varken tänka gammalt eller nytt utan att anklagas för att göra fel.

När Anna Kinberg Batra mötte DN i juni, efter att ha avvärjt försommarens stora uppror, pratade hon om den skakiga påfarten till partiledarskapet. Hon konstaterade att partikamrater kunde vara elakare mot varandra än politiska fiender, och att det fanns folk internt som ville att hon skulle misslyckas.



Foto: Anette Nantell

Belackarna gav henne egentligen aldrig arbetsro. Under det sista halvåret eskalerade det anonymiserade skitsnacket. När Moderaterna misslyckades med att plocka politiska poäng på regeringens hantering av it-haveriet på Transportstyrelsen var loppet definitivt kört.

Allt som valberedningen varnat för blev verklighet. Fraktioner. Splittring. Motsättningar i öppen dager.

I politikens värld är det farligt att vara rädd. Nu kan Moderaterna snegla avundsjukt på Centerpartiet, som klarade prövningen med idéprogrammet utan att svikta i stödet för den ledare som de faktiskt ställt sig bakom. Eller med Liberalerna, som med viss värdighet hanterar partiledarfrågan just i höst. De kan också jämföra med Socialdemokraterna, som petade Mona Sahlin och fick välja Håkan Juholt i nästan panik.

Bristen på öppna utmanare blev Anna Kinberg Batras sista hopp. Till sist slutade hon att lyssna på partiet. Hon struntade i dem som tyckte att hon, just hon och bara hon, skulle se till partiets bästa och ge upp. Hon valde en öppen konflikt, och gjorde matematik av stödet från länsförbundet.



Foto: Paul Hansen

Om inte annat blev processen kanske renare: Det är inte smutsigt att öppet kräva att en politiker med uselt förtroende avgår. Och det är inte smutsigt att en ifrågasatt partiledare tar strid.

För första gången på länge, kanske någonsin, fick hon rejält med eldunderstöd. ”Skärp er för f-an”, skrev veteranen Sven Otto Littorin på Facebook, medan Stockholmskollegan Maria Abrahamsson hotade partikamraterna bildligt med motorsågen. Från Skåne och Norrbotten kom klagomål över att upproret tog fokus från politikens innehåll.

Moderatledaren hade repat mod. Men det räckte bara till att göra sortin lite mer rakryggad.
