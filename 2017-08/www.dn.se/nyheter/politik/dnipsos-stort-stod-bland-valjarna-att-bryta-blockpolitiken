DN/Ipsos: Stort stöd bland väljarna att bryta blockpolitiken
Katarina Lagerwall

– En regering med partier från både alliansen och de rödgröna är den regeringskonstellation som har det starkaste stödet i dag, säger David Ahlin, opionionschef på Ipsos.

Väljarna i DN/Ipsos mätning har fått svara på frågan om de tycker att regeringen gör ett bra eller dåligt jobb, och om alliansen skulle göra ett bättre jobb.

Sedan förra mätningen i juni har andelen väljare som tycker att den rödgröna regeringen gör ett bra jobb sjunkit med sex procentenheter till 28 procent. 45 procent tycker att regeringen gör ett dåligt jobb, en ökning från 40 procent.När betyget för regeringen faller brukar stödet för oppositionen stärkas. Men här är det tvärtom.

Trots regeringens sjunkande siffor ökar inte stödet för den borgerliga fyrklövern som ett regeringsalternativ. Andelen som tror att alliansen skulle göra ett bättre jobb har krympt från 38 procent till 34 procent.

– När betyget för regeringen faller brukar stödet för oppositionen stärkas. Men här är det tvärtom: Färre tror att en alliansregering skulle göra ett bättre jobb. Det är väldigt ovanligt att betygen för båda alternativen sjunker samtidigt och något vi sällan har sett tidigare, säger David Ahlin.

DN/Ipsos augustimätning är gjord efter avslöjandet om IT-läckan inom Transportstyrelsen vilket kan vara en del av förklaringen till det sjunkande förtroendet i båda lägren, enligt David Ahlin. En tidigare mätning visade att en väldigt låg andel av väljarna anser att regeringen har skött IT-läckan bra. Men den visade också att alliansen har ett ganska svagt stöd för strategin att rikta misstroendeförklaringar mot ministrar.

– Det är inte omöjligt att det syns i de här mätning, säger David Ahlin.

Augustimätningen innehåller även två nya regeringskonstellationer som väljarna fått ta ställning till: Att bilda en regering över blockgränsen och att bilda en regering med Sverigedemokraterna samt något eller några ytterligare partier.Svensk politik har hamnat i ett slags dödläge och det finns en utbredd frustration och trötthet bland väljarna.

Det klart starkaste stödet i dagsläget har en mittenregering. Fyra av tio tror att en regering med partier från både alliansen och de rödgröna skulle göra ett bättre jobb.

Störst stöd för en sådan regering finns bland Centerpartiets och Liberalernas väljare: 65 procent av C-väljarna och 62 procent av L-väljarna. Men även bland Moderaternas och Socialdemokraternas väljare är flertalet mer positiva än negativa till en sådan regering.

Är väljarna trötta på blockpolitiken?

– Svensk politik har hamnat i ett slags dödläge och det finns en utbredd frustration och trötthet bland väljarna. Många upplever att riksdagen inte fungerar i dag och det är inte bra för Sverige. Väljarna vill se resultat, säger David Ahlin.

Han drar paralleller till regeringen Reinfeldt som när den tillträdde lade fram en rad impopulära förslag och hade dåliga opionionsiffror. Men i slutet av mandatperiod var förtroendet högt både för regering och riksdag. Väljarna såg att det som aviserades genomfördes och även om alla inte gillade förslagen så kunde regeringen styra landet.

– Den nuvarande regeringen är stukad hela tiden; den har riksdagen emot sig och kan inte få igenom sin politik men i dagsläget finns det inte något annat som kan träda in i dess ställe, säger David Ahlin.

Ett färskt exempel är söndagens besked från regeringen om att dra tillbaka två och justera ett tredje skatteförslag i höstens budget eftersom alliansen har hotat med att rikta misstroendeförklaringar mot ansvariga ministrar om de lades fram i riksdagen.Den stora majoriteten av Moderaternas väljare är negativa eller tveksamma till en sådan regering.

Stödet för en regering som inkluderar Sverigedemokraterna utgörs i huvudsak av SD-väljare, men det finns även hos främst Kristdemokraternas och Moderaternas väljare. Bland övriga partier är stödet väldigt lågt. Totalt tror nästan var tredje väljare att en regering med SD och ett eller flera partier skulle göra ett bättre jobb än nuvarande regering, medan 54 procent tror att en sådan regering skulle göra ett sämre jobb.

– Det skulle bli en väldigt polariserande regering med Sverigedemokraterna, säger David Ahlin.

Moderaternas interna stridigheter och partiledarkris har bland annat gällt öppningen för ett samarbete med Sverigedemokraterna. Här kan DN/Ipsos mätning ge en fingervisning om hur deras väljare ser på en sådan koalition.

– Den stora majoriteten av Moderaternas väljare är negativa eller tveksamma till en sådan regering. Det är intressant information till Moderaterna när partiet och den nya partiledaren nu ska formulera en strategi för hur man ska leda nästa regering eller få så mycket genomslag som möjligt för moderat politik, säger David Ahlin.

DN/Ipsos är gjord under perioden 10 – 21 augusti med 998 röstberättigade väljare. Insamling har skett genom digitala intervjuer i en slumpmässigt rekryterad panel.
