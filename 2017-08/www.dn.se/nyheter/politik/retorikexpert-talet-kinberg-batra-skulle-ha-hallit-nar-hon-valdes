Retorikexpert: Talet Kinberg Batra skulle ha hållit när hon valdes
Kalle Holmberg

– Det Anna Kinberg Batra nu gjorde var att visa känslor, vilket hon annars kritiserats för att inte göra. Tidigt i talet märktes det att hon var frustrerad. Och en person som visar det, och varför, skapar igenkänning, säger Elaine Eksvärd.

Att Anna Kinberg Batra nämnde sin dotter och hur det skulle bli en dag när Sverige får en kvinnlig statsminister, var helt rätt enligt Elaine Eksvärd.

– Det här var det tal hon skulle ha startat sin tid som partiledare med. Minus då slutet av talet, om avgången.

Det tycks vara en retorisk ledartradition hos Moderaterna att framför kameran vara saklig, medan man internt inom partiet tillåts vara en annan, någon mer personlig, menar Eksvärd. Men då folket enbart får den sakliga personen till livs, blir det svårt att lära känna ledaren.

– Det hade inte skadat om Fredrik Reinfeldt varit lite mer personlig. Men när han väl lät känslorna glimma till gav det utdelning. Samtidigt fungerade hans stil som en kontrast mot den pompöse Göran Persson.

Elaine Eksvärd råder Moderaterna att nu finna en ledare som finner en balans mellan det statsmannamässiga och det folkliga.

– En person som det går snabbt att lära känna. Partiet har inte så lång tid på sig, säger hon, med syftning på att det väntar ett val nästa höst.

Elaine Eksvärd nämner två personer i offentligheten som lyckats nå fram till folk genom att uttrycka sig enkelt. En är USA:s president Donald Trump, om än resultatmässigt ”inget bra exempel”.

– Men han nådde definitivt ut, visade vem han var. Amerikanska folket fick en känsla för vem Donald Trump var, vilket hans medtävlare var dåliga på. En annan var folkbildaren Hans Rosling – han pratade på ett sätt så att även femåringar förstod. Det är inte fel.
