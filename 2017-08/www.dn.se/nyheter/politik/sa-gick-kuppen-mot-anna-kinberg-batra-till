Så gick kuppen mot Anna Kinberg Batra till
Amanda Lindholm

Det börjar på allvar i januari. Moderatledaren Anna Kinberg Batra berättar på en pressträff att hon vill lägga en gemensam budget med de andra allianspartierna innan valet 2018. Hon vill ”agera skarpt”. Vid samma pressträff öppnar hon för att förhandla om politik med Sverigedemokraterna i riksdagens utskott.

Utspelet kritiseras direkt av tunga stockholmsmoderater och följs av ett kraftigt ras i opinionen. I mars blottas ytterligare missnöje med moderatledaren och i maj kräver Christian Gustafsson, ordförande för M i Östergötland, Anna Kinberg Batras avgång. I juni svarar hon på kritiken med att byta ut delar av partitoppen och bland annat peta Tomas Tobé från sitt uppdrag som partisekreterare.

Men missnöjet har inte stillats. Enligt källor till Svenska Dagbladet fick Anna Kinberg Batra ett ultimatum — hon kunde avgå ”självmant och snyggt”, annars skulle avgångskraven riktas mot henne offentligt. Enligt Dagens Industri pågick det redan under Almedalsveckan interna diskussioner om hur man skulle få Kinberg Batra att avgå efter det misslyckade kuppförsöket i maj.

Tisdag den 22 augusti presenterar DN/Ipsos en ny mätning som visar på katastrofsiffror för Moderaterna i Stockholm. Samma kväll går Pehr Granfalk, kommunstyrelseordförande i Solna och sedan tidigare känd kritiker av moderatledningen, ut och kräver Kinberg Batras avgång. Pehr Granfalk är en av de stockholmsmoderater som redan ett halvår efter att Anna Kinberg Batra tillträtt sin nya post riktade skarp kritik mot partiets nya ”popcornpolitik” i en debattartikel i DN, där man ansåg att den nya ledningen kommer med många olika förslag utan en sammanhållen värdegrund.

Förutom Pehr Granfalk undertecknades artikeln av riksdagsledamoten Hanif Bali, trafiklandstingsrådet Kristoffer Tamsons och Kjell Jansson, förbundsordförande i Stockholms län.

På onsdagen står det klart att de moderata distrikten i Stockholms län – det kanske tyngsta inom moderaterna – stöder avgångskravet. Moderata ungdomsförbundet och länsförbundet i Dalarna sluter upp, tillsammans med Västerbotten och Uppsala.

Samma dag håller Anna Kinberg Batra pressträff, som egentligen handlar om försvars- och säkerhetspolitik, inför partiets arbetsstämma i oktober. Hennes besked är tydligt – hon sitter kvar.

– Jag ser fram emot att lägga fram och presentera vår nya politik på stämman. Det är det som vi ska lägga kraft på, inte bråka internt, säger hon.

Tidigt på torsdagsmorgonen går även Gotland ut med avgångskrav.

– Efter att ha pratat med min styrelse står det klart att det saknas förtroende för partiledaren. Det behövs en förändring, säger Gotlandsmoderaternas ordförande Jesper Skalberg Karlsson.

Vid lunchtid samma dag ger länsförbundet i Örebro och M-styrelsen i Södermanland samma besked. Timme för timme rasar förtroendet för moderatledaren.

Flera stora länsförbund vill dock behålla Anna Kinberg Batra och riktar kritik mot de som kräver hennes avgång.

–  Det är en besvärlig situation för partiet för nu ägnar vi oss åt att bråka med varandra i stället för att ladda upp inför valkampanjen, sa Johnny Magnusson, förbundsordföranden i Västra Götaland och lägger till att ”det handlar om mobbning.

Men distrikten är splittrade — i Skåne vill distriktet att Anna Kinberg Batra ska sitta kvar, samtidigt som flera skåne-profiler öppet går ut och kräver hennes avgång.

På torsdagseftermiddagen uttalar sig Anna Kinberg Batra igen, samma besked som på onsdagen – hon lämnar inte sin post.

På torsdagskvällen står det emellertid klart att elva av de 22 moderatförbunden kräver moderatledarens avgång. Det betyder att de får igenom en extrastämma om partiledarfrågan i oktober.
