Ewa Stenberg:   Frågan är om hon är beredd att slåss in i det sista
Ewa Stenberg

Moderaterna är ett parti i kaos. Ett år före ett val och med risk för en regeringskris under hösten kräver 11 av 22 moderata länsförbund att parti­ledaren avgår. Frågar man upprors­makarna hur de har tänkt är det en sak som återkommer. De kan inte prata sakpolitik med sina väljare, för de vill bara prata om partiledarens tillkortakommanden. Inte ens de egna medlemmarna är entusiastiska och vill arbeta för Anna Kinberg Batra. Detta bekräftas i opinionsmätningarna, som pekar mot en moderat valkatastrof.

SD har växt om M, Centerledaren Annie Lööf är långt mer populär än M-ledaren. Kritikerna bedömer att Kinberg Batra inte förmår vända utvecklingen och att det inte kan bli värre. Det sista är dock inte säkert.if(DN&&DN.Ads){DN.Ads.initAd('00ca04f8-art1');}

Fortsätter Anna Kinberg Batra att slåss för sin post och lyckas behålla den så kommer de att ha en statsministerkandidat som släpar på en stor förlorarstämpel. Inte ens de som känner henne allra bäst tror på henne: hennes eget länsförbund, hennes eget parti.

Lyckas kritikerna avsätta Anna Kinberg Batra, vilket är sannolikt, måste partiet ena sig om en efterträdare och en kurs. Det kan förstås bli framgångsrikt. Men det kan också bli en ny uppslitande strid om både person och politik.

En ny moderatledare kan markera förnyelse och ge en nystart, men inte utan ett klart besked i regeringsfrågan. Där måste hen ena två stridande falanger om en klar linje.Den första frågan som statsministerkandidaten måste kunna svara på är hur Sverige ska kunna regeras. Många har uppfattat Kinberg Batra som destruktiv när hon har sagt att hon vill fälla regeringen utan att kunna svara på hur Sverige då ska kunna styras.

Moderaterna har i grunden bara tre val: en ny decemberöverenskommelse, samarbete med Sverigedemokraterna eller samarbete med Socialdemokraterna.

Den andra viktiga frågan är den borgerliga alliansens framtid. Den hänger tätt ihop med rege­ringsfrågan. Ska alliansen ha en roll måste den bli överens om hur den vill styra och med vem eller vilka. Annars har det borgerliga samarbetet överlevt sig självt, och då är det troligen bättre för Moderaterna att utveckla sin egen politik utan sidoblickar.

Den tredje stora frågan är ideologin, Moderaterna slits mellan liberalt och konservativt. Den politiska debatten handlar mer om invandring, värderingar och identitet och det gör det svårt att förena de båda ideologierna. Diskussionen kan bli uppslitande, men är inte lika akut som den sista stora frågan:

Alliansen har hotat försvars­minister Peter Hultqvist med en misstroendeförklaring när riks­dagen öppnar. Om regeringen i budgeten om några veckor lägger fram tre utpekade skattehöjningar har de borgerliga sagt att fler statsråd ska drabbas av misstroendeförklaringar. Hoten har inte gått hem hos väljarna, även om en del partiaktivister gillar de hårdare tagen. Frågan är om en ny moderatledare ska ompröva denna krokbensstrategi och antingen spara den hårda striden till val­rörelsen eller möjligen rakt av fälla hela regeringen i förtid.

Regeringen Löfven har en allt bättre sits, trots det svaga underlaget i riksdagen. Finansminister Magdalena Andersson berättade just att ekonomin går så bra att det finns ett reformutrymme på drygt 40 miljarder kronor. Det kan ge både pluspoäng och tjocka valmanifest.

Statsministern lutar sig tillbaka och försöker visa att han leder det stabila laget, det som tänker på landet och inte skriker i falsett eller avsätter partiledare. Och så får han väl hoppas att väljarna inte tänker närmare på hur han själv fick sitt jobb.
