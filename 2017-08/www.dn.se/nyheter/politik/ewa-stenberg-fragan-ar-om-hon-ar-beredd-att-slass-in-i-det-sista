Ewa Stenberg: Frågan är om hon är beredd att slåss in i det sista
Ewa Stenberg

Det här är ännu en dramatisk dag för Anna Kinberg Batra. Vad är det som händer bakom kulisserna i Moderaterna?

– Partiets förtroendevalda ringer till varandra och räknar röster. Fler länsförbund håller telefonmöten och röstar. Många sitter troligen med Excelark med siffror över vilka länsförbund som är för och emot och hur starka dessa länsförbund är mätt i stämmoröster. Samtidigt pågår övertalningskampanjer från båda sidor. Matematiken kommer att ge svar på om Anna Kinberg Batra har möjlighet att stanna på sin post eller inte.

– Hon har hittills stått rak, varit tuff och fortsatt presentera nya politiska förslag. En del moderater har ryckt ut till hennes försvar. Men en väldigt hög andel har snabbt vänt sig emot henne.

Tror du att Anna Kinberg Batra kommer att ta en öppen strid på partistämman, ungefär som Kristdemokraternas Göran Hägglund fick göra 2012 när han utmanades av Mats Odell?

– En viktig skillnad är att det inte finns någon motkandidat till Anna Kiberg Batra, ingen har öppet trätt fram som Odell gjorde.

– Jag tror att Anna Kinberg Batra nu gör en ordentlig kalkyl av sitt stöd, och ser hon att det inte räcker väljer hon att avgå innan hon blir avsatt, på ett så värdigt sätt som möjligt. Hon hade en mycket svår uppgift redan när hon valdes och sedan dess har allt blivit värre. Både hennes och partiets opinionssiffror har rasat, hennes egna är på en katastrofal nivå. Det är nästan omänskligt att gå till val som statsministerkandidat med den barlasten, och dessutom vara skadeskjuten av en stor del av sitt eget parti.

– Dessutom skapar det som händer nu i Moderaterna en ny dynamik. Ledarstriden sker i nomineringstider, då många förtroendevalda ska slåss om ett krympande antal stolar som riksdagsledamöter, kommunalråd och annat. En del som tidigare har stött Anna Kinberg Batra byter sida, för att få en bättre position om det ser ut att bli en ny partiledare.

Är det inte konstigt att så många vill avsätta henne utan att ha en ny kandidat?

– De själva säger att det finns kandidater som inte vill ge sig till känna så länge Anna Kinberg Batra sitter kvar, för de vill inte vara eller verka illojala. Det är säkert sant, klart det finns folk som vill bli M-ledare. Frågan är bara vilka. Det är en mycket svår uppgift att på ett år utmana statsministern om hans jobb. De som sannolikt skulle ha lättast är de två exministrarna Ulf Kristersson och Elisabeth Svantesson. Men det är oklart om de ställer upp.

– Men man kan notera att två av de länsförbund som gått ut och krävt Anna Kinberg Batras avgång är Ulf Kristerssons och Elisabeth Svantessons egna.
