Mikael Odenberg vill bli nästa M-ledare
Viviana Canoilas

Den tidigare försvarsministern har tidigare kritiserat hur Moderaterna har styrts. När Anna Kinberg Batra meddelade i fredags att hon lämnar partiet har Mikael Odenberg omtalats som en tänkbar ledare.

Nu skriver Mikael Odenberg på Facebook att han vill kandidera till partiledarposten.

Läs mer: Jakten på ny M-ledare börjar

Till DN säger Odenberg att han nu ställer sig till förfogande som ordförande för Moderaterna om valberedningen vill föreslå det.

Mikael Odenberg tror nämligen att han kan göra skillnad i partiet och att han kan erbjuda ett tydligt ledarskap.

– Jag har en bred politiskt erfarenhet och kunskaper på de politiska hantverken som partiet behöver, säger han.

Hur skulle det bli bättre för Moderaterna med dig som partiledare?

– Det blir bara spekulationer om jag ska svara på det. Men jag har varit kritiskt mot hur partiet har styrts. Om jag hade varit partiledare så hade man inte ingått i en Decemberöverenskommelse och man hade försökt påverka budgetbesluten i riksdagen och man skulle inte missbruka misstroendeförklaringsinstitutet, säger Mikael Odenberg.

Hur ser du på samarbete med Sverigedemokraterna?

– Vad gäller Sverigedemokraterna är min uppfattning att målet ska vara att få en relativ majoritet för alliansen i val 2018 så att vi kan bilda en minoritetsregering. Om det inte lyckas och de rödgröna blir större än alliansen då kommer det att framtvingas någon typ av blocköverskridande regering. Hur den kommer att se ut eller vilka som kommer att leda är omöjligt att säga nu.

– Men det går inte att bilda en alliansregering om de rödgröna är större, därför är man beroende av Sverigedemokraternas aktiva stöd i varje riksdagsomröstning och på de villkoren går det inte att regera.

Läs mer: Han är populärast bland M-politiker som Kinberg Batras efterträdare

I sitt inlägg skriver han att han inte ger beskedet för att han ”saknat överviktiga, vita män i 60-årsåldern i svensk politik. Inte heller för att jag är karriärsugen”.

– Jag var lite självironisk och jag beskriver situationen. Jag tycker att det är väldigt tråkigt att när vi fick en kvinnlig partiledare att det slutade som det gjorde. Det är klart att det inte känns som ett lyft att övergå från en kvinna till en 63-årig gubbe. Men så ser omständigheterna ut, säger Mikael Odenberg.

På frågan hur stödet ser ut inom partiet svarar han ”Ingen aning”.

– Det bekymrar mig inte så mycket. Jag står till förfogande, säger Mikael Odenberg.

Läs DN:s intervju med Odenberg i våras: Pekar ut ny väg för Moderaterna

Enligt uppgifter till SVT har Moderaterna i Norrbotten nominerat Ulf Kristersson att ta över som partiledare.
