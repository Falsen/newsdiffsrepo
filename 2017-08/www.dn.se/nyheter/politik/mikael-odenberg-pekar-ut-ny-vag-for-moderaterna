Mikael Odenberg pekar ut ny väg för Moderaterna
Karin Eriksson

Adressen är Östermalm, men läget är bottenplan. Hallen har belamrats av jackor och vinterkappor, och det är så trångt som det kan bli i en lägenhet i Stockholms innerstad där två av familjens vuxna barn fortfarande bor hemma.

Hunden gläfser, husse sträcker fram kardan.

Så där står han, framtidsmannen i Moderaterna, nyss fyllda 63 och nyligen avtackad som myndighetschef för Svenska kraftnät.

Redo att ge sig in i centrum för den politiska debatten, efter nästan ett årtionde i utkanten.

– Jag har kanske varit mer frispråkig än de flesta generaldirektörer. Men jag konstaterar att det under de här nio åren aldrig har varit någon som har hävdat att jag har gått över gränsen som statstjänsteman. Och nu behöver jag inte lägga band på mig. Så jag kommer säkert att delta mer, säger han.

Det kan bli spännande.

Det är vårvintern 2017 och när vi kryssar förbi arbetsrummets välfyllda Ikea- kassar och kartonger från Svenska kraftnät in i salongen hos familjen Odenberg har detta redan hänt: Moderaternas partiledare Anna Kinberg Batra har gjort klart att hon vill fälla regeringen Löfvens budget, och att partiledningen häver samtalsförbudet med Sverigedemokraterna. Mikael Odenberg har protesterat mot planerna på DN Debatt. Han har också hyvlat av partisekreteraren Tomas Tobé i SVT:s Agenda.

Moderaterna har backat i opinionsmätningarna och medierna spekulerar om vem som ska få sparken i partitoppen. Odenberg beskrivs som en joker i leken.

Han har pekat ut en helt ny riktning för svensk politik: Ett samarbete mellan Socialdemokraterna och Moderaterna.

– Alla är ju så fångade av spelteorierna. Man fortsätter i invanda fotspår. Socialdemokraterna håller fast vid den traditionella bilden av att om man bryter upp blockpolitiken innebär det ett evigt socialdemokratiskt maktinnehav. Och i Moderaterna finns den invanda föreställningen att om vi inte ska bli marginaliserade så måste vi hålla samman borgerligheten. Ingen av de där bilderna är riktigt relevanta längre, säger han.

Partiledningen jublar inte över förslaget. I debatten i SVT:s Agenda insisterade partisekreteraren Tomas Tobé på att Stefan Löfven, som höjt skatten med 40 miljarder, måste bytas ut.

Andra menar att Odenberg börjar i fel ände, med att fundera över samarbetsalternativ i stället för att diskutera politiska reformer. Moderaterna, säger de, får inte stirra sig blinda på regeringsmakten. Historiskt har borgerligheten påverkat Socialdemokraterna genom att väcka debatt och bilda opinion snarare än att bara sitta i slutna rum och förhandla.

Det finns också moderater som tycker att  Mikael Odenberg kunde visa lite mer hänsyn mot den hårt pressade partiledningen.

– Man kan undra om det är dags att komma nu, när han höll sig tyst medan partiet styrdes av de stora och hyllade pojkarna. Mikael vet ju så väl hur det fungerar med kritik i det här läget. En snöboll formas och börjar rulla, säger en veteran.



Allt detta ska vi naturligtvis prata om hemma hos Odenberg, men först piper ett tidtagarur, och värden tar en vända till köket för att hämta bullar. Cairnterriern Bamse närmar sig soffbordet, förväntansfullt, men förgäves.

– Inte tigga, säger husse, med måttlig auktoritet i rösten.

Våra blickar faller på en tavla ovanför skrivbordet. Det är en förstorad kopia av ett hörn från en förstasida på Dagens Nyheter.

Odenberg vann valet lyder rubriken. Den syftar på Christina Odenberg som vann provvalet i Lund och blev Sveriges första kvinnliga biskop 1997.

– När jag vacklade ut här på morgonen för att hämta tidningen och såg förstasidan såg jag också potentialen i förstasidan, rätt beskuren, berättar Mikael Odenberg.

Han är biskopens betydligt yngre bror.

– Mamma var 43 och pappa var 51 när jag föddes. Jag var ju en olyckshändelse, jag var inte alls planerad naturligtvis. Men i någon mening blev man ju en centralpunkt. Rätt bortskämd.

Hemmet på Gärdet var borgerligt, men inte högborgerligt. Pappa var bilförsäljare och mamma arbetade på senare år med räkenskaperna på en revisionsbyrå.

Ingen kunde förutspå att två av de tre syskonen skulle bli statsråd och biskop.

– Jag brukar skoja ibland om att hon tar hand om de vertikala förbindelserna och jag om de horisontella. Vi har väl båda varit i predikobranschen, säger Mikael Odenberg.

Hans politiska karriär kan beskrivas som lång eller kort: Närmare 50 år som moderat, från MUF via landstinget och Stockholms stadshus till riksdagens olika utskott. Några år i den absoluta toppen: Han var med och byggde upp Nya moderaterna som gruppledare för riksdagsgruppen och ekonomiskpolitisk talesperson. Han avgick efter elva månader som försvarsminister 2007.

Det kan gå upp och ned rätt snabbt i politiken.

Utan katastrofvalet 2002 hade Fredrik Reinfeldt knappast fått partiets mandat för att leda Moderaterna i en ny riktning. Eftersom företrädaren Bo Lundgren satt kvar ända till EMU-omröstningen hösten 2003, kunde efterträdaren i skymundan forma sitt lag och göra planer för framtiden.

– Vi var väldigt diskreta, det var hysch-hysch. Men vi hade hyggligt med tid, och det är en viktig aspekt, säger Mikael Odenberg.

Det som så småningom skulle få namnet Nya moderaterna började i en rejäl omprövning av den ekonomiska politiken.

Moderata politiker och medlemmar fick på kort tid acceptera ganska stora omsvängningar. Där spelade gruppledaren i riksdagen en viktig roll.

– Micke var ju fullständigt makalöst bra i den rollen. Han fick alla att gå åt samma håll. Han har kombinationen av att vara väldigt snäll och omtänksam när det behövs och väldigt tydlig när det behövs, säger Sven Otto Littorin, som var partisekreterare under åren före maktskiftet.

Det finns en scen från ett partimöte i Örebro där Odenberg försökte övertyga deltagarna om att Moderaterna skulle sluta att främst definiera sig som ett icke-socialistiskt parti. Myndiga moderater i rutiga kavajer reste sig upp och protesterade. Mikael Odenberg kontrade: Moderaterna hade relaterat till Socialdemokraterna i hundra år. Det var dags att avsluta det kapitlet.

– ”De ska få förhålla sig till oss”, sa han. Då klack det till i mig. Jag insåg att de hade tänkt igenom det på riktigt, berättar Widar Andersson, tidigare socialdemokratisk riksdagsledamot och chefredaktör på Folkbladet.

Han gick hem och skrev en krönika där han drog slutsatsen att Socialdemokraterna måste ta Moderaternas förändring på allvar.

Efter Moderaternas och alliansens valseger 2006 spekulerade många journalister om att Odenberg skulle bli ny finansminister. Men uppdraget gick till Anders Borg.

– Det var fullt logiskt. Även om jag var ekonomiskpolitisk talesman var ju Anders den drivande i utvecklingen av den ekonomiska politiken. Men när det gällde regeringsbildningen höll Fredrik korten extremt nära kroppen. Jag tror att jag var inne en eller två dagar före regeringsförklaringen. ”Jag hade tänkt att du skulle bli försvarsminister”, sa han. ”Jaha”, sa jag. Jag tyckte att det lät spännande.



Reservofficeren Mikael Odenberg fann sig snabbt tillrätta på försvarsdepartementet. Men den 5 september 2007 kallade han till presskonferens och meddelade att han skulle lämna sin post, på grund av en strid om en formulering i finansplanen.

Anders Borg gjorde bedömningen att försvaret kunde spara 3–4 miljarder. Mikael Odenberg ville först göra en ordentlig analys av försvarets uppgifter.

– Dessutom ville finansdepartementet förse mig med en överrock i form av en genomförande grupp som skulle föreslå besparingar. Det var helt oacceptabelt, säger han.Jag träffade Göran Persson på en privat middag. Då drog han ut mig i köket och frågade: vafan var det som hände?

Det är många som ställt frågor om avhoppet 2007.

Mikael Odenberg säger att mycket handlade om statsministerns ointresse och, i det här fallet, dåligt ledarskap.

– Hur smart är det att skriva en finansplan på ett sätt som tvingar en lojal minister att avgå? Skrivningar som man sedan inte heller kan eller vill förverkliga? frågar han retoriskt.

– Jag träffade Göran Persson på en privat middag. Då drog han ut mig i köket och frågade ”vafan var det som hände?”. Jag svarade att det var det gamla vanliga. Finansen kom med sina gamla vanliga förslag, och jag tyckte inte att de var genomförbara. Skillnaden nu var att ingen i statsrådsberedningen avgjorde. Ja, då förstod Persson precis.

Missbedömde Moderaterna det säkerhetspolitiska läget?

– Ja, så var det. Det var ett väldigt fokus på internationella insatser vid den här tidpunkten. Jag gjorde aldrig någon hemlighet av att det som konstituerar svenska folkets vilja att pynta ut 40 miljarder om året på försvaret är att det är vår hemförsäkringspremie. Den nationella försvarsuppgiften. Men jag kan inte på något sätt berömma mig av att ha förutsett vad Putin skulle hitta på i först Georgien och sedan i Ukraina. Det allmänna läget har ju försämrats mer än vad jag trodde.



Vad fick du för reaktioner utifrån efter  avhoppet?

– Om jag fick tusen mejl så var 970 positiva och 30 negativa. Det är fortfarande så. Det är helt sjukt egentligen. Jag får fortfarande kommentarer och referenser till ministeravgången från taxiföraren eller Ica-kassörskan eller nån i kön på Systembolaget. Om inte varje vecka så i alla fall varannan vecka.

Vad är det de säger?

– Ryggrad och integritet är nog två nyckelord som dyker upp.

Din efterträdare Sten Tolgfors fick öknamnet Tomhylsan i försvarskretsar. Det var du som avslöjade det i Ekots lördagsintervju.

– Jag har faktiskt aldrig haft några större samvetskval. Det var jävligt taskigt, det var det. Men jag var förbannad. Jag ville ha en ordnad överlämning, men den skedde aldrig. Jag fick klart för mig att Sten tydligen uppfattade det som närmast någon sorts landsförräderi om han skulle träffa mig. Jag tyckte att det var fantastiskt oprofessionellt.

Hos makarna Odenberg på Östermalm hölls valvakan 2010 som journalisterna missade. De var där allihop, de som av olika skäl fått lämna regeringskansliet under Fredrik Reinfeldts första år vid makten: Maria Borelius, Cecilia Stegö Chilò, Ulrica Schenström, Sven Otto Littorin.

Någon gång på småtimmarna började de skoja om att kalla till en alternativ presskonferens.

För Moderaterna som parti blev valet en framgång. Men alliansregeringen miste sin majoritet när Sverigedemokraterna kom in i riksdagen och det blev mycket svårare att styra landet.

Förnyelsen av partiet hade nått vägs ände. Frejdigheten från de första åren – ja, den hade väl försvunnit med dem som följde rösträkningen på avstånd från valvakan på Östermalm.

Reinfeldt vårdade väljarnas förtroende med gravallvar.

– Det där utvecklades nästan till ett autistiskt drag. Fredrik kunde ju aldrig gå på någonting. Jag noterade att han dök upp på Grand Hôtels och Wallenbergarnas vintermingel nu. Han skulle aldrig ha drömt om att sätta sin fot där så länge han var statsminister. Men han kunde inte heller drömma om att träffa LO:s ordförande eller Svenskt näringslivs ordförande eller Hyresgästföreningens ordförande. Det var som om varje sådan kontakt komprometterade honom.

Det är många moderater som gjort avbön från Reinfeldteran i dramatiska ordalag. Mikael Odenberg vill nyansera.

– Ingen kan ta ifrån Fredrik Reinfeldt att han var en av de mest framgångsrika borgerliga politikerna på 100 år. Han vann ett val mot alla odds och behöll regeringsmakten i åtta år. Det var väldigt bra gjort. Det som han inte gjorde bra, det var att han lämnade skutan lite för hastigt. Han skulle ha haft mer is i magen. Även om jag på ett känslomässigt plan kan förstå honom, så var det inte särskilt ansvarfullt att i stort sett dra på valnatten.

När regeringskrisen drabbade Sverige i december 2014 var Reinfeldt fortfarande formellt partiordförande. Men det blev Anna Kinberg Batra som fick förklara och försvara Moderaternas position. Hon och hennes vapendragare, den blivande partisekreteraren Tomas Tobé, fick ta ansvaret för den så kallade Decemberöverenskommelsen, DÖ.

Den byggde på Fredrik Reinfeldts idéer om hur olika partikonstellationer skulle klara att styra Sverige i minoritet. Men kritikerna uppfattade det som att oppositionen lade sig platt.

Mikael Odenberg författade dagen efter en debattartikel i DN där han beskrev avtalet som ett demokratiskt och parlamentariskt nederlag.

DÖ var tänkt att hålla i åtta år, men sprack formellt efter tio månader. Därefter kom mycket av debatten att handla om Moderaternas relationer till Sverigedemokraterna.

– När jag sågade DÖ fanns ingen tillstymmelse till sådan debatt. Men sedan så har det spridit sig en känsla i Moderaterna att ”herregud, vi har en icke-socialistisk majoritet i riksdagen, den måste komma till uttryck!”. Det är väl det som ligger bakom Anna Kinberg Batras utspel. Men då har man inte tänkt på nästa steg. Nämligen hur man sedan ska kunna bilda regering.

Efter partiledningens utspel i januari i år kom nästa protest från Mikael Odenberg.

Han hade egentligen tänkt vänta med inlägget tills han hade lämnat generaldirektörsposten, men skrivklådan infann sig, och texten hamnade på DN Debatt några veckor i förväg, som en bister replik till partiledningens planer.

– Ett gemensamt borgerligt budgetförslag är just nu helt meningslöst och tjänar inget annat syfte än att framkalla en regeringskris. Min uppfattning är att en alliansregering är omöjlig om man inte först får ändrade parlamentariska styrkeförhållanden. Varför försöka få igenom ett eget budgetförslag om man inte kan regera landet?Jag skulle säga att ett organiserat samarbete med ett parti som har Kent Ekeroth som framträdande riksdagsledamot, bara det är otänkbart.

Varför kan man inte regera i samarbete med Sverigedemokraterna?

– Därför att en alliansregering i dagens parlamentariska läge förutsätter Sverigedemokraternas aktiva stöd i varenda riksdagsvotering. Det kan man naturligtvis inte få med mindre än att man ingår ett ganska djupt organiserat samarbete där man är tvungen att ge dem saker.

Varför vore det fel?

– Vi har deras väl kända bakgrund och de har också ett påfallande stort antal tokstollar i partiet. Jag skulle säga att ett organiserat samarbete med ett parti som har Kent Ekeroth som framträdande riksdagsledamot, bara det är otänkbart. Sedan är det ju faktiskt så att SD är ett utpräglat populistparti, som inte är något att hålla i handen när det ska fattas svåra beslut.

Mikael Odenberg beskriver föreställningen om en gemensam borgerlig budget hösten 2017 som dödfödd.

– Jag förmodar att den briljanta uträkningen bakom det här utspelet varit att ”ja, gör vi nu det här utspelet så flyttar vi över skuldbördan från oss till Centern framför allt”. Jag tror inte att den uträkningen är helt briljant. Men jag tror inte heller att de svaga opinionssiffror som vi nu ser för Moderaterna primärt ska tolkas som väljarnas dom över hur moderatledningen ser på Sverigedemokraterna. Jag tror att det återspeglar något annat. Nämligen att ett parti inte är trovärdigt när det på kort tid fladdrar mellan olika inbördes oförenliga ståndpunkter.

Han hävdar också att oppositionen har alla möjligheter att påverka budgeten genom att förhandla i utskotten.

– Jag är helt fascinerad över hur illa alliansen och Moderaterna har hanterat oppositionspolitiken under den här tiden. Den har skötts med en betydande oskicklighet.

Sociala medier har fört med sig nya möjligheter för myndiga män i övre medelåldern. Det är på Facebook som Mikael Odenberg torgför många ståndpunkter. Han delar också frikostigt med sig av bilder från umgänget.

Ena dagen avtackas han med ett lasersvärd på Svenska kraftnät av energiminister Ibrahim Baylan (S). Det är en blinkning till en omskriven personalfest där generaldirektören Odenberg gjorde entré som Darth Vader.

Andra dagen poserar Odenberg hemma i våningen tillsammans med Sveriges nuvarande försvarsminister Peter Hultqvist (S) och ett Fabergéliknande ägg. Det var en tio år gammal gåva från Rysslands dåvarande försvarsminister Sergej Ivanov, med ett innehåll som gick att inmundiga.

Säkerhetspolitiken och energin hör till de områden där socialdemokrater och moderater gärna finner varandra. Men Mikael Odenberg pekar på fler områden där han tycker att partierna kan göra upp: migrationspolitiken, bostadsfrågorna, skattesystemet och naturligtvis arbetsmarknadspolitiken.

– Både Socialdemokraterna och alliansen har prövat sina favoritförslag för att få in folk på arbetsmarknaden. Inget har lyckats. När man i stället kan börja diskussionen igen från ett vitt ark borde det finnas förutsättningar att komma framåt.

Varför blir det just du som öppnar dörren till storkoalitionen?

– Att leka med tanken på en storkoalition utmanar naturligtvis i väldigt hög grad invanda föreställningar. En sådan regeringskoalition skulle också ha stora nackdelar, som att göda ytterkantspartierna. Jag har heller inte sagt att det är min våta dröm. Jag har mer velat peka på att om Social demokraterna och Moderaterna gör anspråk på att vara de två statsbärande partierna, då måste de också inse att det faller ett speciellt ansvar på dem att hantera den här nya situationen.

Ska det krävas en 60-plussare för att tänka nytt?

– Det är ju lite paradoxalt. En aspekt är naturligtvis att det är väldigt mycket lättare att sitta på åskådarplats och recensera andras göranden och låtanden. Sedan är det ju så att vid 60-plus, jämfört med 40-plus, så ser man verkligheten som lite mer gråmelerad. Tidigare var det mer svart och vitt.

Efter Svenska kraftnät har Odenberg tagit över som styrelseordförande för Karolinska institutet, ett universitet i kris efter Macchiariniskandalen. Han tänker inte gå i pension – ”då skulle jag bli helt fnoskig” – men räknar med att sitta i styrelser och hålla fler föredrag.



Vattenfalls veteranmöte i samlingsrummet på Nordiska museet blir en övning.

Alla pensionärer skrattar när Odenberg introduceras som en möjlig framtida minister.

Stämningen sjunker tillfälligt när den före detta generaldirektören får en fråga om politikerna och kärnreaktorerna i Forsmark och Ringhals. Han avfärdar den bryskt: Politiker ska inte bestämma över enskilda produktionsanläggningar.

– Då får vi se om någon över huvud taget vågar ställa en fråga till, säger samtalsledaren.Winston Churchill, det är att ta i lite för mycket. Men Mikael Odenberg påminner i flera avseenden om en brittisk politiker.

Den välformulerade arrogansen – vad påminner den om? Är den ett eko från en annan och mer tillrättalagd tid i svensk politik? Eller ska Mikael Odenberg betraktas som en debattör från en annan politisk kultur än den svenska?

För ett ögonblick går tankarna till en mycket känd politiker, som faktiskt hade nått pensionsåldern när han utsågs till Storbritanniens premiär minister.

– Winston Churchill, det är att ta i lite för mycket. Men Mikael Odenberg påminner i flera avseenden om en brittisk politiker. Det finns en dos grundläggande övertygelse. Den får du ta dynamit för att ändra på. Men han är också en säker parlamentariker som kan hantera de politiska realiteterna och det parlamentariska spelet. Han kan skriva själv och tänka själv, säger vännen Cecilia Stegö Chilò, entreprenör och styrelseproffs.

Mikael Odenbergs olika ställningstaganden har gjort honom populär i skilda delar av Mode raterna. Några ser hur han vårdar regeringsdugligheten från Nya moderaterna. Gammalmoderaterna uppskattar att han försökte ta strid för försvaret. DÖ-kritikerna hyllade hans kritik mot uppgörelsen. När han stängde dörren för SD-samarbete blev han förebild för den liberala falangen.

– Moderaterna har ju levt med Reinfeldt och Kinberg Batra och triangulering och taktisering och beräkningar på mätningar. Då blir Odenberg en tydlig gestalt för dem som längtar efter integritet och övertygelse. Han visar ju övertygelse och patos och kompass, säger Hudiksvalls tidnings politiske redaktör Patrik Oksanen.

I en krönika har han beskrivit Odenberg som en joker i eventuella ledardiskussioner i Moderaterna.

– AKB måste ju få ordning på det här snabbt, annars kommer det att bli jobbigt för henne. Det första man då tittar på är ju vilka som finns i riksdagen. Men börjar man titta utanför så dyker Odenberg upp.

Men vill Mikael Odenberg och kan han verkligen göra comeback som toppolitiker? Ja och nej, säger vännerna. Han är nog smickrad över uppmärksamheten. Om han skulle orka på allvar är en annan sak.

– Partiet vill nog ha något yngre och trendigare. Men jag tror att partiet och Anna skulle behöva stöd av en gubbe med erfarenhet i detta väldigt stökiga läge. Alltså någon som inte är gubbig, men som kan parlamentarismen och förstår hur riksdagen fungerar på djupet. Micke är ju poppis hos både gamla och nya moderater och har kredd hos alla andra också, säger Sven Otto Littorin.

Låt oss stanna där ett ögonblick och fundera över mekanismerna när någon som Mikael Odenberg träder fram i ett parti som Moderaterna, med en konservativ kultur.

– Det går definitivt att göra analysen ur ett könsperspektiv, med en äldre man och en förhållandevis yngre kvinnlig partiledare. Han blir ju den här symbolen för de gamla traditionella moderaterna. En äldre man med lång historia i partiet som inte är rädd att säga sin mening. Han får momentum, säger statsvetaren Jenny Madestam.

Men faktum är att Mikael Odenberg bekräftar normer och utmanar normer på samma gång. I Sverige är åldersgränserna för uppdrag i toppolitiken oftast snäva.

Det har skett en enorm föryngring med skiften i flera partier samtidigt, konstaterar Jenny Madestam.

– Jag tror inte att Mikael Odenberg är aktuell som partiledare. Han är naturligtvis inte lastgammal i en tid när många jobbar till 75, men han är inte sinnebilden för en modern parti organisation. Däremot kan man ju fråga sig om han har en räv bakom örat och vill agera kungamakare. Ser han en annan lösning? En bättre lösning?

Vi frågar Mikael Odenberg.

Nej, säger han. Det finns ingen dold agenda. Han önskar den nuvarande partiledaren all välgång. Det hindrar inte att han vill påverka politiken.

– Jag kan förstå att Fredrik håller en låg profil i den offentliga debatten, efter åtta år som statsminister. Men det finns ju de som har uppfattningen att alla som en gång lämnat ett uppdrag i politiken ska gå och dra något gammalt över sig och hålla käften. Jag har aldrig förstått det. Jag har varit ute ur partipolitiken i tio år, men jag är fortfarande lika engagerad i samhällsfrågor. Och efter tio års karenstid har jag faktiskt ingen anledning att hålla inne med åsikter av lojalitetsskäl, säger han.

Här kommer en äldre man med pondus. Och då lyssnar alla.

– Det är fascinerande faktiskt. Jag var aktiv i ungdomsförbundet länge. Historiskt har jag haft en tuff debattstil. Inte sällan har jag uppfattats som en arrogant jävel. Länge var det sådär att jag kunde känna i riksdagen att sossar och en del moderater undrade vem som släpat in den där slyngeln i rummet. Sedan på ganska kort tid förvandlas man från slyngel till åldrad statsman.

När jag följer Anna Kinberg Batras ganska skakiga resa som Moderaternas första kvinnliga partiledare funderar jag ibland på om det spelar någon roll att hon är kvinna.

– Jag kan tycka lite synd om Anna men jag är inte alls övertygad om att hennes svårigheter är genderrelaterade. Även om hon hade varit en han så hade det varit en jättemarig start. Med Fredrik i kulisserna och otillräckligt med förberedelsetid. Hon kastades in i något som hon i det läget hade svårt att påverka. Det är ju en jättesvår situation.

Och om Anna Kinberg Batra ringer. Vad är  viktigast att säga?

– Jag har haft lite sms-växling med henne.

När då? Efter DN-artikeln?

– Ja, hon skrev några rader.

Och hur var de raderna?

– Jo, de var bra. Vi utväxlade lite synpunkter om sakernas tillstånd.

Hur uppfattar du situationen i partiet?

– Jag skulle nog säga att den är lite bekymmersam. Det känns som att man är inne i en nedåtgående spiral. Då blir man mer ömtålig.

Vad är din bild av Anna Kinberg Batra?

– Det är en begåvad tjej. Hon är inte tappad bakom en vagn. Men hon känns inte riktigt trygg i sig själv. Två som klarar sig bra medialt är ju Ulf Kristersson och Johan Forssell. Tobé blir ju väldigt mycket partisekreterare och det har ibland blivit lite för mycket Bagdad-Bob.

Det finns ju de som sett dig som en partiledarkandidat.

– Ja, jag har sett det i sociala medier. Det där är ju fascinerande.

Vad tänker du om det?

– Dels har Moderaterna en partiordförande, dels är jag inte övertygad om att det som man nu behöver göra är att ge sig ut på jakt efter en påläggskalv i 63-årsåldern. Hahaha. Nej, detta är ingen platsansökan. Jag stänger inte dörrar för politiska uppdrag men jag tänker inte aktivt söka politiska uppdrag heller.

Minister?

– Ja, gärna det. Men jag tänker inte kandidera till riksdagen till exempel.

Vad är drivkraften?

– Jag tycker att det är kul med politik. Jag är ganska debattglad. Jag tycker något. Det delger jag ibland en häpen omvärld!

Foton i text: Magnus Hallgren
