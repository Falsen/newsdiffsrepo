Ewa Stenberg:   Tonläget i den svenska politiken skruvas ner igen
Ewa Stenberg

Oppositionen krävde i juni att regeringen skulle låta bli att lägga fram tre skatter. Nu är det klart att de lyckas stoppa två av dem. Det är väl en seger för oppositionen?

– Ja, oppositionen har räddat småföretagare och människor med inkomster på mer än 38 200 kronor i månaden undan högre skatt. Men framgången är inte odelad. Miljöpartiet får lägga fram en flygskatt, trots att Socialdemokraterna var beredda att släppa också flygskatten. För det gröna partiet, som plågats av svekdebatter både om invandringspolitik och miljöpolitik, är det mycket viktigt.

– Regeringen hoppas vinna på att framstå som den kompromissvilliga och stabila parten. Den har sett att den borgerliga alliansens taktik att hota med misstroendeförklaringar inte är populär hos väljarna. Statsminister Stefan Löfven vill till nästan varje pris kunna skörda den goda ekonomiska utvecklingen, som regeringen hoppa ska ge både nya reformer och röster.Jag skulle tro att regeringen försökt känna in var oppositionens gräns gick och hittat en lösning som båda sidor kunde leva med.

Men varför släppte oppositionen hotet om misstroende när det gäller flygskatten? Det blir ju ett sådant förslag, även om det är lite ändrat?

– Oppositionens taktik har varit att låta de kritiserade skattehöjningarna gå genom riksdagen, men peta fackministern som kan kopplas till skatten. Dock har Centern inte velat rikta misstroendeförklaring mot finansministern, för då är risken stor att hela regeringen faller. Det är mycket svårt att förstå som väljare att ministrar ska petas för att de genomför sin politik, men att skattehöjningarna samtidigt skulle släppas igenom.

– Jag skulle tro att vi ser slutet på denna misstroendeförklaringstaktik från oppositionen. Den är svår att förklara för väljarna och den borgerliga alliansen riskerar att få betalt med samma mynt om den får bilda regering. Det blir svårt att regera i minoritet om ministrarna inte får lägga fram de förslag partiet gått till val på utan att avsättas. Nu skruvas tonläget ner i den svenska politiken igen.

Om oppositionen vill stoppa skatterna, varför har de inte förhandlat med regeringen?

– Det har varit underhandskontakter på olika nivåer mellan regeringen och den borgerliga oppositionen. Och vi har en gammal förhandlare som statsminister. Jag skulle tro att regeringen försökt känna in var oppositionens gräns gick och hittat en lösning som båda sidor kunde leva med. Bortom hårda ord och oförsonlig retorik i det offentliga från båda sidor finns samtal vi inte känner till.

Det finns fortfarande ett misstroendehot kvar – det mot försvarsminister Peter Hultqvist (S) för att han inte informerade statsministern om säkerhetsskandalen på Transportstyrelsen. Påverkas det av dagens händelser?

– Inte direkt. Men om det funnits underhandskontakter om detta finns det troligen sådana om försvarsministerns framtid också. Den frågan är svårare för oppositionen. Den har upprepat att den saknar förtroende för Peter Hultqvist, också efter att ha fått ny information om hans agerande. Förra veckan fick försvarsutskottet sekretessbelagd information om att Försvarsmakten hunnit skydda sin hemliga personal innan de känsliga registren lades ut på entreprenad utomlands.
