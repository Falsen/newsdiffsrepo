Jimmie Åkesson (SD): Statsministern måste avgå
Kalle Holmberg

DN avslöjade på söndagen att Emma Lennartsson, statssekreterare och Löfvens närmaste medarbetare, informerades om it-läckan hos Transportstyrelsen redan i februari 2016.

SD-ledaren säger till DN på måndagen att han ser det som ”helt orimligt” att Lennartsson inte skulle ha berättat för sin chef vad hon fått veta.

– Jag tror inte på det Stefan Löfven säger. Statsministerns närmaste medarbetare får i ett tidigt skede veta att det läcker från Transportstyrelsen. Jag ser det som helt orimligt att denna medarbetare då inte skulle informera statsministern, säger Jimmie Åkesson.

Läs mer: Löfvens närmaste medarbetare avgår efter it-skandalen

Läs mer: Ewa Stenberg: Lennartssons avgång kan vara draget som räddar försvarsministern

Emma Lennartsson, som avgick på söndagen, fick redan i februari 2016, tio månader tidigare än vad som tidigare hävdats, information om den allvarliga it-läckan hos myndigheten. Vid ”minst två möten”, det ena i februari 2016 och det andra ett halvår senare, i augusti, berättade företrädare för säkerhetspolisen att det pågick en tillsyn mot Transportstyrelsen.

I samtal med DN:s Hans Olsson har Lennartsson sagt att hon missade att vidarebefordra det hon fått veta till Löfven, och att ”det misstaget gör att jag känner att jag inte kan ha kvar det här jobbet”.

– Jag tror inte på det, helt enkelt. Här har Emma Lennartsson gjorts till ett bondeoffer, säger Åkesson.

Är du förvånad över denna senaste vändning?

– Egentligen inte, däremot förvånad över att Lennartsson avgick så hastigt. Vi ser här att saken nu kryper allt närmare statsminister Stefan Löfven. Och det är inte förvånande.

Sverigedemokraterna betraktar frågan om misstroendeförklaringar som ”isolerade fall”. Åkesson säger att även försvarsminister Peter Hultqvist måste lämna sin post.

– Men här handlar det mer om att statsministern inte talar sanning. Det är uppenbart att han ljugit svenska folket i ansiktet hela sommaren. Jag vill att Stefan Löfven avgår i dag. Men det lär han inte göra. Vi får i stället väcka misstroende mot honom så fort möjligheten ges, när riksdagen åter har öppnat.
