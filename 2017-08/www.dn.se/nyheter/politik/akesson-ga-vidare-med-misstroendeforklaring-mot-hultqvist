Åkesson: ”Gå vidare med misstroendeförklaring mot Hultqvist”
Mats J Larsson

– Vi har bestämt oss för länge sedan och jag ser inte att något förändrats. Vi tycker att man ska gå vidare med en misstroendeförklaring mot Peter Hultqvist, säger Jimmie Åkesson till Di.

Sverigedemokraterna var i somras först ut med att kräva att ett misstroende i riksdagen skulle riktas mot tre S-ministrar efter att register över bland annat militära fordon och person hanterats av utländsk, icke säkerhetsklassad personal. Två av dessa avgick den 27 juli efter att också de fyra borgerliga partierna krävs samma sak: inrikesminister Anders Ygeman och infrastrukturministern Anna Johansson.

Men efter statsminister Stefan Löfvens regeringsombildning fick Peter Hultqvist vara kvar. Efter att riksdagens försvarsutskott i torsdags frågat ut Peter Hultqvists statssekreterare Jan Salestrand skrev SD:s försvarspolitiske talesperson Mikael Jansson på mikrobloggen Twitter att han tycker att Hultqvist ”känns alltmer oskyldig” och att ansvaret snarare pekade mot statsministern.

När Jansson skulle förklara vad han menade sade han till TT:

– När vårt parti tar ställning är det ju riksdagsgruppen som avgör och jag kommer att rösta som gruppen.

Nu vidhåller SD-ledaren Jimmie Åkesson att partilinjen som gäller är att SD-ledamöterna ska rösta på det misstroende mot Peter Hultqvist som väntas från de fyra borgerliga partierna när riksdagen öppnar den 12 september.

– Det starka skälet är att han haft tidig kännedom om missförhållandena på Transportstyrelsen och inte agerat på ett sätt som jag menar att man som statsråd, försvarsminister och medlem av Säkerhetspolitiska rådet ska agera, säger Jimmie Åkesson i Di-intervjun.
