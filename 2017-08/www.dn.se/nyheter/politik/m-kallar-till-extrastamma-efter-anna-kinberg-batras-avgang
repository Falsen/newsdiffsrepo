M kallar till extrastämma efter Anna Kinberg Batras avgång
Hans Rosén

Enligt partisekreteraren var det ett kort möte i partistyrelsen på fredagsförmiddagen med extrastämman som enda beslutspunkt. Tidpunkt spikades inte, den får arbetsutskottet avgöra i samråd med valberedningen som startar sitt arbete på söndag.

Troligt tillfälle är i samband med den arbetsstämma som redan är inbokad i Örebro 12-15 oktober. Anders Edholm ser som sin främsta uppgift den närmaste tiden att se till att arbetsstämman kan genomföras som tänkt, trots att partiet är sargat av ledarstriden.

– Vi måste se till att vi levererar en väldigt bra arbetsstämma som är något av ett avstamp inför valrörelsen. Det ska fattas beslut på samtliga politikområden efter ett utvecklingsarbete som skett i våra reformgrupper. Det handlar om jobb och ekonomi välfärdsfrågor, trygghet, försvar och så vidare, säger Anders Edholm.

Vägen framåt för att återvinna väljarnas förtroende och ena partiet är enligt honom att anta de nya politiska förslagen och sedan kommunicera dem.

Anders Edholm beklagar att partiet har hamnat i den rådande situationen, med en avgående partiledare och interna strider inför öppen ridå.

– Nu gäller det att hålla ihop vår organisation inför valrörelsen. Framför allt behöver valberedningen ta fram en kandidat som stämman kan ställa sig bakom till 100 procent.

Bara några timmar innan Anna Kinberg Batras beslut att avgå deklarerade både hon själv och Anders Edholm att hon skulle sitta kvar. Partisekreteraren medger att han kanske underskattade kraften i upproret.

– Hade vi sett tidigare att det fanns en så här djup splittring så hade vi kanske kunnat agera annorlunda, säger han.

Nu påbörjar valberedningen arbetet med att hitta en efterträdare. Det är bråttom, menar ordförande Lars-Ingvar Ljungman:

– Jag tror att det är väldigt viktigt att blicka framåt och inte gräva ner oss i det som varit, säger han.

Innan Anna Kinberg Batra ställde sig framför pressuppbådet och meddelade sin avgång hade hon varit i kontakt med Skånemoderaten Lars-Ingvar Ljungman som leder partiets valberedning. Ljungman skred omedelbart till verket.

Läs mer: Anna Kinberg Batra avgår

– Valberedningen har blivit kallad till ett första möte på söndag. Vid det mötet måste vi gå i genom hur processen ska gå vidare och vilken tidplan vi har att hålla oss till, säger Lars-Ingvar Ljungman.

Det är möjligt att namn på tänkbara kandidater kommer upp till diskussion redan då, uppger han.

– Jag vill inte spekulera om enskilda namn eller en profil innan jag har valberedningen samlad.

Processen att hitta en efterträdare blir enligt honom en delikat balansgång mellan å ena sidan effektivitet, å andra sidan att förslaget blir väl förankrat i partiorganisationen. Lars-Ingvar Ljungman påpekar att alla förbund och sidoorganisationer måste få komma till tals och utrymme måste ges för enskilda medlemmars inspel.

Men han ser det som mycket önskvärt att kunna välja en ny partiledare senast i samband med den planerade arbetsstämman 12-15 oktober i Örebro. – Det är klart att det blir märkligt att ha en arbetsstämma utan att ha en partiledare. Alla känner självklart en tidspress, den här situationen är ju inte positiv för partiet. Vi måste komma vidare så fort som möjligt. Samtidigt måste vi ha respekt för att människor behöver betänketid. Det blir en svår balansgång.

Lars-Ingvar Ljungman hör till dem som länge kraftfullt backade upp Anna Kinberg Batra. I en DN-intervju i våras menade han att hennes kritiker var ”så jävla bortskämda” efter framgångarna under Fredrik Reinfeldts tid.

Nu hoppas han som valberedningens ordförande kunna bidra till att hela det söndrade partiet.

– Jag tror att det är väldigt viktigt att blicka framåt och inte gräva ner oss i det som varit under det senaste halvåret. Min lojalitet är med partiet. Jag och andra måste laga ihop det här och se till att förutsättningarna blir så bra som möjligt inför valet 2018.
