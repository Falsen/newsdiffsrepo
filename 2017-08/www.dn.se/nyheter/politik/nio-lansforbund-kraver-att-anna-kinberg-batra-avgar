Nio länsförbund kräver att Anna Kinberg Batra avgår
Mats J Larsson

I onsdags krävde de moderata distrikten i Dalarna, Västerbotten, Uppsala och Stockholms län att partiledaren lämnar sin post. Tidigt på torsdagsmorgonen gick även Gotland ut med avgångskrav.

– Efter att ha pratat med min styrelse står det klart att det saknas förtroende för partiledaren. Det behövs en förändring, säger Gotlandsmoderaternas ordförande Jesper Skalberg Karlsson.

Vid lunchtid på torsdagen gav länsförbundet i Örebro samma besked på en presskonferens.

– Hon når inte ut med den moderata politiken till väljarna och måste kliva åt sidan, säger förbundsordföranden Anders Århlin som så sent som i onsdags var kritisk till partiledaren, men då fortfarande gav henne sitt stöd.

Vid lunchtid gav M-styrelsen i Södermanland också beskedet att länsförbundet vill se en ny M-ledare.

– Förtroendet är förbrukat och Moderaterna behöver en ny riktning och en ny partiledare för att ta oss ur krisen, skriver länsförbundets ordförande Erik Bengtzboe i ett sms till TT.

Vid 14-tiden kom även det besked som väntades från Stockholms stad, och även det förbundet ställer sig bakom, enligt uppgifter till SVT.

Efter att Västernorrland svängt i frågan och runt 16-tiden enligt SR sällat sig till upproret, innebär det att 9 av 22 förbund ställer sig bakom kravet, vilket är mer än en tredjedel, det som är gränsen för att man ska kunna begära en extrastämma i Moderaterna för att rösta om partiledarfrågan.

– Nu önskar vi att partiledaren väger samman alla variabler och själv fattar ett beslut, säger ordförande för moderaterna i Stockholms stad Joakim Larsson, till SVT Nyheter.

Stadens ställlningstagande kan bli avgörande för partiledarens framtid, men en av Stockholmsföreningarnas ordförande ville behålla Anna Kinberg Batra.

– Det är dumt att ifrågasätta henne nu när man inte har en efterträdare, anser Ingebrikt Sjövik, ordförande för M-föreningen på Gärdet.

Länsförbundet i Jämtland Härjedalen ska hålla möte på fredag. En av de länets tyngsta M-politiker, Östersundsoppositionsrådet Pär Jönsson, vill byta partiledare.

– Vi har haft goda chanser att vända saker i och med affären i Transportstyrelsen, men det lyfter inte, säger han till P4 Jämtland.

Förbundsordföranden Saila Quicklund vill avvakta fredagens möte.

– Vi behöver lyssna in och förankra, säger hon.

Hittills denna vecka hade sju länsförbund krävt att en ny partiledare ska väljas på en extrastämma i samband med partiets arbetsstämma den 12-15 oktober. För att få upp frågan på bordet krävs enligt valberedningens ordförande Lars-Ingvar Ljungman att minst åtta länsförbund kräver en extrastämma.

Enligt stadgarna krävs det att en tredjedel av länsförbunden riktar ett sådant krav. Ett annat alternativ är att Anna Kinberg Batra själv ställer sin plats till förfogande.

Moderata ungdomsförbundet (Muf) beslutade efter telefonmöten med förbundsstyrelsen och 25 distriktsordföranden i måndags att ställa sig bakom avgångskraven.

– Där blev det väldigt tydligt att en överväldigande majoritet tyckte att vi skulle gå ut med ett starkt avgångskrav, sade Benjamin Dousa till DN på onsdagen.

Anna Kinberg Batra meddelade på en presskonferens i onsdags att hon inte tänker avgå från sin post.

– Jag ser fram emot att lägga fram och presentera vår nya politik på stämman. Det är det som vi ska lägga kraft på, inte bråka internt, sade hon.

Läs mer: Flera länsförbund kräver att Kinberg Batra avgår

Samtidigt vill flera större länsförbund som exempelvis Västra Götaland behålla Kinberg Batra.

– Det är en besvärlig situation för partiet för nu ägnar vi oss åt att bråka med varandra i stället för att ladda upp inför valkampanjen, säger förbundsordföranden Johnny Magnusson.

Han riktar hård kritik mot sina partiföreträdare i Stockholms län som han menar försöker avsätta sin partiledare med en”publik kampanj” .

– Att byta partiledare i det skede vi är i nu är förkastligt. Det är fel sätt att jobba, säger Magnusson.

Läs mer: Tänkbara efterträdare om Anna Kinberg Batra lämnar
