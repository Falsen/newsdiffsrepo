Rättsläkaren: Jag är säker på att det är en olycka
Katarina Lagerwall

DN har granskat fallet där Esa Teittinen har dömts till 15 års fängelse för mord på 70-åriga Torbjörn trots att ingen har kunnat fastställa dödsorsaken. Torbjörn hittades livlös i badkaret i sitt hem den 14 december 2009. Esa Teittinen har hela tiden hävdat att han är oskyldig. Nu kämpar han för andra gången för att få resning i målet.

I den första resningsansökan 2014 granskade Pekka Karhunen det rättsmedicinska obduktionsprotokollet och uttalade sig som sakkunnig. Pekka Karhunen har lång erfarenhet av rättsmedicin och har gjort flera tusentals obduktioner i rättsfall.

– Jag var kritisk till att domstolen dömde det som ett mord för bevisen är inte starka, säger han.Det är omöjligt att veta om det var vatten eller alkohol utan att göra ett laboratorietest.

Rättsläkares möjligheter att fastställa en exakt dödsorsak kan vara svåra, särskilt om en person är multisjuk som Torbjörn var.

Det här fallet gör det extra komplicerat då det inte sparades några toxikologiska prover från den första obduktionen, till exempel av vätskan i magsäcken, eftersom man inte trodde att det rörde sig om ett mord. Misstanken om att Torbjörn möjligen hade drunknat väcktes bland annat av att det kom mycket vätska ur munnen vid återupplivningsförsöken, enligt räddningspersonalen. Samtidigt hade han druckit mycket alkohol under dagen och fortsatt att supa inne i badrummet.

Enligt rättsläkaren luktade inte vätskan alkohol vid obduktionen.

– Alkohol luktar inte vid en obduktion, det vet alla rättsläkare. I vissa fall kan det göra det men det är omöjligt att veta om det var vatten eller alkohol utan att göra ett laboratorietest, säger Pekka Karhunen.

En annan fråga var hur mycket vatten som fanns i badkaret: Kan Torbjörn själv ha hamnat med huvudet under vattenytan? Mona säger att hon hittade Torbjörn livlös med ”bara huvudet ovanför vattenytan”, och Esa Teittinen säger att han låg ”med vatten till hakan” när han återvände till lägenheten. Någon teknisk bevisning finns inte eftersom vattnet hade tömts ut.

Enligt Monas vittnesmål ska Esa Teittinen sagt att han tryckte ner Torbjörns huvud med ena handen för att dränka honom. Rättsläkaren säger i förundersökningsprotokollet att nack- och huvudskadorna troligen har uppstått av att mannen har ramlat mot en vägg, ett skåp eller liknande.

Att lungorna var kraftigt ”uppblåsta” kunde enligt rättsläkaren bero på drunkning, lungemfysem eller återupplivningsförsök. Torbjörn var rökare och hade kroniskt emfysem och sjukdomen kronisk obstruktiv lungsjukdom (KOL), visade obduktionen. I polisförhöret konstaterar rättsläkaren att det är ”jättesvårt att veta om de uppblåsta lungorna har kommit i samband med någon drunkningsprocess eller om det är sjukdom eller återupplivning eller en blandning av alla tre saker. Och det är mitt problem. Alltså att det som man använder sig av för drunkningsdiagnosen är nästan värdelöst i det här fallet.”

Fyndet av vätska i kilbenshålan (bihålorna) användes som ett tecken på drunkning av domstolarna, men inte heller här kunde rättsläkaren utesluta att det lika gärna kunde bero på återupplivningsförsöken.

Pekka Karhunen drar samma slutsatser. Senare forskning har dessutom avvisat att vatten i kilbenshålan är ett bevis på drunkning eftersom det förekommer där av naturliga dödsorsaker, säger han. Det kan även tyda på en infektion som är vanligt förekommande vid alkoholmissbruk.

– Det är inte ett säkert tecken på drunkning, i alla fall inte när det är en sådan liten mängd, säger Karhunen.

Den blodfattiga, förminskade mjälten som domstolen menar är ett bevis på drunkning, anser Karhunen vara en väldigt vag orsak. Den vanligaste orsaken är i stället anemi (blodbrist), vilket är mycket vanligt hos alkoholister.Jag anser att det inte finns tillräckliga medicinska bevis för att ett mord har förekommit.

Även om det inte går att utesluta drunkning är det Pekka Karhunens uppfattning att det rör sig om en olycka och den mest sannolika dödsorsaken är alkoholförgiftning; gränsen för dödlig dos går vid 3 promille alkohol i blodet eller lägre – Torbjörn hade 3,45 promille. Vätskan i magen tror han beror på att Torbjörn hamnade med munnen under vattenytan och fick en kallsup.

– Jag anser att det inte finns tillräckliga medicinska bevis för att ett mord har förekommit. Därför är jag förvånad över att domstolarna hävdar det, säger han.

Advokat Björn Hurtig lät även Åke Andrén-Sandberg, professor i kirurgi, granska obduktionsprotokollet. Denne kunde inte heller hitta en förklaring på vad som orsakat Torbjörns död, ”än mindre finna några indicier att den avlidna bragts om livet”, står det i resningsansökan.
