Publicerad 2017-08-19


Kvinnor försökte föra bort äldre man
TT

Mannens anhöriga larmade polisen på fredagskvällen efter att ha fått höra från grannar att två kvinnor kommit och hämtat mannen, som bor utanför Arboga. Han följde inte med frivilligt utan tvingades med, konstaterar polisen efter att ha hittat bilen med kvinnorna och mannen.

– De har lurat eller tvingat med sig honom. Mannen är tillbaka och ska inte ha kommit till skada eller ha blivit av med någonting, säger LKC-befäl Magnus Wall vid polisen i Västmanland.

Mannen är i 70-årsåldern och har en begynnande demens, enligt polisen som misstänker att kvinnorna tänkt försöka lura av mannen pengar. Att en äldre person förs bort för att bli bestulen hör till ovanligheterna, enligt Magnus Wall.

– Det vanliga är att de blir lurade i hemmet på en gång, säger han.

De två kvinnorna misstänks nu för olaga frihetsberövande och försök till bedrägeri.
