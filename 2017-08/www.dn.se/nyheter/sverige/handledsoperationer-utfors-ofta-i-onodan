Publicerad 10:00


Handledsoperationer utförs ofta i onödan
Carin Ståhlberg

– Många gånger väljer man operation utan att reflektera. Det är en tradition och det ser bra ut på röntgen. säger Karin Stenström, projektledare på SBU.

Rapporten bygger på internationellt insamlade studier (publicerade 1990–2016) gällande armfrakturer för män och kvinnor med en medelålder på 60 år och äldre.

– När det gäller kvinnor i Sverige så minskar frakturerna en aning, men operationerna ökar, säger Karin Stenström.

Det är alltså inte fler som drabbas av frakturer men när någon drabbas så väljer kirurgen oftare att operera framför andra behandlingsmetoder. En operationsmetod som oftast används är så kallad plattfixation, där en metallplatta fixerar skelettet över frakturen.

– Plattfixation introducerades som en helt ny operationsmetod i början av år 2000 och det är en metod som är otroligt lämplig för svaga skelett. Det var en revolution för oss frakturkirurger när den kom, men metoden har ökat onödigt mycket. Det är möjligt att den har överanvänts, säger Cecilia Mellstrand Navarro, överläkare i ortopedi vid Södersjukhuset i Stockholm.

SBU-rapporten slår fast att vid mindre komplicerade handleds- och axelfrakturer ger behandling med gips eller mitella lika bra funktion efter ett års uppföljning, som en operation.

Kan förklaringen till att man hellre opererar vara att rehabiliteringen blir kortare?

– Vi önskar att vi kunde svara på det men forskningen är för spretig. Vi har inte det svaret. Vi behöver mer forskning, säger Cecilia Mellstrand Navarro.

Av alla frakturer – svåra och lätta – opereras 27 procent.

– Och av dem så uppskattar jag att högst 5–10 procent måste opereras. Men till exempel handledsfrakturer är svårvärderade. Det finns ingen tydlig definition på vem som ska opereras – och vem som inte ska. Det stora flertalet kirurger är vankelmodiga.

Av rapporten framgår också att kvinnor med benskörhet (osteoporos) – som ofta drabbas av frakturer – anser att de får otillräcklig och motstridig information om sin diagnos av vårdpersonal.

– Benskörhet är en diagnos som kommit i skymundan. Det beror på att den inte har någon riktig specialitet, som ortopedi eller endokrinologi, menar Karin Stenström.

Cecilia Mellstrand Navarro är inne på samma förklaring:

– Man tänker att osteoporos är inte mitt bord som ortoped, internmedicinare eller inom primärvården. Det är en grupp äldre kvinnor och de ses inte som någon stark patientgrupp.
