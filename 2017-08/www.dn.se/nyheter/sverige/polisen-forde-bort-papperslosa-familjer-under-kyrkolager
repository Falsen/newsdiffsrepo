Polisen förde bort papperslösa familjer under kyrkoläger
Kalle Holmberg

Representanter för Svenska kyrkan i Malmö reagerar starkt på polisens aktion, som man menar är ett brott mot kyrkofriden, att alla som söker sig till kyrkan måste få känna att där är de trygga.

– Det är en lång, lång tradition. Den människa som kommer till kyrkan är välkommen dit, den ska känna sig trygg där, säger Per Kristiansson, präst i Svenska kyrkan i Malmö, den kyrka som arrangerade familjelägret.

Aktiviteten hade pågått i någon timme när polisen dök upp. Några deltagare lagade mat i köket, andra lekte med barnen ute på gården. Trettiotalet poliser anlände i tio bilar, medförande hundar.

– De knackade på dörren, diakoner på plats öppnade. Samtidigt kom andra poliser in bakvägen i huset, de hade uppehållit sig i skogsområdet intill, gården omringades, säger Per Kristiansson.

Polisen förklarade att en inre utlänningskontroll skulle genomföras och att det inte fanns något att oroa sig för.

– Polisen agerade inte aggressivt, det förekom inget våld. Men diakonerna kunde konstatera att flera bland både barn och vuxna drabbades av starka krisreaktioner på vad som skedde. Det är en sak att, som polisen gjorde, säga till en tioåring att ’det är inget att oroas över’. Vilket följs kort därefter av att barnet ser hur personer förs bort, i stark kontrast till vad som just sades, säger Per Kristiansson.

– De som nu drabbats är för oss inom kyrkan människor på flykt. Vi frågar inte om vilka de är, var de kommer ifrån eller varför, vilka dokument de har eller inte har. De är människor som av någon anledning känt sig tvingade att lämna sina hemländer, säger Kristiansson.

Efter cirka två timmar lämnade polisen gården och tog då med sig fem av de sex familjerna. Makar ska ha skilts åt i några fall. Kyrkan har lyckats få kontakt med samtliga de bortförda, utom en person. Ett antal av de 16 omhändertagna hade förts till Rättscentrum i Malmö, övriga till ett förvar, enligt Kristiansson.

Uppgiften att 16 personer omhändertogs på gården i Kågeröd bekräftas på lördagen av Skånepolisen.

– Det stämmer att polisen genomförde en kontroll enligt utlänningslagen och omhändertog 16 personer. Mer än så kan jag inte berätta eftersom det är en pågående utredning, säger Anna Göransson, presstalesperson hos Skånepolisen, till DN.

Detaljer om hur många av de omhändertagna som var barn respektive vuxna vill inte polisen svara på.

– På måndag kommer vi att komma ut med mer information om ärendet, säger Anna Göransson.
