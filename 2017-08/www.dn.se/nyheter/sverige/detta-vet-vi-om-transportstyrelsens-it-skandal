Detta vet vi om Transportstyrelsens it-skandal
DN

Detta har hänt:

2015: Transportstyrelsens drift av bland annat fordons- och körkortsregistret sköts av Trafikverkets datacentral i Örebro. Men Transportstyrelsen beslutar att outsourca driften.

April 2015: IBM får ett kontrakt på 800 miljoner kronor för att ta över driften. Kontraktet omfattar 1 000 servrar, datahallar och support.

Maj 2015: Transportstyrelsens generaldirektör Maria Ågren beslutar att göra avsteg från tre lagar: Säkerhetsskyddslagen, Personuppgiftslagen och Offentlighets- och sekretesslagen samt myndighetens egna krav på informationssäkerhet.

Juni 2015: Säpo får reda på att driften ska ske i Rumänien och Tjeckien och inleder en granskning. Verksamhet ska även drivas från Serbien, Kroatien, Holland och Finland.

25 november 2015: Säpo rekommenderar omedelbart stopp för outsourcingen.

18 december 2015: Trots Säpos varning så tar IBM över driften.

26 januari 2016: Åklagare inleder förundersökning om vårdslöshet med hemlig uppgift.

19 januari 2017: Maria Ågren får sparken men orsaken är oklar.

6 juli 2017: DN rapporterar att Maria Ågren erkänt och fått strafföreläggande på 70 dagsböter på 1 000 kronor för ”grov oaktsamhet” genom att röja sekretessbelagda uppgifter den 30 september 2015–31 mars 2016.

14 juli 2017: DN avslöjar att driften togs över av dataexperter i Tjeckien och Serbien som aldrig säkerhetskontrollerats.

18 juli 2017: Transportstyrelsens ordförande Rolf Annerberg lämnar sitt uppdrag som en följd av myndighetens it-skandal.

19 juli 2017: DN avslöjar att bland Transportstyrelsens röjda uppgifter fanns information som gör det möjligt att spåra och registrera personer som har hemliga adresser och som lever med skyddad identitet.

20 juli 2017: DN avslöjar att polisens hemliga brotts- och misstankeregister legat åtkomliga för obehöriga. Dessutom kunde datatekniker från Serbien följa trafik mellan Transportstyrelsen och 34 svenska myndigheter på ett extra säkert nätverk, Swedish Government Secure Intranet.

Anita Johansson utses till ny ordförande i Transportstyrelsen efter Rolf Annerberg.

21 juli 2017: DN avslöjar att Transportstyrelsen trots åtgärder fortfarande har mycket dålig it-säkerhet. Av elva uppställda krav blir det underkänt på tio, enligt en intern rapport.

Inrikesminister Anders Ygeman (S) uppger att han hade kunskap om Transportstyrelsens säkerhetsbrister redan i januari 2016. Men infrastrukturminister Anna Johansson (S) fick informationen först den 9 januari 2017.

22 juli 2017: DN avslöjar att svenska statens hemliga agenter inom polis, säpo och försvaret på uppdrag i Sverige och utomlands kan ha röjts genom it-skandalen på Transportstyrelsen.

26 juli 2017: De borgerliga partiledarna väcker misstroende mot de tre S-ministrarna inrikesminister Anders Ygeman, försvarsminister Peter Hultqvist och infrastrukturminister Anna Johansson, som de anser är ytterst ansvariga för att ha äventyrat Sveriges säkerhet. Delar av regeringen samlas för krismöte samma kväll.

27 juli 2017: Stefan Löfven meddelar att han ombildar regeringen. Inrikesminister Anders Ygeman (S) och infrastrukturminister Anna Johansson (S) får avgå medan försvarsminister Peter Hultqvist sitter kvar, meddelar statsministern på en pressträff i Rosenbad.

31 juli 2017: Det framkommer att ett 40-tal myndigheter lagt ut hela eller delar av IT-driften på privata företag, enligt myndigheten Statens servicecenter. Det rör sig om bland andra Skatteverket, Kronofogden och Pensionsmyndigheten.

3 augusti 2017: Flera ledamöter i justitieutskottet uppger för DN att EU- och handelsminister Ann Linde kände till Transportstyrelsens säkerhetsbrister redan i september 2015, flera månader innan hanteringen av känslig data flyttades utomlands.

7 augusti 2017: Försvarsministerns statssekreterare Jan Salestrand kallas till förhör i ett extrainsatt möte med riksdagens försvarsutskott. Syftet är att reda ut exakt när uppgiften om it-skandalen på Transportstyrelsen kom till departementets kännedom.

17 augusti 2017: Transportstyrelsen bekräftar att information om luftfartsskydd, säkerhetskontroller och försvarets civilia bilar kan ha läckt ut i samband med it-skandalen. Samtidigt meddelar riksdagens konstitutionsutskott att de två granskningarna rörande nuvarande regeringens och Alliansregeringens agerande ska vara klara i juni 2018.

22 augusti 2017: DN rapporterar att Transportstyrelsen varnade regeringskansliet redan 2015 för att IBM-projektet förväntades medföra it-säkerhetsrisker. Myndigheten konstaterade att tidspressen kunde leda till ”otillbörlig åtkomst av känslig information”.

25 augusti 2017: Det framkommer att Försvarsmakten fick kännedom om it-skandalen på Transportstyrelsen betydligt tidigare än vad som har varit känt. Redan hösten 2015 vidtogs åtgärder för att skydda hemliga svenska agenter. Däremot fick varken överbefälhavaren eller försvarsministern reda på detta förrän flera månader senare.

27 augusti 2017: Statssekreterare Emma Lennartsson – statsminister Stefan Löfvens närmaste medarbetare – avgår. Orsaken är ny information om hur hon hanterat it-haveriet på Transportstyrelsen.

Så här fungerar en misstroendevotering:
