Ewa Stenberg:   Nya striden står om synen på SD
Ewa Stenberg

Moderaterna har förbryllat väljarna sedan valet. Högerpartiet har drivit fram en decemberöverenskommelse med regeringspartierna som gett Vänsterpartiet stort inflytande. Därefter har M lagt om invandringspolitiken med det uttalande syftet att locka väljare från Sverigedemokraterna. När inte det gick valde Anna Kinberg Batra att öppna dörren för samarbete i sakfrågor med SD i riksdagen. Men hon sade samtidigt att Sverigedemokraterna är ett rasistiskt parti. Det gick inte ihop.

Läs mer: Så gick kuppen mot Kinberg Batra till

Synen på SD kommer att bli en huvudfråga för den eller de som kandiderar till partiledare. De måste – öppet eller inför valberedningen – kunna svara på vilket ben Moderaterna ska stödja sig på. Är SD rasister eller en möjlig samarbetspartner? Svaret avgör hur Sverige kan regeras i framtiden och om det borgerliga regeringsalternativet består. Väljer Moderaterna SD kommer alliansen att sprängas.Svaret på hur partiet ska förhålla sig till SD pekar på olika ordförandekandidater.

Det har funnits en förhoppning om att Moderaterna ska kunna hålla allt öppet och sätta ner foten i regeringsfrågan först när valresultatet är klart. Men väljarna kommer troligen inte att acceptera statsministerkandidater som tittar i taket och visslar när de får frågan om hur Sverige ska kunna styras i det rådande opinionsläget.

Läs mer: Kinberg Batras 958 dagar vid makten

Moderaterna har i och för sig möjligheten att tillsätta en partiledare nu som kan offras efter valdagen 2018 om plan A inte går i lås. Men det är en riskfylld strategi för ett parti som redan tappat mycket förtroende.

Svaret på hur partiet ska förhålla sig till SD pekar på olika ordförandekandidater. Skiljelinjerna är ännu inte tydliga och det är inte så enkelt att det finns två läger. Men hårdraget kan man säga att partiets andra vice ordförande och tillika arbetsmarknadspolitiska talesperson Elisabeth Svantesson tilltalar de konservativa moderaterna mer. Hon har övertygat försvarat öppningen mot SD och gick i spetsen för omprövningen av den gamla invandrings- och integrationspolitiken.

Läs mer: ”Talet Anna Kinberg Batra skulle ha hållit när hon valdes”

Ulf Kristersson är däremot känd för sin liberalism. Partiets ekonomisk-politiske talesperson är huvudkandidat för att ta över, enligt DN:s enkät bland förtroendevalda i Moderaterna. Han sitter i partiledningen och har varit med om att öppna dörren för SD, men interna kritiker mot beslutet har tyckt sig ana en motvilja hos honom. Det återstår att se om han kommer att formulera den offentligt.

Det som talar för att Ulf Kristersson kan bli vald är att han har lång erfarenhet av regering, riksdag och att leda en kommun och ett ungdomsförbund. Han är en avspänd och skicklig talare och debattör.

Läs mer: De tänkbara efterträdarna i M

Det starkaste argumentet emot honom är att han inte förvaltat Moderaternas höga förtroende i den ekonomiska politiken väl. Väljarnas betyg har sjunkit. Han har dessutom ett rykte om sig att ha svårt att fatta beslut.

Ulf Kristersson skriver på sin Facebooksida: ”Frågan om vilken roll jag själv kan komma att spela för Moderaterna i framtiden har inget svar i dag. Den diskussionen kommer jag föra i våra interna samtal”. Det antyder att han kandiderar. Annars hade det ju varit enkelt att skriva motsatsen.Det räcker inte att vara hårdhudad för att bli ny M-ledare, det krävs en hud av pansarplåt och en tydlig riktning.

Det som talar för att Elisabeth Svantesson vill bli nästa M-ledare är att hon rest runt flitigt i landet och förankrat sig hos kommunalråd och lokala företrädare. Så brukar partiledarkandidater göra. Fredrik Reinfeldt gjorde det till exempel innan han valdes.

Läs mer: Han blir ny partiledare – om partikamraterna får välja

Svantessons fördel är att hon är energisk och entusiastisk. Hon har suttit i både en regering och har en riksdagsplats. Men hon har en bakgrund som forskare, vilket gör hennes politiska cv ganska kort. Hon utmärkte sig som arbetsmarknadsminister genom att inte lägga en enda proposition och har en bakgrund i en antiabortorganisation, vilket hennes kritiker brukar påminna om.

Maktspelet i Moderaterna saknar gränser, men partiet måste ta sig samman inför en höst där oppositionen utlovat misstroendeförklaringar mot regeringen. Det räcker inte att vara hårdhudad för att bli ny M-ledare, det krävs en hud av pansarplåt och en tydlig riktning. Väljarna vill ha ordning och reda i ett parti som aspirerar på statsministerposten.
