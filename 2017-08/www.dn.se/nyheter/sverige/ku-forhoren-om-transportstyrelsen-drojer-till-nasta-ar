KU-förhören om Transportstyrelsen dröjer till nästa år
Mats J Larsson

– Regeringen har ju beställt två utredningar som ska vara klara den 31 januari nästa år. Det är ju rimligt enligt min uppfattning att KU inväntar och analyserar dem, säger KU:s ordförande Andreas Norlén (M).

Det innebär att KU-granskningen av it-skandalen som hittills tvingat två S-ministrar att avgå, Anders Ygeman och Anna Johansson, intensifieras först under våren. Men utskottet enades om att granskningen ska vara klar till ordinarie tid, alltså juni nästa år.if(DN&&DN.Ads){DN.Ads.initAd('9ddb7e9f-art1');}

– Vi har enats om att följa ordinarie tidsplan för KU:s arbete. Jag tror att alla är betjänta av att KU gör ett noggrant arbete snarare än ett hastverk, säger Andreas Norlén.

Läs mer: Rapport bekräftar att hemlig information kunde läcka

Samtidigt har KU enats om att det blir två skilda ärenden för de KU-anmälningar som rör den förra borgerliga regeringens beslut att utlokalisera it-verksamhet och anmälningar som rör den nuvarande rödgröna regeringens agerande.

– Det är upplagt så att det blir två olika granskningsärenden, ett som rör den nuvarande regeringen och ett som rör den tidigare regeringen och båda diskuteras här i dag, säger Andreas Norlén.

Men handlar det ändå inte om samma sak?

– KU arbetar normalt så. Vi lägger inte samman två regeringar i ett granskningsärende, säger Andreas Norlén.

Även utskottets vice ordförande Björn von Sydow (S) tycker att det är naturligt att dela upp granskningen.

– Inledningsvis handlar det om att göra så kallad outsourcing och hur säkerhetsaspekter vägdes in i det ställningstagandet. Därefter är det frågan om att tillämpa ett sådant beslut, så vi har funnit att det troligtvis kan vara klokt att ha det i två ärenden, säger Björn von Sydow.

Det första av två utskottsmöten i riksdagen under onsdagen inleddes i KU:s sessionssal vid lunchtid i riksdagen. Det andra hölls i försvarsutskottet där bland andra Jan Salestrand (S), statssekreterare hos försvarsminister Peter Hultqvist, frågades ut.

Läs mer: ”Uppenbart att it-skandalen inte skulle komma ut”

Det väntar en lång och omfattande granskning av Transportstyrelsehärvan i riksdagens konstitutionsutskott, KU. Redan nu flaggar KU-ledamöterna för att en rad statsråd och statssekreterare kommer att kallas till förhör.

- Med all sannolikhet blir det fler än de som media har nämnt hittills. Många är berörda, det är en stor härva, säger Tuve Skånberg (KD).

Även Björn von Sydow (S) räknar med många förhör.

– Vi har diskuterat både statsråd och statssekreterare men det finns också en hel del opolitiska tjänstemän och myndighetsföreträdare som vi kan ställa frågor till, säger Björn von Sydow.

På torsdagen enades KU om ett 20-tal frågor som regeringen ska besvara. Kärnfrågan handlar om att reda ut när informationen kommit till de berörda departementen och till statsministerns kansli.

– Det är centralt att klarlägga vem som visste vad . Vi vill få en grundläggande bild av hur informationen kommit till regeringskansliet och vilka åtgärder som har vidtagits, säger KU-ordföranden Andreas Norlén (M).
