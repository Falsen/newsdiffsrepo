Juridiska experter: Ett ovanligt fall
Katarina Lagerwall

– Det har hänt att personer har dömts för mord när man inte har hittat en kropp. Men då ska man vara väldigt, väldigt säker på att den personen har mördat offret. I det här fallet låter det som en svaghet att man inte kan fastställa att offret har dött av någon yttre påverkan, säger Simon Andersson (bilden), doktor i processrätt vid Stockholms universitet.



DN har i tidigare artiklar skrivit om Esa Teittinen som är dömd till 15 års fängelse för mord på 70-åriga Torbjörn – trots att ingen har kunnat fastställa dödsorsaken. Torbjörn hittades livlös i badkaret i sitt hem den 14 december 2009. Esa Teittinen har hela tiden hävdat att han är oskyldig och kämpar nu för att få resning.

Mord är ett av de allvarligaste brotten i svensk lag och då är det särskilt viktigt att klargöra varför man har dömt för det brottet: Det måste vara ställt utom rimligt tvivel att personen har mördat, enligt Andersson.

Domstolens uppgift är att värdera den bevisning som läggs fram av åklagare och försvar, som bland annat kan vara rättsläkarens obduktionsprotokoll. Det ställer i sin tur krav på att ledamöterna förstår experternas utlåtanden.

– Man ska inte nödvändigtvis behöva specialistkunskaper utan det är exempelvis rättsläkarens sak att förklara vad de anser har skett och vad fynden tyder på. Men det finns fall där domstolen har missförstått utlåtanden om exempelvis narkotikahalt och då har personen felaktigt dömts, säger Simon Andersson.

Läs DN:s granskning av Esa Teittinen-fallet

Han har läst hovrättens dom i målet med Torbjörn och drar följande slutsats: Då den medicinska utredningen inte kunde ge ett säkert svar om dödsorsaken sker bedömningen utifrån vilken vikt rätten lägger vid rekonstruktionen och vittnets (Monas) uppgifter.

Här är hovrätten inte enig: Majoriteten av ledamöterna lägger stor vikt vid rekonstruktionen och vittnesmålet, medan minoriteten ifrågasätter den bevisningen.

– Fallet illustrerar att domare kan värdera samma bevisning på olika sätt, och alltså komma fram till olika slutsatser utifrån samma beslutsunderlag, säger Simon Andersson.

Om en person anser sig ha blivit felaktigt dömd för ett brott kan denne söka resning hos Högsta domstolen. Ett sådant exempel är det aktuella Kalamarksfallet där morddömde Kaj Linna fick resning och friades.

Men det är ytterst få fall som prövas på nytt. Vilket har sin grund i rättssystemets ”orubblighetsprincip”, som innebär att en dom som vunnit laga kraft ska stå fast.

– Det är svårt att beviljas resning, många menar att det är för svårt, säger Jack Ågren (bilden), universitetslektor i straffrätt vid Stockholms universitet, och tillägger:

– Resning i sig innebär inte heller att det blir en ändring av domen så att man alltid frikänns, det innebär bara att man prövar fallet i domstol igen.

För att Högsta domstolen ska bevilja prövning krävs att det ska ha kommit fram nya bevis eller omständigheter som inte tidigare har lagts fram, och som sannolikt skulle ha lett till ett frikännande eller att brottet skulle ha gett ett mildare straff. Andra skäl kan vara om det i övrigt finns synnerliga skäl att pröva frågan om den tilltalade har förövat det brott han eller hon har dömts för, eller om den rättstillämpning som ligger till grund för domen, uppenbart strider mot lagen, uppger Jack Ågren.

Hur många potentiellt felaktigt dömda som sitter i fängelse i Sverige går inte att veta. Jack Ågren hänvisar till en rapport av dåvarande justitiekansler Göran Lambertz från 2006 som visade ett antal brister i rättssäkerheten i en handfull fall.

Är det för lätt att bli dömd för brott i Sverige?

– Det beror på vad man menar. Det ställs med rätta höga beviskrav i brottmål. Åklagarens bevisning måste visa att det är ställt utom rimligt tvivel att den tilltalade gjort sig skyldig till brott. Så med den utgångspunkten ska det inte vara lätt att bli dömd för brott.

– Då ska också beaktas att åklagaren innan åtalet väcks har prövat förutsättningarna för en fällande dom. Anser åklagaren att brott inte kan bevisas ska denne inte väcka åtal. Det hindrar naturligtvis inte att man kan ha synpunkter på till exempel kvaliteten i vissa förundersökningar och på hur domstolar värderar bevisning. Det faktum att det finns dömda som beviljats resning och som sedan frikänts ger visst stöd för att det kan bli fel ibland, säger Jack Ågren.

Läs mer: Rättsläkare: Jag är säker på att det är en olycka
