Guatemala uppges neka Kompass som ambassadör
Mattias Mächs/TT

Uppgiften förekommer i en ledarartikel i den guatemalanska tidningen El Periódico. Artikeln handlar om att landets president Jimmy Morales påstås vilja att chefen för Internationella kommissionen mot straffrihet i Guatemala (CICIG) lämnar sin post. Kommissionen har varit framgångsrik i att avslöja stora korruptionshärvor i landet.

Enligt artikeln har Morales begärt ett möte senare i dag med FN:s generalsekreterare Antonio Guterres för att framföra sitt önskemål.if(DN&&DN.Ads){DN.Ads.initAd('69212774-art1');}

Apropå detta skriver artikelförfattaren att presidenten redan ”har nekat godkännandet av en av de mest erfarna och respekterade diplomaterna på global nivå, Anders Kompass, som Sverige föreslagit som ambassadör i Guatemala”.

UD har ännu inte bekräftat uppgifterna om att Anders Kompass inte godkänts som ambassadör, utan ber att få återkomma.

När TT når Anders Kompass berättar han att UD instruerat honom att inte uttala sig för medier i detta skede.

CICIG har sedan 2007 bistått Guatemalas myndigheter i arbetet mot korruption och straffrihet, vilket bland annat lett till avslöjanden om brottssyndikat med kopplingar ända upp på regeringsnivå under den förra presidenten Otto Pérez Molina.

Sverige är en av de största biståndsgivarna till CICIG.

Anders Kompass var tidigare chef på fältavdelningen inom FN:s kontor för mänskliga rättigheter. Men 2015 stängdes han av från posten efter att han larmat om att FN-soldater begått sexuella övergrepp mot flera barn i Centralafrikanska republiken.

Han har sedan dess varit Latinamerikaexpert åt UD.

I en intervju förra året med tidningen Vi beskriver han erfarenheterna från tidigare posteringar i bland annat Guatemala:

– I Colombia, Guatemala, El Salvador och Mexiko minns man mig som en jobbig typ som det inte gick att tysta.
