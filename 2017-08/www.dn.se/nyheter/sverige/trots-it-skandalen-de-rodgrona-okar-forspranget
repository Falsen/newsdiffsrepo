Trots it-skandalen – de rödgröna ökar försprånget
Hans Olsson

Sommarens skandal kring Transportstyrelsen och den påföljande regeringsombildningen har inte gett några stora avtryck i opinionen. I augustimätningen från DN/ Ipsos får Socialdemokraterna 29 procent av väljarstödet, samma notering som partiet hade i juni.

Läs också: Transportstyrelsen varnade regeringen för säkerhetsriskerif(DN&&DN.Ads){DN.Ads.initAd('02099cbb-art1');}

Samtidigt är förändringarna för de borgerliga partierna små. Opinionsraset för Moderaterna ser ut att ha avstannat men för alliansen som helhet innebär den senaste mätningen att de borgerliga har hamnat på efterkälken i förhållande till de rödgröna.

De tre rödgröna partierna får sammanlagt 42 procent av sympatierna medan de borgerliga samlar 37 procent. Kristdemokraterna hamnar återigen under riksdagsspärren med tre procents väljarstöd vilket, om det vore val i dag, skulle innebära ett ännu svagare stöd för det borgerliga blocket.

Enligt Ipsos opinionschef David Ahlin har de borgerliga partierna uppenbarligen inte vunnit förtroende för sin hantering av turerna kring Transportstyrelsen. En förklaring kan vara att många väljare har haft svårt att sätta sig in i alla detaljer om vem som egentligen bär ansvaret.

– I sådana lägen brukar många väljare fråga sig om partierna agerar för Sveriges bästa och där verkar alliansen ha hamnat lite snett. De borgerliga har inte läst av eller förstått hur väljarna uppfattat strategin att rikta misstroendehot mot en rad ministrar, säger David Ahlin.

Det samlade stödet för de borgerliga i augustimätningen ligger två procentenheter under det senaste valresultatet.

– Med ett år kvar till nästa val innebär det att alliansen har misslyckats med att öka väljarstödet som regeringsalternativ, säger David Ahlin.

För Sverigedemokraterna ser läget mer stabilt ut och partiet är för femte mätningen i rad näst största parti. SD får 19 procents stöd i augustimätningen, vilket är sex procentenheter över valresultatet och helt i linje med vad partiet noterat de senaste månaderna.

Enligt DN/Ipsos anser fyra av tio väljare att Sverige är på väg åt fel håll – trots att ekonomin just nu går urstarkt och arbetslösheten krymper. Enligt David Ahlin är det ett tecken på att väljarna inte är nöjda med hur de nuvarande partierna lyckas förmedla sin vision om framtiden.

– Det finns utrymme för någon att kliva fram och ta rollen som den som står för förändring. Väljarna söker något eller någon som kan bryta dödläget och ge hopp om en positiv förändring. Men det kräver mod och ett uppbrott från de låsningar som just nu finns i partipolitiken, säger David Ahlin.
