Maria Ågren: Jag lämnade löpande information till regeringen
Kristoffer Örstadius

Regeringskansliet begärde i juli att Statens ansvarsnämnd ska pröva om Maria Ågren ska avskedas från sin nuvarande anställning.

Hon fick sparken från Transportstyrelsen i januari 2017, men som generaldirektör omplaceras man då istället till en tjänst på Regeringskansliet. Placeringen brukar kallas för ”elefantkyrkogården”.

Läs även: Jimmie Åkesson (SD): Statsministern måste avgå

Men Maria Ågren har tagit strid för att få behålla sin tjänst. Tillsammans med sin fackliga företrädare begärde hon ett möte med Statens ansvarsnämnd. Mötet hölls i tisdags förra veckan. I protokollet, som blev offentligt på måndagen, ger Maria Ågren sin bild av hanteringen av it-skandalen, som Expressen var först att rapportera om.

Hon medger att hon gjort sig skyldig till ”en vårdslös handling som är allvarlig”, men säger samtidigt att hon hela tiden har varit transparent med sitt handlande och ”lämnat löpande information till Transportstyrelsens styrelse och till näringsdepartementet”. Hon säger också att hon vid tillfällen sökt vägledning i frågan från Regeringskansliet.

”Från departementet uppfattade hon att det inte var ett alternativ att backa i processen”, säger hon vidare.

I april 2015 fick IBM ett kontrakt på 800 miljoner kronor för att ta över Transportstyrelsens it-drift. Det bestämdes att den skulle förläggas till underleverantörer i utlandet. I maj 2015 fattade Maria Ågren det beslut som har varit centralt i den här historien. Hon beslutade då att göra avsteg från lagens krav på säkerhetskontroll av den utländska personalen för att snabba på processen, något som var i strid med flera lagar.

I januari 2016 inledde åklagare en förundersökning om vårdslöshet med hemlig uppgift. I juni 2017 godkände hon ett strafföreläggande, något som DN kunde avslöja den 6 juni 2017.

I Statens ansvarsnämnd argumenterar Maria Ågren även för att en uppsägning skulle betraktas som dubbelbestraffning – att hon då både skulle få strafföreläggande och bli av med jobbet. Hon säger även att hon har ”28 år av prickfri och lojal statlig tjänstgöring bakom sig, varav 15 år som GD”.

När hon blev införstådd i bilden av problematiken, ”vidtog hon alla tänkbara åtgärder för att höja säkerheten och minska risken för skada”.

Statens ansvarsnämnd räknar med att fatta beslut i slutet av september 2017. Hon har i dag en lön på 115.200 kronor i månaden.
