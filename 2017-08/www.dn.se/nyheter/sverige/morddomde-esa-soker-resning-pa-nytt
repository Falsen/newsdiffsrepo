Morddömde Esa söker resning på nytt
Katarina Lagerwall

– Jag hoppas att Esa får fira jul i frihet. Det är helt uteslutet att det blir en ny rättegång med det här bevisläget. Det skulle bli en fars, säger Marko Tuhkanen.

DN har tidigare skrivit om fallet där Esa Teittinen har dömts till 15 års fängelse för mord på 70-åriga Torbjörn trots att ingen har kunnat fastställa dödsorsaken. Torbjörn hittades livlös i badkaret i sitt hem den 14 december 2009. Esa Teittinen har hela tiden hävdat att han är oskyldig.

Läs mer: Esa dömd till 15 års fängelse – utan teknisk bevisning.

DN:s granskning visade att utredningen hade stora brister, bland annat saknades teknisk bevisning och polisen gjorde ingen brottsplatsundersökning på platsen.

Åklagarens tyngdpunkt i bevisningen blev i stället Monas vittnesmål, en kvinna som tillsammans med Esa befann sig i lägenheten när Torbjörn dog. Hon pekade ut Esa Teittinen som skyldig i förhör efter att polisen påstått att Esa hade pekat ut henne som mördare – något som inte finns dokumenterat i förhörsprotokollen.

I förhören framgår att Mona lämnar motstridiga och osanna uppgifter, trots detta baseras såväl tingsrättens som hovrättens utslag på Monas vittnesmål eftersom det saknas tekniska bevis.

Den första resningsansökan som lämnades in till Högsta domstolen (HD) 2014 hade fokus på omständigheten att ingen rättsläkare hade kunnat fastställa hur Torbjörn dog. I den nya resningsansökan, som kommer att lämnas in de närmaste dagarna, har Marko Tuhkanen även granskat Monas vittnesmål: En 15 sidig bilaga ”som visar att hon är mytoman”.

– Hennes vittnesmål bygger på lögner som kan räknas i hundratal. Det är ny bevisning för det har inte varit känt tidigare för domstolar att hon har ändrat sig punkt för punkt, säger han, och jämför med Kaj Linnas fall.

– Där var det en enda omständighet om att huvudvittnets uppgift om en mastuppkoppling inte stämde som ledde till att han fick resning. Vi har ett huvudvittne som kommer med samtliga uppgifter som är felaktiga.

När det gäller dödsorsaken lägger Marko Tuhkanen fram ny forskning av flera experter som bland annat säger att förekomsten av vätska i kilbenshålan (bihålor) inte är ett säkert tecken på drunkning och att det är medicinskt omöjligt att svälja vatten vid dränkning. Dessutom ifrågasätter Anders Eriksson i rättsliga rådet hur domarna har kommit fram till att Torbjörn kan ha blivit dränkt. Marko Tuhkanen anser att den nya bevisningen borde vara tillräcklig för ett frikännande.

Läs mer: Rättsläkaren: Jag är säker på att det är en olycka.

– Det är naturligtvis inte möjligt att ha en rättegång när expererter säger att Torbjörn inte har drunknat. Alla våra trumfkort bygger på objektiva fynd som inte går att ifrågasätta, säger han.

Den tredje punkten i resningsansökan gäller bristerna i utredningen, bland annat är inte förhör med tre vittnen med i förundersökningen eller i den så kallade slasken. Det ska även saknas ett av de avlyssnade telefonsamtalen mellan Esa och Mona som polisen gjorde i hemlighet där Mona frågar om han vet hur Esa har dött. Något som motsäger hennes vittnesmål. Och att polisen har använt sig av olagliga förhörsmetoder.

Marko Tuhkanen menar att detta visar att åklagaren genom att undanhålla bevis som är till Esas fördel har vilselett domstolen.

– Det talar för att Esa inte har fått en rättvis rättegång och visar att man genomgående fuskar med sanningen. Allt som inte visar Esas skuld verkar ha hamnat i papperskorgen, säger han.

Den erfarna advokaten Björn Hurtig som ansvarade för EsaTeittinens första resningsansökan, var övertygad om att han skulle beviljas resning eftersom han ansåg att Esa var klart feldömd. Ändå blev det avslag av Högsta domstolen, vilket förvånade Hurtig.

Läs mer: Juridiska experter: Ett ovanligt fall.

Vad är det som gör att du är så säker på att Esa Teittinen beviljas resning nu?

– Allt det här vi lägger fram är nytt, allt är nya omständigheter och så starka att de var för sig hade räckt till resning. I min värld är det omöjligt att blunda för det. Det vi har anfört måste Högsta domstolen ta del av. Men när det har gjorts finns inte längre sannolika skäl att Esa kan vara misstänkt. Därför ska han släppas, säger Marko Tuhkanen.

Skulle det ändå bli ett avslag tänker Esa Teittinen fortsätta kämpa för att få upprättelse.

- Högsta domstolen är inte sista instans. Om vi inte får resning går vi vidare till Europadomstolen, säger Marko Tuhkanen.
