Nyheten som skakade världen – här är berättelsen om Kim Wall
Måns Mosesson

De hittar varandra direkt, när de slutkörda och lättade bestämmer sig för att ta en öl efter provet.

Caterina Clerici från Milano, Kim Wall från Trelleborg – de pluggar båda redan utomlands men vill vidare, ut och framåt. Det är därför de just har suttit i en skolsal i London och svettats över antagningsprovet för att komma in på universitetet Columbias ansedda journalistutbildning i New York.

Över ölen är det som att de intervjuar varandra, om politik, om kultur, om varandras biografi.

För Kim Wall har det egentligen aldrig varit tal om någonting annat än journalistik: hon har vuxit upp med en pappa som är pressfotograf och en mamma som är reporter på Trelleborgs Allehanda. Som barn har hon suttit i baksätet när föräldrarna har varit på väg ut på uppdrag, insett att journalistik både mättar och matar nyfikenheten.

För nyfiken är hon, Kim Wall. Vaken och bubblande, med öppna ögon och en känsla av att världen river i henne.

Efter utbildningen på Columbia i New York – till sin förvåning blir de båda antagna – börjar Wall och Clerici att skriva reportage ihop.

Den två år yngre vännen imponeras av hur Kim Wall får människor att slappna av, att öppna upp, en berättande reporters främsta egenskap.

– Jag minns när vi var i Haiti, berättar Caterina Clerici. Vi skulle träffa en voodoopräst som inte riktigt ville prata med oss. Då började Kim snacka om hans tröja, som hade ett tryck med Justin Bieber, popartisten. Kim hittade blixtsnabbt en gemensam nämnare, oavsett vem hon träffade.

•••

Refshalvön ligger i Köpenhamns hamninlopp, en medfaren och sjabbig landtunga där färgen har flagnat från de gamla industrilokalerna och grabbar på svensexa skjuter paintball på grustagen.

Vid halvöns fot, under en enorm graffitimålning av en varg, ligger en gammal skeppshangar. Där inne lyfter mjukvaruutvecklaren Rune Henssel upp en spetsig kon i sin famn. Han har gjutit den i kolfiber, nu ska den sättas längst upp på den sju meter långa raket som ligger uppställd i hangarens mitt, bli farkostens nos.

Rune drömmer sig ett tiotal år fram i tiden, till när amatörföreningen Copenhagen Suborbitals blir först i världen att skicka en amatörastronaut upp i rymden i en hemmagjord raket. Det är målsättningen.

Rune Henssel, till vardags mjukvaruutvecklare, på fritiden en av entusiasterna hos Copenhagen Suborbitals, visar raketen som är tänkt att skjutas upp inom kort. Foto: Anders Hansson

– Om mänskligheten ska överleva så måste vi kolonisera rymden, säger Rune. Och blir det vi som lyckas skicka upp en amatör först så kommer hela världens blickar att riktas mot oss. Några små danskar, som gör det här för en budget som är mindre än vad Nasa lägger på kaffebröd.

Copenhagen Suborbitals har dock en konkurrent, som vill hinna före upp mot stjärnorna. De driver sin verksamhet i en brunrostig plåthall snett över grusplanen och kallar sig för Raket-Madsens Rumlaboratorium.

Rymdlaboratoriets fixstjärna, den 45-årige Peter Madsen, har länge varit känd i Danmark som en särling som drömmer om mörka djup och extrema höjder. Redan som ung tonåring bygger han sin första raket av avloppsrör, salpetersyra, en blomsterspaljé och rengöringsmedel. Han skjuter upp den bakom fotbollsplanen på skolgården.

Det är Peter Madsen som har startat även Copenhagen Suborbitals, men efter att ha gjort sig omöjlig där – bland annat genom att attackera de andra medlemmarna i gruppmejl till hela föreningen – utesluts han ur sitt eget sällskap år 2014 och startar ett nytt.

Därav denna rymdkapplöpning i Köpenhamns hamninlopp.

•••

De senaste månaderna har varit särskilt intensiva för de båda amatörföreningarna. De har spurtat för att hinna först med att skjuta varsin raket kring 14 kilometer upp i luften, från ett område i vattnet utanför Bornholm.

Båda lagen har fått tillstånd av myndigheterna att genomföra uppskjutningarna den sista helgen i augusti, så innan dess behöver Raket-Madsens Rumlaboratorium frakta en avskjutningsramp till Bornholm.

Polischef Jens Møller håller presskonferens om utredningen av Kim Walls död. Dna från torson som hittades i Køgebukten stämmer överens med Kim Walls. Foto: Anders Hansson

Rampen skall transporteras med hjälp av UC3 Nautilus, en 18 meter lång ubåt som Peter Madsen själv har byggt och döpt efter kapten Nemos farkost i Jules Vernes saga "En världsomsegling under havet".

Innan transporten av rampen ska Madsen göra en åktur på ubåten ihop med en svensk journalist. Hon har mejlat och förklarat att hon jobbar för det amerikanska teknikmagasinet Wired och gärna vill skriva ett porträtt av honom.

•••

Efter utbildningen i New York radar de prestigefyllda uppdragen upp sig.

Kim Wall skriver om Havannas underjordiska internetkurirer för det anrika amerikanska magasinet Harper's, om kinesiska investerare som tar över ett köpcentrum i Kampala för den hippa tidningen Vice, om vampyrer och hipsterskägg för brittiska The Guardian.

Hon dras åt det lite skruvade, särskilt när det går att koppla till storpolitik – med sina kollegor kan hon diskutera offentliga handlingar i samma andetag som hon bubblar över att popstjärnan Shakira har blivit gravid.

Hon är en ung och orädd reporter som skriver fram stämningar och scener, finner sin röst. För sin berättelse om kärnvapenproven på Marshallöarna blir hon belönad med det prestigefyllda Hansel Mieth-priset för bästa digitala reportage.

Måhända ser det mer glamouröst ut än vad det är: att frilansa på den internationella marknaden är stentufft. Ofta åker Wall för egna pengar till en plats enbart för att göra research, testa om hypotesen håller, om där verkligen finns en story. Först därefter är det läge att söka stipendier och hitta en uppdragsgivare.Hon är en ung och orädd reporter som skriver fram stämningar och scener, finner sin röst.

Kim Wall pratar en del om branschens tuffa villkor nu under sommaren, när hon besöker New York och sover över i Caterina Clericis lägenhet i Brooklyn.

Wall är där för att göra den vanliga rundan på Manhattan: fika med redaktörer, visa upp sig, påminna om att hon har idéer som behöver publiceras.

De två vännerna är på en lång promenad i East Village när Kim Wall berättar om sina planer att flytta till Peking till hösten. Hon känner att hon har arbetat upp så pass många kontakter på tidningshusen i USA och Storbritannien att hon nog skulle klara det ekonomiskt, och det behövs en ung röst för att läsarna skall förstå det spirande, dynamiska Kina.

Dessutom, och det här tycker Wall är viktigt – det är dags för en ung kvinna att fylla de gamla manliga korrespondenternas skor.

•••

Peter Madsen växer upp ensam med en far som luktar musk och cigarrer, är våldsam och auktoritär och förbjuder sonen att träffa sin mamma. Visserligen har fadern ett gott öga till Peter – åker in till staden och köper salpetersyra till experimenten – men han slår Peters halvbröder.

När Carl Madsen dör behåller Peter en hammare, ett stämjärn och en bågfil från sin pappa, resten säljer han på loppmarknad. I biografin "Raket-Madsen – Danmarks gør-det-selv astronaut" beskriver han faderns död som när en del av en rymdraket faller ner i havet: aldrig mer kontakt.

Peter Madsens liv präglas av den typen av uppbrott.

Han hoppar av ingenjörsstudierna så fort han har lärt sig det han behöver för att bygga en raket. Likadant är det med svetsarutbildningen.

På en anslagstavla hos Copehagen Suborbitals sitter bilder av Peter Madsen trots att han brutit sig loss och startat eget. Foto: Anders Hansson

Efter att med fara för andras liv ha sprängt en raket i luften och utvecklat ett explosivt bränsle av koncentrerat väteperoxid blir han utesluten ur den danska klubben för rymdamatörer.

Det tycks finnas en gränslöshet i hans beteende, en lynnig oberäknelighet. Där bor en kreativ dynamik, men också någonting mer destruktivt.

Han saknar inte självinsikt, vet att han är svår att jobba med, beskriver i biografin sig själv som en hövding omgiven av indianer, tror inte på demokrati när det kommer till att bygga raketer och ubåtar.

När konflikten med Copenhagen Suborbitals är som mest upptrissad, i februari 2014, skriver han på sin blogg: "Primadonnor är bara fullkomligt omöjliga. De har ett helvetes ego och ett helvetes temperament och går inte att styra. De är svåra att samarbeta med, allt det goda till trots. Jag vet inte om jag har några av primadonnans goda egenskaper, men jag har helt klart några av de dåliga".

•••

Klockan är runt sju på kvällen den 10 augusti 2017 när Peter Madsen styr ut UC3 Nautilus från hamnen på Refshalvön.

Någon halvtimme senare får en småbarnspappa som är ute på kvällstur med båten syn på den märkliga farkosten. Med sin son i förgrunden tar han ett par bilder på uppfinnaren och journalisten där de står i ubåtens torn. Kim Wall vinkar mot barnet, solen är rosa borta i horisonten, det är en vacker afton.

Härefter är konturerna av händelseförloppet mycket suddiga.

Vad som sker nere i ubåten den här torsdagskvällen vet med säkerhet nämligen bara Peter Madsen, och han sitter för närvarande häktad misstänkt för att ha mördat Kim Wall.

Vad vi vet är att Madsen under kvällen skickar ett sms till en kollega på rymdlaboratoriet och ställer in deras planerade ubåtstur till Bornholm dagen därpå.Uppfinnaren ropar till dem att hålla sig på avstånd, han skriker att han behöver fixa något och att det kan bli lite farligt.

Vi vet också att ubåten är mycket nära att krocka med ett handelsfartyg. Det sker kring midnatt, en bit från Öresundsbron, mellan det danska fastlandet och ön Saltholm. Madsens farkost saknar lanternor och besättningen på handelsfartyget har tur som upptäcker ubåten med hjälp av månens sken, de undviker en kollision med pass trettio meter.

Ett par timmar därefter, halv tre på natten, har Kim Walls pojkvän blivit så pass orolig att han ringer till polisen och anmäler sin flickvän försvunnen.

När kustbevakningen försöker anropa ubåten får de inget svar.

På morgonnyheterna på fredagen är den försvunna ubåten toppnyhet i Danmark och privatpersoner i närheten beger sig ut i sina båtar för att hjälpa till i sökandet.

Kring klockan elva på förmiddagen får Kristian Isbak, en leverantör av marinartiklar, syn på Peter Madsen i Kögebukten, söder om Köpenhamn. Ubåten ligger i ytläge, Madsen står i ubåtens torn.

Fler båtar tillkommer. Uppfinnaren ropar till dem att hålla sig på avstånd, han skriker att han behöver fixa något och att det kan bli lite farligt. Han försvinner ner i tornet och är utom synhåll ett slag, kommer upp igen, gör ett tecken över halsen som för att signalera att något har gått fel. Så hoppar han i vattnet och simmar till en av båtarna, som plockar upp honom.

I Nordhamnen i Köpenhamn står Peter Madsens ubåt uppställd. Foto: Anders Hansson

Samtidigt börjar ubåten snabbt att sjunka, på någon halvminut är den under ytan.

När Madsen möter pressuppbådet som väntar inne i Dragörs hamn så är han samlad, ler in i kameran.

– Jag är lite ledsen, det är klart, säger Madsen. Att se Nautilus gå ner var extremt.

En polisman för honom mot en väntande bil, Madsen har sin kamouflagemönstrade overall på sig.

– Det uppstod ett fel i hennes barlasttank, fortsätter han. Det var inte särskilt allvarligt, förrän jag försökte reparera det. Då blev det plötsligt mycket allvarligt.

Han uppger att han var den enda personen ombord när ubåten sjönk. Under gårdagen hade han haft sällskap av en kvinnlig journalist, han minns bara att hon hette Kim. Henne släppte han av på Refshalvön, säger han, vid en populär sommarkrog som heter Halvandet, runt halv elva på torsdagskvällen.

Polisen tror inte på Madsens berättelse, utan häktar honom misstänkt för vållande till annans död.

Spårhundarna hittar heller inga spår efter Kim Wall på Refshalvön, och när polisens tekniker genomsöker UC3 Nautilus konstaterar de att den inte alls har sjunkit till följd av ett tekniskt fel, som Madsen har påstått, utan att den medvetet har sänkts till havets botten.

•••

Det blir förstås en världsnyhet.

Uppfinnaren och den unga journalisten som försvinner spårlöst från en hemmagjord ubåt.

Spekulationerna tar genast fart: UC3 Nautilus saknar signalsystem och det går därför inte att avläsa hur ubåten har rört sig under natten – polisen utesluter inte att Kim Wall exempelvis har förts till Tyskland.Han säger nu att det har skett en olycka ombord på ubåten. Kim Wall har dött och han har begravt henne till sjöss.

Medan sökandet efter Kim Wall utökas till svenskt vatten och luftrum samlas hennes vänner och kollegor i Facebook-grupper och försöker lugna varandra. Kanske har hon bara hittat världens mest spännande story där kring bukten, någon som det är värt att inte ladda mobilen på några dagar för?

I samband med att Peter Madsen häktas ändrar han sin historia.

Han säger nu att det har skett en olycka ombord på ubåten. Kim Wall har dött och han har begravt henne till sjöss.

Begravt är alltså det ord som Peter Madsen själv använder.

•••

På Refshalvön breder tystnaden ut sig.

På grusplanen, där det för bara ett par veckor sedan rådde febril aktivitet inför de planerade raketuppskjutningarna, är det tomt och stilla.

Skylt utanför Peter Madsens rymdlaboratorium. Foto: Anders Hansson

Utanför ingången till Raket-Madsens Rumlaboratorium sitter en brandgul skylt: "Tillträde förbjudet – risk för spontan självantändning".

En man med vitt skägg och rosa skjorta under overallen öppnar den rostiga plåtdörren.

– Vi vet ingenting, säger han genast.

En ung kille dyker upp bakom honom i dörrspringan.

– Nej, vi vet ingenting, fyller han i. Peter sitter ju i häktet, så vi kan inte nå honom. Vi får se när han kan prata med oss. Raketen ligger här på golvet, men just nu står allt still. Vi bara avslutar några mindre projekt, innan verkstaden stänger ner. Eller kanske stänger ner. Vi vet inte.

Peter Madsen Støttegruppe, en vänförening som i många år har hjälpt uppfinnaren, beslutar sig för att avsluta sin verksamhet helt och hållet: "Projektet bleknar i skenet av den meningslösa förlusten av ett människoliv", skriver de i ett uttalande. "Förtroendet är borta".

•••

Det har blivit måndag den 21 augusti när en cyklist får syn på en kroppsdel i vattnet utanför Svenskeholm, ett friluftsområde som vetter ut mot Kögebukten där Peter Madsen sänkte sin ubåt.

Det visar sig vara en kvinnas överkropp. Polisen kan snabbt konstatera att huvud, såväl som armar och ben, medvetet har skiljts från torson. Dessutom tycks metall ha fästs på kroppsdelen för att sänka den.

En dag senare får polisen träff på den dna de tidigare under veckan har hämtat från en hårborste och tandborste hemma hos Kim Walls familj. Samma arvsmassa finns även i det blod som har anträffas inne i UC3 Nautilus, berättar polischef Jens Møller Jensen på en presskonferens utanför Köpenhamns polishus på onsdagsmorgonen.Misstankarna mot Peter Madsen stärks. Han delges misstanke om mord och brott mot griftefriden.

Nu finns det alltså inte längre varken hopp eller tvivel.

En 30-årig kvinna, en syster och dotter och flickvän, en skicklig reporter på väg ut i livet, är styckad.

Dumpad i havet.

En tv-reporter vänder bort blicken från podiet och stirrar ut mot trafiken, försöker låtsas som att hon inte gråter.

•••

Kim Walls mamma Ingrid skriver en uppdatering på Facebook. Hon önskar att eftervärlden ska minnas hennes dotters yrkesgärning: "Hon lät oss följa med till det jordbävningsdrabbade Haiti, till Idi Amins tortyrkammare i Uganda och minfälten på Sri Lanka", skriver Ingrid Wall. "Hon gav röst åt de svaga, de utsatta och marginaliserade människorna. Den rösten hade behövts länge, länge än. Nu blir det inte så".

Misstankarna mot Peter Madsen stärks. Han delges misstanke om mord och brott mot griftefriden.

Längs med fiskenäten som sträcker sig ut i Kögebukten fortsätter försvarets dykare sökandet efter fler kroppsdelar.

Dykningar pågår efter fler kroppsdelar utanför Amagers sydvästkust. Foto: Anders Hansson

Hemvärnet går längs stenarna nere vid den branta stranden, de söker av hela vägen bort till Dragör, det är sexton kilometer.

Genom dånet av vågor och vind hörs Caterina Clericis röst över telefonen.

– Det är precis den här typen av historier som Kim blev intresserad av, säger hon. Det som gör mig helt ursinnig är att jag vet att Kim hade skrivit om även den här mannen med värme. Hon hade hittat sidorna hos honom som gjorde honom begriplig. Det är så satans plågsamt.

När de skiljdes åt i somras fick Kim Wall bo kvar i Caterina Clericis lägenhet i Brooklyn i några dagar.

– Hon hörde av sig efteråt och berättade att hon hade lämnat en liten present som tack. Jag har inte varit i New York sedan dess och nu bävar jag för att komma hem. Jag tror att det är först då jag kommer att fatta att det här faktiskt är på riktigt. När jag håller Kims present i handen.
