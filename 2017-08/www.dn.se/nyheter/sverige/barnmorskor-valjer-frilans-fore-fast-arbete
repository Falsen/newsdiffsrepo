Uppdaterad Igår

Publicerad Igår


Barnmorskor väljer frilans före fast arbete



Amanda Lindholm


amanda.lindholm@dn.se


Följ skribent




Samtidigt som det kommer löpande rapporter om kris i förlossningsvården väljer allt fler barnmorskor bort landstingsanställningar för att i stället jobba för bemanningsbolag eller via timanställningar.

DN har tagit fram siffror för 19 av de 21 landstingens kostnader för inhyrda barnmorskor de senaste fem åren. År 2012 låg landstingens sammanlagda kostnad för inhyrda barnmorskor på drygt 850.000 kronor. Förra året var samma siffra 15,9 miljoner kronor. Den totala kostnaden för all hyrpersonal låg på 4,6 miljarder under 2016, enligt SKL:s siffror.

Mia Ahlberg är ordförande i Barnmorskeförbundet och säger att fenomenet med hyrbarnmorskor är nytt.

– Det här fanns inte för några år sedan. Vi åkte till Norge tidigare, men nu väljer allt fler att frilansa i Sverige. Det är en sorglig utveckling och visar att landstingen misslyckats med att erbjuda anständiga arbetsvillkor, säger hon.

• Läs mer: Riksmarsch mot BB-krisen i hela landet

Mia Ahlberg är i kontakt med både barnmorskor som lämnar Stockholm för att jobba i andra landsting och barnmorskor som säger upp en fast tjänst för att sedan fortsätta via bemanningsbolag i samma landsting.

– Många gör det för att de är så trötta på arbetsmiljön och situationen, att det inte sker några radikala förändringar trots skriverier och larm. Via bemanningsbolagen är lönen bättre och man styr mer över sin tid.

Utöver de som väljer att arbeta för bemanningsbolag finns de barnmorskor som säger upp sig för att frilansa på timvikariat, vilket inte syns i hyrstatistiken. Både bemanningsbolagen och timvikariaten ger en bättre lön, men är också dyrare för landstingen, säger Mia Ahlberg.

– Timvikariaten och bemanningsanställningarna är symtom på samma sak - barnmorskor tar makt över sitt eget arbetsliv. Något annat som inte syns i statistiken är all övertid många tvingas arbeta, säger hon.

Läs mer: Barnmorskan som sa upp sig: ”Stressen och pressen blev för mycket”

Landstingen som DN pratat med uppger att en inhyrd barnmorska kostar landstinget mellan en och en halv till två gånger så mycket som en anställd barnmorska. Alla landsting och regioner har nyligen kommit överens om att senast den första januari 2019 helt fasa ut hyrpersonal från den dagliga verksamheten och vissa landsting och regioner minskade sina kostnader redan under förra året. Sörmland är ett av dem, men samtidigt som kostnaden för hyrpersonal över lag går ner, ökar kostnaden för inhyrda barnmorskor. På två år har den kostnaden gått från noll till 3,1 miljoner kronor.

– Men vi skulle vilja ha fasta barnmorskor och fylla de vakanta tjänsterna med fasta anställningar, det vore ju bättre för alla. Ekonomiskt också naturligtvis, säger Marja Tuuna Johansson, verksamhetschef på kvinnokliniken på Nyköpings lasarett.

Hon beskriver en utveckling över hela landet de senaste åren där barnmorskor säger upp sig från den landstingsdrivna vården och går till bemanningsföretagen - och när några börjat följer fler deras exempel. Efter sig lämnar de en tom plats som landstingen, på grund av barnmorskebristen, tvingas fylla med en barnmorska från ett bemanningsbolag - som kan vara dubbelt så dyr.

– Jag förstår ju hur den här situationen har uppstått för den här gruppen. Men bemanningsbarnmorskan kostar mer och det blir en kostnad för både kliniken och landstinget. Jag tror att det är viktigt att arbetsgivaren försöker locka till fastanställning genom att arbeta med arbetsmiljö och kompetensutveckling, även om man inte kan konkurrera i lön, säger Marja Tuuna Johansson.

Bemanningsbolaget Sverek, som hyr ut bland annat läkare och sjuksköterskor, började jobba med barnmorskor i början av 2016 och har märkt en ökad efterfrågan sedan dess.

– Vår upplevelse är att efterfrågan har ökat. Det kommer mer avrop (beställningar) nu än tidigare när det gäller barnmorskor, säger operativ chef Klas Karlqvist.

Och det är en trend som Mia Ahlberg från Barnmorskeförbundet är övertygad om kommer att hålla i sig så länge det inte sker en radikal förändring - med framför allt mer resurser till förlossningsklinikerna.

– Om inte politikerna gör något så kommer notan bara att bli högre för landstingen framöver, säger Mia Ahlberg.
