Löfvens närmaste medarbetare avgår efter it-skandalen
Hans Olsson

Hanteringen av it-haveriet på Transportstyrelsen fortsätter att skörda offer i regeringen. Sedan tidigare har inrikesminister Anders Ygeman (S) och infrastrukturminister Anna Johanssn (S) tvingats lämna sina poster. Dessutom hänger fortfarande hotet om misstroende kvar över försvarsminister Peter Hultqvist (S).

Läs även: Ewa Stenberg: Lennartssons avgång kan vara draget som räddar försvarsministern

Nu väljer även Stefan Löfvens statssekreterare Emma Lennartsson att avgå. Hon är statsministerns närmaste medarbetare och den som hanterar det löpande arbetet i statsrådsberedningen. Lennartsson har tidigare sagt att hon fick information först i december 2016 om säkerhetsriskerna som uppstått i samband med outsourcingen av it-driften i Transportstyrelsen.

Nu berättar Emma Lennartsson att det funnits information på tidigare möten som hon deltagit i men att hon då inte uppfattat allvaret i situationen. Det ena ägde rum i februari 2016 och det andra i augusti samma år.

– Jag har närvarat vid minst två möten i justitiedepartementet där företrädare för säkerhetspolisen nämnt att det pågår en tillsyn mot Transportstyrelsen. De har nämnt det i precis så övergripande ordalag, säger Emma Lennartsson.

Hon beskriver att mötena omfattar en lång rad frågor och många olika ämnen. Hon har kvar anteckningar från mötena men säger att hon inte noterat något om att det pågick en tillsyn mot Transportstyrelsen. Hon har heller inget minne av att frågan tagits upp.

– Men det här innebär att jag vid minst två tillfällen har haft tillfälle att ställa följdfrågor. Det har jag inte gjort. Det misstaget gör att jag känner att jag inte kan ha kvar det här jobbet.

Emma Lennartssons avskedsansökan hanterades på ett extra regeringssammanträde sent på söndagseftermiddagen. Hon slutar med omedelbar verkan och får inget avgångsvederlag.

Emma Lennartsson vill inte gå in på några detaljer om vilka som deltagit i de aktuella mötena, hur ofta de brukar äga rum eller vilka ämnen som tas upp eftersom det omfattas av sekretess.

– Det är självklart något som oppositionen kan få reda på via KU men det är inget som vi berättar öppet om i medierna. Jag vill inte gå in på några detaljer. Men jag kan säga att det inte finns någon annan i statsrådsberedningen som haft annan information än den jag har haft.

Säpo har sagt att det här handlade om ett hot mot rikets säkerhet. Varför beskrev de då ärendet övergripande?

– Jag tror att det beror på att de trodde att jag redan hade information från annat håll.

Borde du ändå inte ha reagerat?

– Jo, det tycker jag nu i efterhand. Om det var ett ärende som kom upp så borde jag ha ställt följdfrågor om vad tillsynen handlade om. Det gjorde jag inte.

– Det var en övergripande beskrivning, typ: tillsynen löper på. Generellt i mitt jobb så brukar jag reagera när jag hör ord som problem, konflikt eller motstridiga intressen. Sånt som löper på brukar jag sällan hinna fördjupa mig i. Men i det här fallet borde jag ha gjort det.

Enligt Emma Lennartsson har statsrådsberedningen inte blivit inbjudna till några särskilda möten i den här frågan.

– Det kan jag tycka att vi borde ha blivit av ansvarigt departement. Någon gång efter årsskiftet 2016 hade det varit rimligt att näringsdepartementet gett oss en gedigen information.

Vad säger det om informationsvägarna i regeringskansliet?

– Det är klart att det har brustit här. Men det jag berättar om nu visar att jag hade haft chansen att kunna få information tidigare. Men jag tog inte den.

Du fick information i december men informerade Stefan Löfven först i januari, varför dröjde det?

– Jag fick information den 22 december om att en generaldirektör eventuellt skulle delgivas misstanke om brott. Jag fick uppfattningen att jag skulle få mer information inom kort. Sen fick jag mer information den 9 januari. Då fick jag både information om att det såg ut som att hon skulle delges misstanke om brott och också vad det handlade om men också vilka konsekvenserna var. Att kvalificerade skyddade identiteter kunde vara röjda. Den pusselbiten fick jag först den 9 januari. Då informerade jag statsministern.

Vem gav dig den här informationen?

– I december var det tjänstemannaorganisationen i statsrådsberedningen som i sin tur fått den från justitiedepartementet. I januari var det genom min statssekreterarkollega i näringsdepartementet.

Är det möjligt att det framkommer att även statsministern har suttit på möten där Transportstyrelsen diskuterats men att inte heller han har uppfattat allvaret?

– Nej, det tror jag inte.

Är det här ett sätt för dig att skydda statsministern?

– Nej, det handlar om att vi har gjort den här genomlysningen och att statsministern vill att vi ska vara transparenta i den här frågan. När vi nu har hittat en pusselbit så lägger vi den på bordet.

– Emma Lennartsson är en ytterst kompetent statssekreterare men har i dag redogjort för att hon gjort ett misstag. Hon har dragit slutsatsen att lämna sin tjänst och jag har förståelse för det. Jag önskar henne all lycka framöver, kommenterar Stefan Löfven.
