Bengt Ohlsson:   Min blick kan vara plågsammare än alla öppet rasistiska uttryck i världen
Bengt Ohlsson

I våras skrev jag en krönika om dofter och parfymer. Men blickarna då, hur ska vi ha det med dem? När ska deras laddning nagelfaras och sorteras in i ”strukturer”?

Somliga människor blir föremål för blickar dagarna i ända och är urlessa på det, medan andra hasar sig fram med en känsla av att vara osynliga, och de sneglar förskrämt mot skyltfönstren ibland som för att förvissa sig om att de existerar.

Här kan vi snacka om klyftor och orättvisor.

Blickar är makt. I min överspända medvetenhet därom brukar jag ägna mig åt olika småaktigheter. När jag sitter på ett fik och det kommer in en överjordiskt vacker person brukar jag stirra intensivt på en punkt ungefär en meter ovanför snyggingens huvud. Snyggingen sneglar snart irriterat åt mitt håll – åh fan, är det dags igen, liksom – men hajar sen till och märker att något inte stämmer. (Vad glor människan på? Det måste väl vara mig. Eller...?) Och jag vill gärna tro att mitt nästan-stirrande inte lämnar snyggingen någon ro.

Ibland är jag storsint. Jag kan möta folk på trottoaren som ägnat mycket tid åt att uppnå en viss effekt – kvinnor som klär sig ”utmanande”, mc-killar som klär sig ”hotfullt”, excentriker som klär sig i strid mot ”svensk sjavighet” och styrt ut sig i damasker, promenadkäppar och kravatter i illiga färger – och trots att de varken väcker lust, fruktan eller sjavighet hos mig, utan snarare ett stort vemod, kan jag stirra på dem när de passerar, och det känns som om jag just har gett dem en present. De har jobbat så hårt framför spegeln. Köpt attiraljer och hängt på nätauktioner. En blick är väl det minsta jag kan ge dem?

När jag nyligen körde genom olika sömniga tyska förstäder – Troisdorf, Aplerbeck, Achim – hände det att jag såg cyklande kvinnor i slöja, eller flyktingfamiljer som väntade på sin språkkurs, och det väckte min nyfikenhet eftersom jag vet att landet tagit emot många flyktingar och gjort det med ett kärvt ”Wir schaffen das”, och då händer det – jag kastar en blick ut genom bilfönstret, bara en extra sekund, jag hinner inte ens reflektera över det. Min nyfikenhet finns där, vare sig jag vill eller inte. Den slöjklädda kvinnan på cykeln är en avvikelse, eftersom 98 procent av alla andra kvinnor jag ser i Troisdorf saknar slöja.

Samtidigt tror jag att just den där blicken kan vara plågsammare än alla öppet rasistiska och främlingsfientliga uttryck i världen.

I slutet av åttitalet tillbringade jag en tid i Nicaragua. Världsförbättrare från hela västvärlden samlades för att plocka kaffe och bygga skolor åt sandinisterna. Imperiet och Afzelius stödspelade och draperade sig i rödsvart. Jag var blond, långhårig och hade ring i örat. Folk stirrade klentroget efter mig. Ibland viskade de någon småflinande kommentar åt varandra.

Jag bar stirrandet med jämnmod – till en början. Men allt eftersom veckorna gick mörknade sinnet. Blickarna blev bärare av så mycket annat. Du kommer aldrig att bli en av oss, sa de. Du kan plocka hur mycket kaffe och bygga hur många skolor du vill, men du är och förblir en avvikelse. Vi kommer aldrig att möta dig med någon inkluderande välvilja. Du ser för djävla löjlig ut.

Jag började hata de ständiga påminnelserna. Spände mig inför dem. Såg dem där de kanske inte ens fanns. Bonnrövar! Har ni aldrig hört talas om Joaquin Thåström?

Kan man programmera om sig till att avstå från sidoblicken genom bilfönstret, eller är det en reflex som kommer att finnas kvar tills de cyklande slöjklädda kvinnorna inte längre är en avvikelse? Eller är det ens önskvärt att programmera om sig? Kommer de cyklande slöjbärande kvinnorna att bara känna sig osynliga då?

Kan man med hjälp av kampanjer och frejdigheter på sociala medier uppfostra oss till att fördela blickarna rättvisare, och medvetandegöra oss (herregud, vilken kläm man har fått på det här lingot) om blickarnas makt?

Du tror att jag raljerar. Och det är klart jag gör. Men inte bara. Jag hyser ett slags pervers längtan efter att kulturministern ska ta tag i det här. Men när hon gör det kommer jag att blunda.
