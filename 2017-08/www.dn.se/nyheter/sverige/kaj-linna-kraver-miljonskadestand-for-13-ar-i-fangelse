Kaj Linna kräver miljonskadestånd för 13 år i fängelse
Stefan Lisinski

Kaj Linna vill ha extra pengar för ”försumlighet från svenska staten” i skadeståndsansökan till Justitiekanslern, JK.

– Jag tänker på det usla utredningsarbetet, berättar advokat Thomas Magnusson som företräder Kaj Linna.if(DN&&DN.Ads){DN.Ads.initAd('e7cc42ba-art1');}

Det är särskilt en viktig detalj som Thomas Magnusson tänker på. Polisen kontrollerade aldrig huvudvittnets telefonuppkopplingar, som motsade hans berättelse.

Huvudvittnets berättelse var helt avgörande för att Kaj Linna fälldes för det brutala rånmordet i Kalamark år 2004. När han beviljades resning och friades i juni i år så var det för att huvudvittnets trovärdighet hade försvagats. Nya analyser av hans telefonuppkopplingar bidrog till att domstolen omvärderade hans utpekande av Kaj Linna.

Läs mer: Kaj Linna frias för mordet i Kalamark

Thomas Magnusson menar att de analyserna var möjliga att göra redan när Kaj Linna fälldes och ”rättskatastrofen hade kunnat undvikas”.

När DN år 2006 granskade domen mot Kaj Linna så var det just vittnets mobiluppkopplingar som vi uppmärksammade. De visade att vittnet var på en annan plats än vad han påstod.

Thomas Magnusson och Kaj Linna har ännu inte angett något exakt belopp som de kommer att kräva av staten. Han tror att kravet till staten kan ligga runt 20 miljoner kronor.

– Det här fallet är unikt. Det finns ingen som har suttit lika länge, säger Thomas Magnusson.

Han pekar på att Kaj Linna inte har haft en enda permission under alla år i fängelse och att han helt förlorade kontakten med några av sina barn. Båda hans föräldrar avled i våras, medan han satt inlåst. Kaj Linna erbjöds att delta i begravningen med handfängsel och klädd i Kriminalvårdens kläder. Han vägrade.

Läs mer: Falsk vittnesuppgift fällde Kaj Linna för mord

Kaj Linna ville inte samarbeta med Kriminalvården, eftersom han hela tiden såg sig som oskyldigt dömd. Det har ”inneburit att han vid väldigt många tillfällen suttit isolerad för rapporterad misskötsamhet enbart på den grunden att han hävdat sin oskuld”, enligt ansökan.

Kaj Linna själv bor numera på ön El Hierro som tillhör Kanarieöarna. Han hoppas att JK ska sätta sig in i vad det innebär att sitta inlåst i 13 år. Han är kritisk till att JK enligt praxis sänker skadeståndet per dag, ju längre straffet är.

– Det bygger på idén att man vänjer sig så småningom. Ju mer stryk man får desto mindre känns det. Men det stämmer inte. Ju längre man sitter desto värre är det, säger Kaj Linna.
