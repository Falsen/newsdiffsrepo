Unga demenssjuka får ofta fel diagnos – så känner du igen symptomen
Peter Letmark

Det finns omkring 9.000 personer som har demenssjukdom och som ännu inte har fyllt 65 år. De och deras anhöriga kan fara riktigt illa innan sjukvården upptäcker vad det rör sig om.

Det säger Caroline Graff som är professor vid Karolinska institutet och en av landets ledande demensforskare.

Hon riktar kritik mot Socialstyrelsen för att det inte finns några nationella riktlinjer för den här ömmande gruppen.

Eftersom demens är en sjukdom som förknippas med åldrandet, är det en grupp som samhället är särskilt dåligt på att ta hand om och vårda, menar hon.

– Det här är människor som drabbas hårt och ofta har väldigt svårt att få förståelse för att de har fått en allvarlig sjukdom.

Kunskaper om att demens kan drabba unga individer, som ibland inte är äldre än 20-30 år, saknas även i den svenska sjukvården.

Caroline Graff deltar i ett stort internationellt forskningsinitiativ om sjukdomar som drabbar hjärnan. Inom ramen för det initiativet finns ett mindre projekt som heter Rhapsody.

Projektet har jämfört kunskaperna om demens i länder som Sverige, Tyskland, England, Portugal, Frankrike och Nederländerna. I den jämförelsen utmärker sig Sverige som det sämsta landet när det handlar om att tillhandahålla information om tidig demenssjukdom.

– Sverige hade sämst enhetlig information, om var man vänder sig för att få en diagnos, och hur man sedan går vidare, säger Caroline Graff.

Läs mer: Forskare: Nio viktigaste faktorerna för att slippa demens

Eftersom demens är en sådan allvarlig sjukdom med dödlig utgång och utan att det finns något botemedel, är det särskilt viktigt att få rätt diagnos och en förståelse så tidigt som möjligt, menar hon.

När en ung människa drabbas, kopplas de inledande symptomen ofta till något annat, till exempel missbruk eller psykisk ohälsa som depression eller utmattningssyndrom.

Att inte få rätt diagnos i ett inledande skede påverkar sjukdomsförloppet negativt och försämrar utsikterna för framtiden, menar Caroline Graff.

Den som hamnar fel, till exempel inom psykiatrin, behandlas ofta för tillstånd där ett tillfrisknande kan ta tid, till exempel utmattningssyndrom, depression eller något annat.

– Det gör att vårdapparaten inte alltid väntar sig en förbättring på kort sikt, vilket gör att det kan ta extra lång tid innan man förstår att det kan vara en demenssjukdom och slussar patenten vidare för utredning.

Men även den som har turen att få träffa en specialist på ett tidigt stadium, och som får en korrekt diagnos, hamnar i en särskild kategori bara på grund av sin unga ålder, enligt Caroline Graff.

– Det beror på att det finns en vedertagen gräns för demensinsatser som är satt till 65 år, säger hon.

Det gör att en ung människa med demens ofta tas om hand av Socialtjänstens handikappomsorg. Eller blir sjukskriven i hemmet utan samma planerade stöd som finns för den som befinner sig i sjukvårdssystemet.

Ett annat problem med att det inte finns några nationella riktlinjer för den här gruppen, är att behandlingen varierar mellan olika delar av landet.

– Det gör att de blir helt utlämnade till hur sjukvården ser ut i den delen av landet där de bor. En del hänvisas till primärvården som varken har kunskaperna eller erfarenheterna att ta hand om den här speciella gruppen.Det gör att de blir helt utlämnade till hur sjukvården ser ut i den delen av landet där de bor.

Alla som misstänks ha en tidig demenssjukdom bör så snabbt som möjligt remitteras till en specialistklinik som kan ställa diagnos. Därefter ska den kliniken ansvara för att följa personen genom hela vårdkedjan, anser Caroline Graff.

– Dagens system, att det är upp till varje landsting att bestämma hur vårdkedjan ska se ut - med utredning, diagnos, medicinsk behandling och omvårdnad – fungerar inte, säger Caroline Graff.

Det behövs ett teamarbete: patient, partner och barn behöver stöd, och arbetsgivaren måste få information, menar hon.

En familj med barn som plötsligt förlorar en lön kan behöva ekonomisk kompensation så att inte familjen tvingas att flytta från sitt hus eller sin lägenhet.

Läs mer: Demens vanligare hos boende vid stora vägar

För många som drabbas är det en stor sorg att inte kunna dela upplevelser och planera en framtid tillsammans. Den späs på ytterligare av att det finns en sådan stor okunskap och att det är så svårt att få rätt hjälp.

– Det gör att det ofta blir en kamp, både att få diagnosen och att få hjälp, eftersom det inte finns tillräcklig kompetens inom sjukvården, säger Caroline Graff.

Demens brukar benämnas som de anhörigas sjukdom. De som befinner sig närmast den drabbade – partner, barn, föräldrar eller syskon – måste ofta vara hemma och ta ansvar för att vardagen ska fungera.

– Om man då har barn tillsammans så måste man kanske hämta dem på dagis och sköta alla hushållssysslor, helt enkelt ta ensamt ansvar för att allt det som livet går ut på blir gjort.

Hur kan då symptomen se ut?

Det är litet olika beroende på vilken demenssjukdom som det handlar om. Eftersom demens är en sjukdom som drabbar hjärnan, så kan den yttra sig på olika sätt beroende på vilka områden som påverkas.

Generellt kan man säga att hjärnceller gradvis förtvinar och dör. Det vanliga scenariot är att minnet försämras. Även förmågan att planera och genomföra vardagliga sysslor minskar.

Språk, tidsuppfattning och orienteringsförmåga är andra kognitiva förmågor som påverkas negativt.

Även oro, nedstämdhet och beteendeförändringar kan förekomma.

Den vanligaste demenssjukdomen är Alzheimers sjukdom som står för 60-70 procent av samtliga fall, enligt Demensförbundet.

Symptomen kommer ofta smygande och leder till problem med närminnet. Den som drabbas har svårt att komma ihåg vad den skulle göra. Det är också vanligt med svårigheter att orientera sig. Efter hand försämras även kroppsliga funktioner.

Den näst vanligaste varianten är vaskulär demens eller blodkärlsdemens som man räknar med står för en fjärdedel av alla fall.

Den orsakas av störningar i hjärnans blodflöde, till exempel som en följd av blodproppar vid stroke. Symptomen beror även här på vilka delar av hjärnan som kan skadas.

Minne och planeringsförmåga påverkas ofta och den som är sjuk kan därför få svårigheter att klara av att genomföra vardagliga sysslor. Depression kan vara ett tidigt symptom.

En variant som ofta drabbar unga människor är frontallobsdemens, som även kallas frontotemporal eller pannlobsdemens.

Jämfört med andra demenssjukdomar så insjuknar omkring hälften innan de har hunnit fylla 65 år. Det gör att många drabbas när de befinner sig i yrkesverksam ålder med barn hemma.

Symptomen på frontallobsdemens kommer ofta smygande och leder till att personligheten förändras gradvis. En person som tidigare har varit särskilt noggrann med sin klädsel, kanske plötsligt sluta bry sig eller till och med börja klä sig olämpligt.

Om sjukdomsprocessen börjar i pannloben så påverkas bland annat koncentration, omdöme och impulskontroll. Personen kanske säger och gör saker som inte är lämpliga i vissa sociala sammanhang.

Om det drabbar en ung person som kanske är förälder med barn, kan barnens kompisar reagera och tycka att beteendet är konstigt.

Glömska och inlärningssvårigheter som ofta är typiska symptom på demens är ovanliga i början av sjukdomsförloppet. Det gör att frontallobsdemens kan vara svår att upptäcka och ofta förväxlas med depression, utmattningssyndrom eller annan psykisk ohälsa.

Sämre initiativförmåga och flexibilitet är tidiga tecken. Personen blir ofta apatisk, rastlös, självupptagen och känslomässigt avtrubbad.

Plötsliga och till synes oförklarliga vredesutbrott kan förekomma och en gradvis försämring av förmågan att känna empati.

Överkonsumtion av mat eller av alkohol är andra vanligt förekommande tecken.

I senare delen av sjukdomsförloppet kan talet bli ensidigt och mimiken stel och uttryckslös.

Om sjukdomsförloppet startar i de främre tinningloberna så påverkas den språkliga förmågan. Det kan leda till en sämre ordförståelse och svårigheter att nämna saker vid dess rätta namn, som till exempel bil eller nyckel.

Det finns också en variant som leder till ett trögt och upphackat tal med många grammatiska fel.

Läs också: Rumslig glömska kan vara tecken på stress
